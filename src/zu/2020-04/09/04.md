---
title:  Ukuphila NjengaBafundi
date:  24/11/2020
---

Uma ibandla liqinisile ngokuba ngumfutho wemfundo yobuKristu, kuyaphoqa ukuba siqale ngoJesu. UJesu wabiza abafundi. Wabaqeqesha ukuba basebenze ngokuhamba nabo. UJesu wabanikeza ithuba lokuba yingxenye yezimpilo zabantu okwakumele babanakekele futhi babathande. Futhi nsuku zonke uJesu wayephonsa inselele kubo ngombono Wakhe walokho umhlaba owawungaba yiko lapho abantu beqala ukuphathana njengabafowabo nodadewabo.

`Funda uLuka 4:18-23. Uthini umbiko kaKristu kithina sonke, njengabalandeli Bakhe na?`

Iminyaka emithathu abafundi babukela njengoba uJesu, uthisha wabo, ephila izinhlozo eziphakeme zombuso—izinhloso eziphakeme azimemezela entshumayelweni Yakhe yokuqala esinagogeni laseNazaretha. Ukuxolela, umusa, kanye nothando kwakuhambisana nomzwangedwa, ukuzinikela, kanye nobunzima. Uma kwakunesifundo sokufundwa, kwakuyisifundo sokuthi ubufundi akuyona into othile ayithatha kalula. Ungumfundi impilo yakho yonke—hhayi nje usuku olulodwa.

“Ukuthunywa kwabafundi nguMsindisi . . . kufaka onke amakholwa kuze kube sekupheleni kwesikhathi. . . . Kubo bonke ukuphefumulela kwezulu okufikile bathenjwe ngevangeli.

Bonke abamukela impilo kaKristu bagcotshelwe umsebenzi wokusindisa ozakwabo. Ibandla lasungulelwa lomsebenzi, futhi abathathela kubo izifungo ezingcwele bafungela ukusebenzisana noKristu.”—Ellen G. White, The Desire of Ages, p. 822.

Njengabafundi bakaJesu, thina namuhla kumele siqinisekise ukuthi uJesu ungumongo wobudlelwane bethu kanye nokukhonza kwethu. Kuhle ukukhumbula ukuthi kwakunguJesu owasungula ubufundi. Nakuba o-rabbi ngesikhathi Sakhe babenabalandeli, kwakunguJesu owabiza amadoda kanye nabesifazane ukuba bamlandele. O-rabbi babengazange balucabange ubizo olungaka lokuthi ukuba noJesu kwakubaluleke kakhulu kunayo yonke imithetho yabo.

Futhi, njengabafundi bakaJesu, asilindelekile nje ukuba sihloniphe bonke abantu kuphela, kephe sizosebenzela ukuhlinzeka ngohlobo lwendawo lapho bonke abantu bengakhula khona futhi bathuthuke. Yingakho, yonke imfundo yobuKristu kumele ifake lomuzwa wemishini (mission), wenhloso, hhayi nje ukuba kutholakale imali yokuphila kodwa ukuba senze esiyingini sethu lokho uJesu asibizela ukuba sikwenze: ukulandela ezinyathelweni Zakhe zokusebenzela labo abasweleyo, kanye nokwabelana nabo ngezindaba ezilungileyo zevangeli.