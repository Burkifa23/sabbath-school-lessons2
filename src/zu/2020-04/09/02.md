---
title:  Imfundo Yeqiniso YobuKristu
date:  22/11/2020
---

Indaba iyaxoxwa ngorabbi okwathi ebuka emehlweni ozelayo abafana abasha ababehlezi eklasini lakhe, wababuza: “Bafundi, othile wazi kanjani uma ubusuku sebuphelile sekuqala usuku na?” Iningana labafundi laphakamisa izandla ngokwesaba. “Rabbi,” kubuza omunye, “ngabe kungalesisikhathi okwazi ukwehlukanisa phakathi kwesihlahla samakhiwane neseminquma na?” “Cha.” Omunye umfundi waphakamisa Isandla: “Rabbi, ngabe kungalesisikhathi okwazi ngaso ukwehlukanisa phakathi kwemvu nembuzi na?” Ngemuva kokulalela izimpendulo eziningi, urabbi wamemezele, “Bafundi, othile uyazi ukuthi ubusuku sebuphelile nosuku seluqalile ngenkathi ubuka ebusweni ongakaze ububone ngaphambilini futhi ubona isihambi njengomfowenu noma udadewenu. Kuze kufike lowomzuzu, nakuba kukhanya kangakanani emini, kusesebusuku.”

`Funda uLuka 10:30-37. Lalithini iphuzu uJesu ayelenza ngalendaba na? Futhi lokhu kumele kusitsheleni mayelana nendima yanoma iyiphi imfundo yeqiniso yobuKristu na?`

Njengama-Seventh-day Adventist, sibusisekile ngenala yokukhanya kwezimfundiso kanye neqiniso (isimo sabafileyo, iSabatha, 1844 kanye nokwahlulela, impikiswano enkulu, ukubala izimfundiso ezimbalwa) ezingaqondwa ngabaningi kumaKristu. Kepha, nakuba ebucayi kangakanani lamaqiniso, alunge ngani kithini uma singemnene kubantu, uma sibonisa ukucwasa abanye, futhi uma sivumela amasiko nezenhlalakahle zisenze siphathe abanye abantu njengezinto ezingelutho na?

Imfundo yobuKristu yeqiniso, uma kungekona okunye, kumele isenze siphakame ngaphezu kwensilelane kanye nobubi besintu, futhi sibone abanye njengoba uKristu ebabona, izidalwa azifela, izidalwa ozono zazo wazithwala esiphambanweni, izidalwa ngazo akhokha inani elingenakulinganiswa. Uma siphakamisa isiphambano, njengoba kufanele, ngalokho sizobona ukubaluleka kanye negugu kuwo wonke umuntu futhi, ngokufanele, sibaphathe ngendlela ebafanele ngempela, ehambisana nenani uNkulunkulu alibeke phezu kwabo. Imfundo yobuKristu kumele ifake lemfundiso, uma Kungenjalo ayilifanele igama elithi “ubuKristu.”

`Yiluphi ubandlululo isikompilo kanye nomphakathi wakho elukufundisayo, ngesinyenyele noma ngokusobala, okumele, njengomKristu, ungahambisani nako na?`