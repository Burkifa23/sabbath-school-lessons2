---
title:  Ukufuna Iqiniso
date:  25/11/2020
---

U-Albert Einstein, ovame ukuthathwa njengobaba we-physics yanamuhla, waloba: ‘Into ebalulekile ngeyokungayeki ukubuza. Usikisiki lokwazi lunesizathu salo lokubakhona.

Othile akukho angakwenza ngaphandle kokumangalisa lapho ecabanga ngezimfihlo zangunaphakade, zempilo, zesakhiwo esimangalisayo sokukhona. Kwanele uma othile ezama nje ukuqonda imfihlo encane nsukuzonke. Ungalinge ulahlekelwe wusikisiki lokwazi olungcwele.”mSiphila ezweni lemfihlo, akunjalo na? Isayensi yesimanje isibonisile inkimbinkimbi enkulu ekhona kuwo wonke amazinga okuphila. Futhi uma kunjalo ezintweni nje ezibonakalayo, kangakanani ezintweni zikamoya na?

`Izindima ezilandelayo zisifundisani mayelana nokucinga iqiniso, ukuthola izimpendulo na? Jer. 29:13; Mat. 7:7; Zenzo 17:26, 27; Hub. 25:5; Johane 16:13; Johane 17:17.`

IBhayibheli ligcwele izindaba zabantu abanosikisiki lokwazi njengathi—amadoda nabesifazane abanemibuzo, ukwesaba, amathemba, kanye nezinjabulo, abantu, ngendlela yabo, abafuna iqiniso, befuna izimpendulo zemibuzo elukhuni kunayo yonke yempilo.

“Wenzile konke kube kuhle esikhathini sakho, ubekile nokuphakade ezinhliziyweni zabo; nokho umuntu angefumane umsebenzi awenzile uNkulunkulu kwasekuqaleni kuze kube sekupheleni” (Mshum. 3:11, NKJV). Uchaza ukuthini uSolomoni lapha na? Abanye bahumusha igama lesiHeberu ‘olam njengo “phakade” kuthi abanye bathi “umuzwa wenkathi edlule kanye nekusasa.” Ngalokho, ngokwalendimana, uNkulunkulu ufake enhliziyweni nasemqondweni womuntu umuzwa wesikhathi esedlule nekusasa, ingunaphakade. Okungukuthi, njengesintu, siyakwazi ukucabanga ngalokho okubizwe “ngemibuzo emikhulu” ngempilo kanye nobukhona bethu.

Futhi, nembala, nakhu lapha Imibhalo edlala indima engumongo. Singobani na? Kungani silapha na? Kumele siphile kanjani na? Kwenzekani lapho sifa na? Kungani kukhona ububi nokuhlupheka? Lena yimibuzo abafuni beqiniso abayibuze kusukela ekuqaleni komlando olotshiwe. Yithuba elikhulu, futhi ngumthwalo omkhulu, ukwazi ukusiza ekukhombeni abafuni beqiniso ezimpendulweni manje. Iyini imfundo yobuKristu uma kungekona ukukhomba abantu kulezizimpendulo, njengalokhu zitholakala Ezwini likaNkulunkulu.

`Kungani Imibhalo kumele idlale indima enkulu ekuphenduleni Imibuzo emikhulu empilweni?`