---
title:  Ukuxhumana
date:  06/10/2020
---

Ngendlela ephathekayo, imfundo kunoma yiliphi izinga ingukuxhumana. Uthisha nguyena onolwazi, inhlakanipho, amaqiniso, nanoma yini, yokudlulisela kumfundi. Othile ogcwele ulwazi kumele akwazi ukuludlulisela kwabanye; Kungenjalo, kulunge ngani konke akwaziyo, okungenani mayelana nokufundisa na? Kwelinye izinga, nokho, amakhono amahle okufundisa akuwonje ukukwazi ukuxhumane nje kuphela. Okusemqoka futhi kulo lonke uhlelo ngukwakha ubudlelwane. “Uthisha weqiniso angadlulisela kubafundi bakhe izipho ezimbalwa eziyigugu kakhulu zobudlelwane bakhe. Kuyiqiniso ngamadoda nabesifazane, futhi kubaluleke kakhulu entsheni nakubantwana, ukuthi lapho sihlangana ngokuzwelana singa baqonda bona; futhi siyadinga ukuqonda ukuze sizuze ngofaneleyo.”— Ellen G. White, Education, p. 212.

Ngamanye amazwi, ukufundisa okulungileyo kusebenza ezingeni lezemizwa kanye nelomuntu uqobo. Emndenini njengesikole, lokhu kusemqoka kakhulu. Ubudlelwane obuhle kumele bakhiwe phakathi komfundi kanye nothisha. Ubudlelwane busungulwa futhi bukhuliswe ngokuxhumana. Lapho amaKristu engaxhumani noNkulunkulu, njengokufunda Ibhayibheli noma ekukhulekeni, ubudlelwane bawo noNkulunkulu buyadodobala. Imindeni idinga ukuholwa okungcwele uma kumele ikhule emuseni nasolwazini lukaKristu.

`Funda izahluko ezilandelayo. Yini esingayifunda kuzo mayelana nokwakha ubudlelwane obuqinile emakhaya (noma nanoma yiluphi uhlobo lobudlelwane) na? Hub. 37:7–9; Zaga. 10:31, 32; Zaga. 27:17; Efes. 4:15; 1 Johane 3:18; Titu 3:1, 2; Jakobe 4:11.`

Ukuthatha isikhathi sokutshala imbewu efanele yokuxhumana akuyikulungiselela nje Umndeni ukuba nobudlelwane noKristu, kepha kuyisiza ekuthuthukiseni ubudlelwane phakathi komndeni. Kuyovula imigudu yokuxhumana oyothokoza ngokuthi wayidala lapho abantwana sebekhulile futhi sebebadala. Futhi nakuba ungenabo abantwana, izimiso ezitholakala kulezizindimana zingasebenza kuzozonke izinhlobo zobudlelwane.

`Cabanga, futhi, mayelana nesizathu sokuthi akukona nje esikushoyo okubaluleke kakhulu, kepha yindlela esikusho ngayo. Yini oyifundile ezimweni lapho indlela osho ngayo okuthile yona isisindo salokho owawukusho, nakuba lokho owawukusho kwakuyiqiniso na?`