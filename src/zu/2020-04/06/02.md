---
title:  Kunokuba Bacashe
date:  01/11/2020
---

`Funda uGenesisi 3:1-11. Kungani uNkulunkulu abuza uAdama, “Ukuphi na?”`

Izindaba ezivamile ngoKuwa zifanekisa isithelo njengeapula. Kepha akukona okushiwo ngumbhalo. Kuthiwa “kwakuyisithelo somuthi” (Gen. 3:3). Uhlobo lwesithelo alusho lutho. Ukudla kulomuthi kwakwenqatshelwe ngoba lomuthi wawumele okuthile. Wawumele isilingo sokubeka uNkulunkulu eceleni kanye nokumemezela, “Ngingaba yisilinganiso sempilo yami. Ngingaba nguNkulunkulu Kimina. Nginegunya phezu KweZwi likaNkulunkulu.”

Futhi, nembala, ngenkathi inyoka yenza ukuba uAdamu noEva badle isithelo salomuthi, izimpilo zabo zashelelela ophathe. Kwase kuthi, lapho bezwa ukuthi uNkulunkulu useduzane, bazama ukucasha “phakathi kwemithi yasensimini” (Gen. 3:8, NKJV). Kuyisimanga ukuthi uNkulunkulu abuze uAdamu, “Ukuphi na?” Ngokuqinisekile uNkulunkulu wayazi ukuthi uAdamu ukuphi. Mhlawumbe iNkosi yabuza lombuzo ukusiza uAdamu noEva babone lokho ababekwenza—ukucasha—ngenxa yalokho ababekwenzile. Okungukuthi, Wayebasiza ukuba babone imiphumela edabukisayo yazenzo zabo.

`Funda abaseRoma 5:11-19, lapho uPawule, izikhathi eziningi, ehlanganisa lokho okwenziwa nguAdamu eEdeni nalokho uJesu akwenza esiphambanweni. Lokhu kumele kusitsheleni ngendlela uJesu eza ukuzo xazulula lokho okwakwenziwe nguAdamu na?`

Othile angaphikisana ngokuthi icebo losindiso liyindlela uNkulunkulu asabela ngayo kwimpendulo kaAdamu noEva. Babecashele uNkulunkulu ngamahloni kanye necala lesono sabo, futhi uNkulunkulu wafika ezobatakula. Ngezindlela zethu, nathi, futhi, senze okufanayo, futhi uJesu uzile ukuzosihlenga. Yingakho Umbuzo “Ukuphi na?” ungabuzwa nakithina, ngokunjalo. Okungukuthi, ukuphi, esonweni sakho kanye necala, ebudlelwaneni bakho noJesu kanye nalokho akwenzile ukukuhlenga wena kuko na?

`Noma ngabe yikuphi okunye okuhambisana nemfundo yobuKristu, kungani kumele ifake, futhi igcizelele, iqiniso lokuthi isimo sethu semvelo ngesokucashela uNkulunkulu, bese isikhomba kuJesu njengesisombululo na?`