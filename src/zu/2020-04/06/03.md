---
title:  Ukubaleka
date:  02/11/2020
---

`Funda uGenesisi 28:10–17. Yini ingqikithi yalendaba, futhi isifundisani mayelana nomusa kaNkulunkulu ngakulabo ababalekela izono zabo na?`

Ekubhekaneni namalungu omndeni, uJakobe, ngokusizwa ngumama wakhe, wayewele ebuqilini obukhohlakele, futhi manje uyajeza ngako. Umfowabo ufuna ukumbulala, manje usengobalekayo, elibangise kwamalume e-Haran. Konke akuzinzile futhi kuyesabisa. Ngelinye ilanga uJakobe uyahlwelwa. Usenkangala, nesibhakabhaka njengompheme. Ethola idwala lokuqamela, uyalala. Kepha ubuthongo bakhe buyaphazamiseka. Iphupho eselaziwa kakhulu liyafika, kanye neladi, noma izitebhisi, azibona zimi emhlabeni bese zenyukela ezulwini. Izingelosi zikhuphuka zehla kulo.

Abesezwa izwi lithi, “NginguJehova uNkulunkulu ka-Abrahama.” Liqhubeke izwi liphinde izithembiso uJakobe azaziyo ngokomlando womndeni wakubo. Inzalo yakho iyakuba nkulu. Bayakuba yisibusiso kuyo yonke imindeni yomhlaba. “ ‘Yazi ukuthi nginawe,’ ” kuqhubeka izwi, “ ‘futhi ngiyakukulonda noma yikuphi lapho uyakhona, . . . ngokuba ngeke ngikushiye ngize ngifeze lokho engikuthembise kona’ ” (Gen. 28:15, NRSV).

U-Ellen G. White waloba ngendlela uPawule, kamuva, “abuka ngayo iladi lombono kaJakobe, limele uKristu, oxhumanise umhlaba nezulu, umuntu wesikhashana kanye noNkulunkulu waphakade. Ukholo lwakhe luyaqina lapho ekhumbula indlela izinzalamizi kanye nabaprofethi abancike ngayo kuLowo ongumphasi nomduduzi wakhe, okungaye unikela impilo yakhe.”—The Acts of the Apostles, p. 512.

UJakobe uyavuka, abe esethi: “ ‘Imbala uJehova ukule ndawo, mina-ke bengingakwazi’ ” (Gen. 28:16, NKJV). Okwenzeka lapha “kukhulu.” Ngeke aphinde ayikhohlwe lendawo, bese eyinikeza igama. Abe esefunga ngokwethembeka kuNkulunkulu impilo yakhe yonke.

`Yini esingayifunda kulendaba ngendlela uNkulunkulu, kuKristu, afuna ukufinyelela kithina nakuba sinezono na? Futhi, kungani imfundo yobuKristu kumele igcine lesisimiso siphakeme kulokho esikufundisayo na?`