---
title:  Ukushaya Esikhaleni
date:  29/09/2020
---

Njengoba sibonile izolo, nakuba umyalezo kaNkulunkulu wawusobala uEva—nasolimini lwakhe—wathambisa lokho ayekufundisiwe. Nakuba engazange abhimbise inkulumo kulokho iNkosi eyayikusho kuye, ngokusobala akazange akuthathele phezulu ngokwanele. Imiphumela ngeke saba nehaba kuyo. Ngalokho, ngenkathi uEva enqwamana nenyoka, waphinda (hhayi ncimishi) enyokeni lokho uNkulunkulu ayekushilo mayelana nemithi Ensimini (Gen. 3:2, 3). Nembala, lomyalezo wawungemusha enyokeni. Inyoka yayiwazi lomyalelo futhi izilungiselele ukuba iwuphice, ngalokho yasebenzisa ukuba msulwa kukaEva.

`Hlola uGenesisi 3:4-6. Ngaphandle kokuphika Ngokuqondile lokho uNkulunkulu ayekushilo, yikuphi okunye inyoka eyakusho okwathi, ngokusobala, kwaphumelela kuEva na? Yiziphi izimiso eyazithatha kalula na??`

Ngenkathi inyoka imtshela ukuthi ingxenye yombiko yayingelona iqiniso, uEva wayesenokuya kuNkulunkulu ukuyoqinisekisa. Yilobu ubuhle bemfundo yaseEdeni: ukufinyelela abafundi ababenako KuThisha Omkhulu kwakungaphezu kwalokho esingakucabanga emhlabeni. Nakuba kunjalo, kunokuba abaleke, kunokuba afune usizo lwezulu, uEva wamukela umyalezo wenyoka. Ukwamukela kwakhe umyalezo wenyoka obuyekeziwe kudinga ukungabaza okuthile kuEva ngalokho uNkulunkulu ayebatshele kona. Kusenjalo, uAdamu ungena esimweni esilukhuni. “UAdamu wayeqonda ukuthi umlingani wakhe wayephambuke emyalezweni kaNkulunkulu, eshaya indiva okungukuphela kokwalelwa okwakubekwe phezu kwabo njengesivivinyo sokwethembeka kwabo kanye nothando. Kwaba khona impi eyesabekayo engqondweni yakhe. Walilela ukuvumela kwakhe ukuba uEva asuke eduze kwakhe. Kepha manje isenzo sesenzekile; kumele ahlukane nalowo obudlelwane naye babuyinjabulo kuye. Wanyengakuvumela kanjani lokho na?”— Ellen G. White, Patriarchs and Prophets, p. 56. Ngeshwa, nakuba azi okulungile kokungalungile, naye wakhetha okungalungile.

`Cabanga ngamanga anendelelo: inyoka yathi uma bedla emthini, “babezofana noNkulunkulu” (Gen. 3:5, NKJV). Kodwa ngabe uGenesisi 1:27 akashongo ukuthi babefana noNkulunkulu na? Lokhu kungasifundisani ngokubalula kokuba sikhohliseke nokuthi kungani ukholo kanye nokulalela kuyiko kuphela isivikelo sethu, nakuba sinikezwe Imfundo engcono kunazo zonke, njengoAdamu noEva na?`