---
title:  Ukungenelela
date:  28/09/2020
---

Okunye okujabulisa othisha kunakho konke ngukulungisa amagumbi okufundela: ukulengisa amabhodi okukhangisa, ukuhlela Izinsiza, kanye nokuhlela amagumbi ngendlela efanelekile. Lapho sibuka umbono kaNkulunkulu wegumbi lokufundela okwakuyiNsimu yaseEdeni, sibona ukucophelela ayenako ekulungiseni indawo yokufunda kaAdamu noEva. Wayefuna ubuhle bubazungeze. Singacabanga ukuthi yonke imbali, inyoni, isilwane, kanye nesihlahla kwakunikeza ithuba kuAdamu noEva ukuba bafunde kabanzi ngomhlaba wabo kanye nangoMdali wabo. Kepha kwabakhona inguquko ngesaquphe kusukela kuGenesisi 2 kuye kuGenesisi 3. Sizibalile zonke izinto ezinhle ezazidalwe nguNkulunkulu ngenhloso engcwele. Kepha kuGenesisi 3:1 siqwashiswa ngokuhlinzeka kukaNkulunkulu intando ekhululekile. Ukuba khona kwenyoka “enobuqili kunazo zonke izilwane zasendle” kungukuchezuka olimini obelusetshenziswa kuze kuba manje. Amagama anjengo “kuhle kakhulu” futhi “bengenamahloni” kanye “nokuthokoza” yizichazi ezisetshenziswa ukuchaza indalo kaNkulunkulu ezahlukweni ezandulelayo. Manje, nokho, sekukhona inyoka, kunenguquko olimini. Igama “ubuqili” liyavela. Ngokuphazima okungekuhle kuyethulwa kuloko, kuze kube manje, obekukuhle ngokuphelele. Ngokuqhathanisa, uGenesisi wethula uNkulunkulu ngokumelene “nobuqili.” UNkulunkulu uveza ngokusobala ngokuqinile ngalokho akulindele kulaba ababili Ensimini. Siyazi emyalezweni kaNkulunkulu kuGenesisi 2:16,17 ukuthi usungule umthetho owodwa ongumongo okumele bawulalele, owokuthi bangadli emthini ongavumelekile. Noma yini enye esingayithatha kulendaba, kunye okugqamile: uAdamu noEva badalwa benelungelo lokuzikhethela, beyizidalwa ezazikwazi ukukhetha phakathi kokulalela nokungalaleli. Yingakho, kusukela ekuqaleni, nasemhlabeni ongenaso isono,sibona iqiniso lentando ekhululekile.

`KuGenesisi 3:1-6, hlola izincazelo inyoka eyazisebenzisa futhi ezaphindwa nguEva. Yini oyiqaphelayo ngolwazi inyoka elunikeza uEva na? Yini oyiqaphelayo ngendlela uEva abuka ngayo umuthi wokwazi okuhle nokubi na?`

KuGenesisi 2:17, iNkosi yatshela uAdamu ukuthi mhla edla kulomuthi “wayezokufa ngokuqinisekileyo.” Ngenkathi uEva, kuGenesisi 3:3, ephinda lomyalezo, akazange awethule ngokuqinile, ekhipha igama “ngokuqinisekileyo.” KuGenesisi 3:4, inyoka iyalibuyisela leligama kepha ngokuphikisana kakhulu nalokho uNkulunkulu ayekushilo. Kubukeka sengathi nakuba uEva wayefundiswe nguNkulunkulu Ensimini, akazange athathe ayekufunda ngokuqiniseka okwakufanele, njengoba sibona ngolimi alusebenzisa.