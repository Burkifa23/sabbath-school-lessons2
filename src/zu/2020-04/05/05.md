---
title:  UThisha Omkhulu NoKubuyisana
date:  28/10/2020
---

Ubudlelwane babantu buvamile ukwephuka. Siyaqhelelana. Umuntu owayekade engumngani osondele, ngokuhamba kwesikhathi, uba ngothile ongamethembi. Nakuba kunjalo, ubudlelwane obunjalo busengalungiseka. Lapho lokho kwenzeka, siba namava amangalisayo okubuyisana. Ambalwa amava esintu amtoti njengalokhu.

`Ukubuyisana kungumongo kanganani ekutheni uKristu aguqeke abe ngumuntu kanye nakwindima Yakhe NjengoThisha oMkhulu na? 2 Kor. 5:16–21.`

Uma sizizwa sibusisekile lapho ubudlelwane nomunye umuntu buvuselelekile, kumnandi kangakanani okumele sikuzwe lapho sibuyisana noNkulunkulu na? Ku 2 Korinte 5:16-21, uPawule usobala ngokuthi ngubani owenza lokhu kubuyisana—uNkulunkulu uBaba uthathe iqhaza eliphambili ekulungiseni ubudlelwane bethu obephukile kanye Naye. Futhi lokhu kubuyisana ukwenze “ngoKristu (2 Kor. 5:18, NRSV). “uNkulunkulu ekuKristu wenza ukuba izwe libuyisane naye” (2 Kor. 5:19, NKJV). Futhi, nokho, akudingekile ukuba sibe ngabazitika ngenjabulo yokubuyisana. Kumele sifunde KuThisha oMkhulu. Ekuguqukeni Kwakhe eba ngumuntu, uJesu wathatha iqhaza emsebenzi wokubuyisana. Nathi ngokunjalo, simenyelwa ukuba neqhaza kuko. UNkulunkulu ubuyisene nathi ngoKristu. Manje thina, noPawule, sinikezwa “inkonzo yokubuyisana” (2 Kor. 5:18). AbaseKholose 1:15-20 ngesinye sezahluko ezinkulu zeTestamente Elisha mayelana noKristu ethatha isimo somuntu. Sivame ukuthathwa njengeculo, ingxenye yokuqala yesahluko ikhuluma indima kaKristu ekudaleni (Kol. 1;15-17), ngenkathi ingxenye yokugcina igxila kwindima kaKristu yokusindisa (Kol. 1:18-20). Ngendima kaKristu njengoMdali-Msindisi, uNkulunkulu ubuyisana nazo zonke izinto Kuyena. Umsebenzi wokubuyisana uNkulunkulu awufeza ngoKristu wengamela konke emhlabeni nasezulwini, kuthinta “zonke izinto, nakuba zisemhlabeni noma ezulwini, ngokudala uxolo ngegazi lesiphambano sakhe” (Kol. 1:20, NRSV). Nakuba singeke salingana ngobubanzi bomsebenzi KaThisha oMkhulu njengomxolelanisi, simenyelwa ukuba sibe neqhaza “kwinkozo yokubuyisana” endaweni esikuyo (2Kor. 5:18). Kungabe lokhu yikona okwakusemqondweni kaJesu ngenkathi ekhuleka, “ ‘Njengalokho wangithumela ezweni, nami ngibathumela ezweni’ ” (Johane 17:18, NKJV) na?

`Yiziphi izindlela eziphathekayo esingabonisa ngazo indima kaNkulunkulu njengomxolelanisi na? Okungukuthi, kukwesiphi isimo njengamanje (uma sikhona) ongasiza kuso abantu ukuba babuyisane omunye nomunye na?`