---
title:  INkosi Yaphendula UJobe
date:  03/12/2020
---

`Funda uJobe 38. Lokhu kusifundisani ngoNkulunkulu, hhayi nje enguMdali kodwa njengoMondli wakho konke ukuphila na? Leliqiniso elisemqoka kumele likuthinte kanjani ukuqonda kwethu ezobuciko nesayensi na?`

“Abaningi bafundisa ukuthi izinto zinamandla abalulekile—ukuthi Ezinye izithako zidluliselwa ezintweni, futhi kushiyelwa kuzo ukuba zenze ngokwamandla azo; nokuthi Ukusebenza kwendalo kwenzeka ngokuhambisana nemithetho engaguquki, leyo noNkulunkulu Uqobo angakwazi ukuyithikameza. Lokhu yisayensi yamanga, futhi ayiphaswa yizwi likaNkulunkulu. Indalo yinceku yoMdali wayo. . . . indalo ifakaza ngobuhlakani, ubukhona, kanye namandla aphilayo, asebenza phakathi kanye nangemithetho yayo. Kukhona endalweni Ukusebenza okuqhubekayo kukaBaba ngeNdodana. UKristu uthi, ‘UBaba usebenza kuze kube manje, nami ngiyasebenza.’ Johane 5:17.”—Ellen G. White, Patriarchs and Prophets, p. 114.

Ngeshwa, njengoba sekushiwo ngaphambilini, okuningi kwisayensi kuncike ekungathekiseni ukungabikho kukaNkulunkulu, nokokuphathekayo. Lokhu Kuchaza ukuthi, ke, usosayensi angabuka okuthile okuhle kakhulu, okuxakile kakhulu, noma kokubili Ubuhle nokuxakile kanye, kanye, bese ebanga ukuthi kwamane kwazenzekela nje, kungekho kuhlelwa nanhloso ngako. Lokhu, empeleni, yikona isayensi ekubanga sonke isikhathi. Impilo emhlabeni, ebuhleni bayo bonke nobunkimbinkimbi bayo—kusukeka kumamvemvane kuye kubantu— kuchazwa nje ngokuthi kungumphumela wamakhemikhali eminyakeni eyizigidigidi edlule okwenzeka ngoshansi kwaba yimpilo, kwathi ngokuguquka okungahlelekile nokukhethayo, kwasombuluka kwaba yiyo yonke impilo ephefumulayo namuhla.

Isayensi, njengalokhu injalo, iphendula ngokuthi wona lowomqondo wokubakhona koMdali ongeyena umuntu “akuwona wesayensi,” njengoba ungakwazi ukucubungulwa ngokwesayensi, futhi ngalokho kungumqondo isayensi engakwazi Ukubhekana nawo. Lokhu kungathekisa akuyona into efundiswa yisayensi (empeleni, isayensi ibonakala ifundisa okuphikisayo: bonke Ubuhle kanye nobunkimbinkimbi bezwe, nembala, kukhomba kuMdali), kodwa, nembala, yisimo sefilosofi esithweswe lomkhakha ngabezesayensi uqobo.

Inkinga, nokho, ngukuthi Imibhalo ifundisa ukuthi uNkulunkulu akadalanga nje konke kodwa wondla konke, ngokunjalo. Lokhu kusho ukuthi noma iyiphi imfundo yeqiniso yobuKristu kwezesayensi kuyomele isebenze isusela kwizingathekiso ezihluke kakhulu kunalezo zesayensi evamile. Okungegwemeke ngukuthi kubekhona ukushayisana, ikakhulu uma kufika emsukeni.