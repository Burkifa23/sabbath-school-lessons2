---
title:  Ukuze Niphumelele
date:  13/10/2020
---

Kulo lonke iBhayibheli, sizwa ngeminye imiphumela yokwazi—kanye nokulalela— umthetho kaNkulunkulu.

`Funda uJoshuwa 1:7, 8. Yini uJehovah ayeyisho kuJoshuwa, futhi izimiso ezitholakala lapho zisebenza kanjani kithina namuhla na?`

UJehovah utshela uJoshuwa lapho engena eKanana: “Qina kuphela, ume isibindi kakhulu, uqaphele ukwenza ngokomthetho wonke akuyala ngawo uMose inceku Yami ungaphambuki kuwo ngakwesokunene noma ngakwesokhohlo ukuba ube nempumelelo nomaphi lapho uya khona” (Josh. 1:7, NKJV). Lomqondo wempumelelo njengomphumela wokulalela ungabonakala uphikisana nendlela impumelelo ekalwa ngayo emhlabeni wethu namuhla. Iningi namuhla likholwa ukuthi izimpawu zempumelelo ngamaqhinga, ubuhlakani, kanye nokuzethemba. Ukuphumelela embonini ethile kuvama ukudinga ithalente eledlulele kanye nokuzibeka engcupheni. Nakuba kunjalo, phambi kukaNkulunkulu impumelelo idinga Izinsiza ezehlukile.

`Funda iSambulo 12:17, iSambulo 14:12, Roma 1:5, Roma 16:26, Jakobe 2:10–12. Zithini lezizindimana kithina, namuhla, mayelana nokulalela umthetho kaNkulunkulu na? Okungukuthi, nakuba singasindiswa ngokulalela umthetho kaNkulunkulu, kungani kusemqoka kakhulu ukuba siwugcine na?`

YiTestamente Elidala, yiTestamente Elisha, yiSivumelwano Esidala, yiSivumelwano Esisha—akusho lutho: njengamaKristu akholwa yiBhayibheli sibizelwe ekulaleleni umthetho kaNkulunkulu. Ukuphambuka emthethweni, okwaziwa njengesono, kungaholela ebuhlungwini, ekuhluphekeni, nasekufeni Kwaphakade. Ngubani ongakaze azifundele, noma azibonele, imiphumela yesono, imiphumela yokuphambuka emthethweni kaNkulunkulu na? NjengoIsrayeli wasemandulo ayephumelela ngokulalela umthetho kaNkulunkulu (nakuba babedinga nomusa, futhi), akwehlukile kithini namuhla, ngokunjalo. Yingakho, njengengxenye yemfundo yobuKristu kuyadingeka ukuba sigcine umthetho kaNkulunkulu uyingxenye engumongo yokuphila ngokholo kanye nokwethembela emuseni kaNkulunkulu.

`Abe yini amava akho mayelana nemiphumela yesono na? Yini oyifundile ongabelana ngayo nabanye ukuze, mhlawumbe, nabobangenzi amaphutha afanayo na?`