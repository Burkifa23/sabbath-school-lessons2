---
title:  Ubuhle BobuNgcwele
date:  11/11/2020
---

`Funda u-1 IziKronike 16:1-36. Zama ukubona lombono. Uwucabanga uzothile, unokwesaba, noma unokugubha kanye nentokozo na? Kungaba kanjani inhlanganisela yakho kokubili na? Yini esingayifunda kulombono mayelana nokukhonza kanye nendlela okumele sifundise futhi sibenamava ngayo okukhonza na?`

Indawo yokukhonzela kwakuyitabernekeli, lapho uNkulunkulu ayehlala khona noIsrayeli wasendulo kanye nalapho icebo losindiso lalembulwe kubo. Okungumongo, ke, ekukhonzeni kanye nesemfundweni yokukhonza kumele kube nguJesu kanye necebo losindiso, konke lokhu okwakukhonjwa yinkozo yetabernekeli. Noma ngabe yikuphi okunye uNkulunkulu asenzele kona okufanele udumo nokukhonza, konke akusho lutho ngaphandle kwethemba lokuphila okuphakade esikunikezwa ngokufa Kwakhe komhlatshelo kanye nokokuthatha indawo yethu esiphambanweni. Qaphela umfutho “wevangeli” wesahluko: lonke izwe Kwakumele lifunde ngoNkulunkulu wakwaIsrayeli.

`Bheka ku-1 iziKronike 16:29: “Mnikeni uJehova inkazimulo yegama lakhe, nilethe umnikelo, nize phambi kwakhe, nikhuleke kuJehova ngobuhle bobungcwele!” (NKJV). Ubuhle bobungcwele? Kungasho ukuthini lokho na?`

Kusukela ekuqaleni, cabanga ngobubi, ngobungozi, ngokunengisa, kwesono. Futhi, kulukhuni ukucabanga ngendlela okubi, nokwesabisa ngayo, nokunengisa ngayo imikhuba yokukhonza kwezizwe ezazizungeze uIsrayeli, imikhuba eyayifaka, kuzo zonke izinto, imihlatshelo ngabantwana. Futhi, akungabazeki, lezizinto zazibonisa ubunjalo babantu ababezenza. Ngokumelene, uIsrayeli wasendulo Kwakumele abe yisizwe esingcwele esehlukene namasiko amabi abazungezile. Kwakumele babengcwele ezinhliziyweni zabo kanye nasemiqondweni; yilokho okwakunikeza ukukhonza kwabo isithunzi kanye nobuhle phambi kukaNkulunkulu. Ngokuphinda phindiwe abaprofethi beTestamente Elidala babekhuza abantu ababekhonza iNkosi ngenkathi beyingxenye enkohlakalweni futhi nezinhliziyo zabo ziqhelile kuYona.