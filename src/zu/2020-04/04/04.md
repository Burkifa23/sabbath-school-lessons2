---
title:  Ukubuka Izwe NgokweBhayibheli
date:  20/10/2020
---

Njengoba sekushiwo kwisingeniso, akeko kithi obuka izwe emi phakathi nendawo. Isibonelo, ongakholwa kuNkulunkulu ubuka uthingo emkhathini angaboni lutho ngaphandle kwesigameko sendalo. Alusho lutho ngaphandle kwencazelo isintu esinquma ukuyinikeza. Ngokuphikisayo, omunye ebuka uthingo ngokwebhayibheli akaluboni nje njengesigameko semvelo, ukuxhumana kwamanzi nokukhanya, kepha futhi njengesiqinisekiso nesithembiso sikaNkulunkulu sokungaphinde abhubhise umhlaba ngamanzi (Gen. 9:13-16). “Kukhulu ukuzehlisa kukaNkulunkulu kanye nozwelo ngakwizidalwa Zakhe ngokubeka uthingo oluhle emafwini njengophawu lwesivumelwano Sakhe nabantu. . . . Kwakuyinhloso kaNkulunkulu ukuthi lapho abantwana bezizukulwane bebuza incazelo yaloluthingo olugcwala amazulu, abazali babo baphinde baxoxe indaba kazamcolo, futhi babatshele ukuthi Ophezulu ugobise umnsalo futhi wawubeka emafini njengesiqinisekiso sokuthi amanzi awayuphinde agcwalise umhlaba.”—Ellen G. White, Patriarchs and Prophets, p. 106. Kuma-Seventh-day Adventist, iBhayibheli lilokhu liyisisekelo sokukholwa kwethu. Lifundisa ukubukwa kwezwe, “isisefo,” okungaso kumele sibone futhi siqonde izwe, okungaba yindawo eyesabekayo neyinkimbinkimbi. Imibhalo idala isifanekiso sokusisiza siqonde kangcono ingempela esizithola sikulo, esiyingxenye yalo, futhi esivame ukudidwa futhi sikhathazwe yilo.

`Yimaphi amaqiniso atholakala kwizindimana ezilandelayo angasisiza siqonde ingempela esiphila kulo na? Efes. 6:12; Marko 13:7; Rom. 5:8; Rom. 8:28; Mshum. 9:5; Samb. 20:5, 6.`

Njengama-Seventh-day Adventist, kumele siqine ekubambeleleni ezimfundisweni zeBhayibheli, ngokuba lokhu yiqiniso likaNkulunkulu elelmbulelwe isintu, lisichazela izinto eziningi ngezwe ebesingeke sizazi noma siziqonde. Yingakho, yonke imfundo yobuKristu kumele isekelwe futhi igxile Ezwini likaNkulunkulu, futhi noma yini ephikisana nalokho kumele ilahlwe.

`Yiziphi Ezinye izimfundiso zeBhayibheli eziphikisana nezinye izinkolelo zabantu na? Lomehluko kumele usifundiseni ngokubaluleka kokuba sibambelele ngokwethembeka Ezwini likaNkulunkulu na?`