---
title:  Євангеліє Павла
date:   04/07/2017
---

`Крім аргументів на захист свого апостольства, що ще зазначає Павло у вітальних рядках Послання до галатів? Порівняйте Гал. 1:3-5 з Ефес. 1:2; Филп. 1:2; Колос. 1:2.`

Одна з унікальних особливостей послань Павла полягає в тому, як у вітальних рядках він пов’язує слова «благодать» і «мир». Поєднання цих двох слів є результатом зміни найбільш характерних привітань у грецькій та юдейській культурі. Там, де грецький автор написав би «вітаю вас» (грец. харейн), Павло використовує співзвучне слово «благодать» (грецьке харіс). До нього він додає типове єврейське вітання «мир» (євр. шалом).

Апостол використовує поєднання цих двох слів не просто з ввічливості. Вони передають вістку Євангелія. (Павло використовує їх частіше за будь-якого іншого новозавітного автора). «Благодать і мир» походять не від Павла, а від Бога Отця і Господа Ісуса Христа.

`Про які аспекти Євангелія говорить Павло в текстах Гал. 1:1-6?`

Хоч у своєму вступному вітанні Павло небагатослівний, він точно передає суть Євангелія в кількох коротких віршах. Апостол наголошує: Євангеліє, усупереч твердженням опонентів, ґрунтується не на нашому послуху законові, а на тому, що Христос здійснив для нас завдяки Своїй смерті на хресті та воскресінню з мертвих. Смертю й воскресінням Христос звершив те, чого ми самі ніколи не змогли б зробити для себе. Цим Він розбив кайдани зла, гріха і смерті, які тримають багатьох людей у страху й рабстві.

Роздумуючи про благодать і мир, даровані нам Богом у Христі, Павло прославляє Господа (вірш 5).

`Напишіть, як ви розумієте суть Євангелія, використавши приблизно стільки ж слів, скільки використав Павло в Гал. 1:1-5. Поділіться вашими думками в класі в суботу.`