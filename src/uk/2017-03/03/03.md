---
title:  Обрізання і фальшиві брати
date:   10/07/2017
---

`Чому обрізання було головним питанням у суперечці між Павлом та християнами з юдеїв? Див. Бут. 17:1-22; Гал. 2:3-5; 5:2, 6; Дії 15:1, 5. Чому немає нічого дивного в думці юдеїв, що язичники теж мають бути обрізаними?`

Обрізання було знаком відносин заповіту, укладеного Богом з Авраамом, батьком юдейського народу. Хоч обрізання призначалося тільки для нащадків Авраама чоловічої статі, усі були запрошені долучитися до відносин заповіту з Богом. Повеління щодо обрізання було дане Авраамові в Бут. 17. Це трапилося після сумнозвісної спроби Авраама мати сина від єгипетської служниці своєї дружини. Він думав, що цим допомагає Богові виконати Його обіцянку.

Обрізання було підхожою ознакою заповіту. Воно слугувало нагадуванням, що люди, навіть маючи найкращі наміри і плани, ніколи не зможуть виконати того, що обіцяв Сам Бог. Зовнішнє обрізання було символом обрізання серця (П. Зак. 10:16; 30:6; Єрем. 4:4; Римл. 2:29).

Однак за часів Павла обрізання стало важливою ознакою національної та релігійної ідентичності, втративши своє початкове значення. Приблизно за 150 років до народження Ісуса деякі особливо завзяті патріоти не тільки примусили всіх необрізаних юдеїв у Палестині обрізатися, а й вимагали виконати цей обряд мешканців сусідніх країн, які перебували під їхньою юрисдикцією. Декотрі навіть вважали обрізання запорукою спасіння. Це можна побачити в стародавніх епіграмах, які стверджують, що «обрізані чоловіки не спускаються в геєну» (К. Кренфілд. Критичний та екзегетичний коментар на Послання до римлян, с. 172).

Павло не був проти обряду обрізання як такого, натомість виступав проти нав’язування цього обряду язичникам. Фальшиві вчителі заявляли: «Якщо ви не обріжетеся за звичаєм Мойсея, не можете спастися!» (Дії 15:1). Насправді питання полягало не стільки в обрізанні, скільки в спасінні. Спасіння можна або отримати тільки через віру в Христа, або заробити через послух.

`Можливо, сьогодні питання обрізання не стоїть так гостро. Але з якими співзвучними проблемами ми боремося як Церква?`