---
title:  Місіонерська історія
date:   28/07/2017
---

#### Камені більше не впадуть. Частина 1

Єракайя і Чинаммі живуть у маленькому селі в східній Індії. Як і більшість людей у їхньому селищі, вони працюють на рисових плантаціях. На цій виснажливій роботі пара заробляє до 45 рупій (менше 19 гривень) за день. Цього вистачає тільки на те, щоб купити їжу.

Єракайя був старійшиною у своєму селі, і його життя ніяк не можна було назвати легким. Одного разу вночі демони почали кидати величезні камені на черепичний дах його будинку. Удари каменів розбудили його домашніх і пошкодили кілька черепиць на даху. Щоночі камені сипалися на дах, порушуючи їхній сон. Демони сиділи на дереві неподалік від будинку, але Єракайя не наважувався зрубати дерево, побоюючись гірших наслідків.

Єракайя з дружиною молилися в кожному храмі своєї місцевості, приносячи дари й жертви богам, щоб зупинити диявола, але нічого не допомагало. Вони здійснили тривалу подорож до відомого шамана й заплатили гроші, щоб той зупинив демонів, але, повернувшись додому, виявили купу каміння на землі біля свого будинку. Тієї ж ночі на їхній дах обрушилося ще більше каменів. Ці нападки тривали протягом року.

Одного разу їхнє село відвідав адвентистський пастор С.С.Рао. Він знайшов Єракайю і представився. Пастор Рао повідомив старійшині, що прийшов розповісти жителям села про живого Бога, Котрий любить їх і хоче спасти.

Єракайя сів на ґанок, слухаючи гостя. Пастор зауважив, що той був нетверезий, і засумнівався, чи зрозумів чоловік хоча б щось із його слів. Нарешті пастор запитав Єракайю, що він може зробити, щоб допомогти мешканцям села дізнатися про кращий спосіб життя.

Єракайя подивився пастору у вічі і закричав: «Доведи мені, що твій Бог – істинний Бог. Змусь демонів перестати кидати каміння в мій будинок, і я повірю». Єракайя вказав на купу каміння поблизу і розповів пастору свою історію.

Пастор вислухав його і сказав: «Я доведу, що мій Бог сильніший за диявола. Я організую зустрічі в цьому селі. Якщо демони кидатимуть каміння під час зібрання, я молитимуся, щоб Господь заборонив їм. Якщо демони перестануть кидати каміння, ти дізнаєшся, що Бог Небес – це справжній і живий Бог».

Єракайя погодився.

_Далі буде._