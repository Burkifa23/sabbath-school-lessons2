---
title:  Закорінені в Писанні
date:   24/07/2017
---

Досі в Посланні до галатів Павло відстоює свою вістку про оправдання вірою, посилаючись на рішення собору в Єрусалимі (Гал. 2:1–10) та на особистий досвід самих галатів (Гал. 3:1–5). Починаючи з Гал. 3:6, Павло переходить до свідчення Святого Письма, щоб остаточно підтвердити свою проповідь. Уривок Гал. 3:6 – 4:31 містить аргументи, які ґрунтуються на старозавітному Писанні.

`Що має на увазі Павло, згадуючи в Гал. 3:6-8 слово «Писання»? Див. також Римл. 1:2; 4:3; 9:17.`

Важливо пам’ятати, що за часів написання Послання до галатів Нового Завіту ще не було. Коли Павло цитує Святе Письмо, то він, вочевидь, цитує Старий Завіт. Павло — найбільш ранній з новозавітних авторів. Євангеліє від Марка було, імовірно, найбільш раннім із чотирьох Євангелій. Очевидно, воно було написане лише незадовго до смерті Павла (65 р. н. е.), тобто приблизно на 15 років пізніше, ніж Послання до галатів. Тому, посилаючись на Священне Писання, апостол мав на увазі лише Старий Завіт.

Старозавітне Писання відіграє винятково важливу роль у вченні Павла. Він не вважає його чимось неважливим, мертвим, скасованим. Для Павла Старий Завіт – авторитетне живе Боже Слово. У тексті 2 Тим. 3:16 він пише: «Усе Писання богонатхненне». Слово, перекладене як «богонатхненне» (теопнеустос), складається з двох частин. Перша частина, тео, означає «Бог», а друга – «дихання». Писання богонатхненне. Павло використовує Писання з метою показати, що Ісус – обіцяний Месія (Римл. 1:2), утвердити віруючих у християнському способі життя (Римл. 13:8, 10), довести важливість і законність своєї проповіді (Гал. 3:8, 9).

Павло постійно цитує Старий Завіт; у всіх його листах (крім найкоротших — до Тита і до Филимона) можна знайти багато старозавітних цитат.

`Уважно прочитайте Гал. 3:6-14. Знайдіть у цих віршах цитати зі Старого Завіту. Що це говорить нам про авторитетність Старого Завіту для Павла та його адресатів у Галатії?`

`Чи не виникали у вас іноді думки, що одна частина Біблії більш «богонатхненна», ніж інша? Згідно зі словами Павла в 2 Тим. 3:16, у чому небезпека такого підходу?`