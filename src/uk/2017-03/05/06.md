---
title:  Викуплення від прокляття
date:   27/07/2017
---

_Гал. 3:9-14_

Безперечно, противників Павла здивувало його сміливе висловлювання в Гал. 3:10. Вони аж ніяк не допускали, що перебувають під прокляттям. Навпаки, за свій послух очікували нагороди і благословення. Однак Павло однозначно каже: «А ті, що живуть ділами Закону, перебувають під прокляттям; бо написано, що проклятий кожний, хто не дотримується всіх приписів книги Закону, щоб їх виконувати».

Павло наводить дві абсолютно протилежні ідеї оправдання: оправдання вірою та оправдання ділами. Якщо людина бажає покладатися винятково на своє дотримання Закону, аби Бог її прийняв, їй необхідно постійно дотримуватися всього Закону в думках, спонуканнях, словах і вчинках. У нас немає можливості вибирати, що із Закону слід виконувати, а що можна проігнорувати. І ми не можемо розраховувати на те, що Бог дивитиметься крізь пальці на наші випадкові помилки. Або все, або нічого — третього не існує!

Звичайно, це погана новина не тільки для язичників, а й для противників Павла, котрі покладалися на Закон, «адже всі згрішили й позбавлені Божої слави» (Римл. 3:23). Як би ретельно ми не намагалися своїми силами дотримуватися Закону, він може тільки засудити нас як злочинців.

`Яким чином Христос звільнив нас від прокляття Закону? Див. Гал. 3:13; 2 Кор. 5:21.`

Павло наводить ще одну метафору, аби пояснити, що Бог здійснив для нас у Христі. Слово «викупити» вживали тоді, коли за гроші звільняли заручників або рабів. Оскільки плата за гріх — смерть, значить покаранням за порушення Закону є смертний вирок. Викуп за наше спасіння коштував Богові життя Його Сина (Івана 3:16). Ісус звільнив нас від прокляття, узявши на Себе наші гріхи (див. 1 Кор. 6:20; 7:23). Він добровільно поніс наше прокляття, прийнявши за нас повне покарання за гріх (див. 2 Кор. 5:21).

Павло цитує текст П. Зак. 21:23 як біблійний доказ своїх слів. За юдейською традицією, людина була проклята Богом, якщо її страчували, повісивши на дереві. Смерть Ісуса на хресті стала наочним прикладом такого прокляття (див. Дії 5:30; 1 Петра 2:24).

Не дивно, що хрест Христа став каменем спотикання для багатьох євреїв, котрі не могли сприйняти ідею, що Месія був проклятий Богом. Проте в цьому й полягав Божий план. Так, Месія поніс прокляття, але не Своє, а наше!