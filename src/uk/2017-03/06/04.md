---
title:  Мета закону
date:   01/08/2017
---

`У текстах Гал. 3:19-29 Павло кілька разів згадує слово «Закон». Про який Закон говорить Павло в цій частині Послання до галатів?`

Деякі вважають, що слова «аж поки» у вірші 19 указують на тимчасовість цього Закону. Вони думають, що цей уривок стосується церемоніального закону, оскільки мета цього закону була досягнута на Голгофі. Хоч сама по собі ця думка правильна, не схоже, що Павло в Посланні до галатів говорив саме про це. Так, церемоніальний закон і моральний Закон були дані пізніше, на горі Синай, «для виявлення переступів», але, обміркувавши наступне запитання, ми побачимо, що Павло насамперед говорив про Закон моральний.

`Чому був даний Закон? Порівняйте Гал. 3:19 і Римл. 5:13, 20.`

Павло не каже, що Закон був «доданий» до Божого завіту з Авраамом як доповнення, котре змінювало початкові умови. Моральний Закон існував задовго до Синаю. Однак Павло має на думці, що Закон був даний Ізраїлеві із зовсім іншою метою. Закон указує нам на нашу гріховність і потребу в Божій благодаті. Він не мав стати свого роду програмою, яка допомагала б заслужити спасіння. Навпаки, Павло каже: «Закон увійшов, щоб намножився переступ» (Римл. 5:20), тобто більш чітко став помітним гріх у нашому житті (Римл. 7:13).

Церемоніальний закон указував на Месію, наголошуючи на святості й на потребі в Спасителеві. Моральний же Закон з його «Не…» виявляє гріх і показує нам, що гріх – не просто частина нашої природи, а пряме порушення Божих повелінь (Римл. 3:20; 5:13, 20; 7:7, 8, 13). Тому Павло каже: «Де немає Закону, там нема й переступу» (Римл. 4:15).

«Закон діє як збільшувальне скло. Воно не збільшує кількість брудних плям на одязі, натомість робить їх більш помітними та виявляє значно більшу кількість плям, ніж людина може побачити неозброєним оком» (Уїльям Хендріксон. Коментар до Нового Завіту. Тлумачення Послання до галатів, с. 141).