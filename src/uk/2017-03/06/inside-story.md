---
title:  Місіонерська історія
date:   04/08/2017
---

#### Камені більше не впадуть. Частина 2

Зустрічі розпочалися через кілька днів. Доки мешканці села будували повітку із жердин і соломи поруч з будинком Єракайї, пастор проводив зібрання в будинку одного із жителів.

Коли навіс був готовий, організували велику зустріч, на яку прийшло приблизно 150 мешканців села. Тільки-но пастор почав говорити, як на солом’яну стріху посипалося каміння. Воно пробивало дах і падало на присутніх. Люди ухилялися від каменів, а один чоловік встав і перебив пастора: «Демони знову турбують нас. Камені падають прямо на нас!»

Пастор Рао сказав: «Не бійтеся! Будемо молитися живому Богові, і дозволимо Йому вирішити нашу проблему». Потім він почав молитися гучним голосом: «Отче, Ти – живий Бог! Диявол хоче зірвати наші зустрічі, а ці люди хочуть більше дізнатися про Тебе. Покажи їм, що Ти – істинний Бог, і повели демонам перестати кидати каміння!» Після цього пастор Рао наказав демонам: «В ім’я Ісуса, я наказую вам залишити це село!» Цієї миті камінь потрапив у солом’яну стріху, але не провалився, а залишився там, куди впав.

Деякий час люди стояли в подиві, а потім сіли слухати проповідь. Після молитви пастора жоден камінь не впав.

Після цього випадку камені більше не падали і на будинок Єракайї. Відтоді його сім’я мирно спала ночами.

Єракайю переконало таке свідчення. Він пообіцяв поклонятися правдивому Богові і перестати вживати алкоголь. Подружжя запросило трьох своїх дорослих дітей і внуків відвідувати біблійні зустрічі, і тепер усі вони поклоняються живому Богові.

Присвятивши своє життя Христу, новонавернені викинули своїх ідолів у найближчу річку.

Єракайю так схвилювали зміни, які Ісус зробив у його родині і в його селі, що він запросив пастора піти з ним до сусіднього села, де жили його друзі та родичі, щоб поділитися історією викуплення. Єракайя розповів мешканцям села, як Бог зупинив демонів, які турбували його сім’ю, і закликав людей послухати розповідь пастора про живого Бога. Завдяки цьому понад 150 осіб з двох сіл уклали заповіт з Господом.

Місіонерська робота в Індії виконується швидкими темпами, і ваші пожертвування тринадцятої суботи нададуть неоціненну допомогу. Дякуємо вам за участь!

Єракайя і Чинаммі Балага живуть у селі Конкарада, Андхра-Прадеш, Індія.