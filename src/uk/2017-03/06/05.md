---
title:  Термін дії Божого закону
date:   02/08/2017
---

`Павло пише, що Закон був «даний» на горі Синай. Чи означає це, що до цього Божого Закону не було? А якщо був, що змінилося після подій на горі Синай? Бут. 9:5, 6; 18:19; 26:5; 39:7-10; Вих. 16:22-26.`

Богові не треба було давати Свій Закон Авраамові з громом, блискавками й сильним голосом сурми (Вих. 19:10–23). Але чому Він саме так дав Закон ізраїльському народові? Це відбулося тому, що за час рабства в Єгипті ізраїльтяни забули про велич Бога та Його високі моральні стандарти. Через це виникла необхідність показати їм контраст між їхньою гріховністю та святістю Божого Закону. Саме з цією метою було дане об’явлення на горі Синай.

`Що має на увазі Павло, коли пише, що Закон був даний, «аж поки не прийде Нащадок, Якому була дана обітниця»? Гал. 3:16-19.`

Багато хто розуміє цей текст так: Закон, даний на горі Синай, був тимчасовим. Він з’явився через 430 років після Авраама, а потім його дія завершилася з Приходом Христа. Однак це тлумачення суперечить словам Павла про Закон, записаним у Посланні до римлян, а також іншим біблійним текстам, таким як Матв. 5:17–19.

Часто читачі помилково вважають, що слова «аж поки» завжди означають обмежений період часу. Проте це не так. У тексті Об’явл. 2:25 Ісус каже: «Тільки тримайте те, що маєте, аж поки прийду». Чи говорить Ісус про те, що, коли Він прийде, нам уже не потрібно бути вірними?

Роль Закону не завершилася з Приходом Христа. Закон продовжує вказувати на гріх. Павло каже, що Прихід Христа стане вирішальним моментом в історії людства. Христос здійснив те, чого Закон ніколи не зміг би здійснити: Спаситель дарував справжнє визволення від гріха, оправдав грішників і через Свого Духа виконав у них Свій Закон (Римл. 8:3, 4).

`Чи не допускали ви коли-небудь таку думку: «Якби Бог зробив для мене те або це, я більше ніколи не сумнівався б у Ньому»? Однак подумайте, що відбулося біля гори Синай. Ізраїльтяни бачили надзвичайний прояв Божої сили, а незабаром уже поклонялися золотому теляті. Яким чином цей досвід відкриває нам, що таке істинна віра та як її підтримувати? (див. Колос. 2:6).`