---
title:  Незмінність обітниці
date:   03/08/2017
---

«Це той, що в пустині на зібранні був разом з Ангелом, який на Синайській горі говорив до нього та до наших батьків, який одержав живі слова, щоб дати нам» (Дії 7:38).

У текстах Гал. 3:19, 20 Павло продовжує думку про те, що Закон не скасовує завіту благодаті. Це дуже важливо. Противники Павла стверджували протилежне. Яким було б наше становище як грішників, якби для спасіння нам довелося покладатися на свій послух Законові, а не на Божу благодать? У нас не було б надії.

Хоч нелегко збагнути всі деталі коментаря Павла в Гал. 3:19, 20 щодо подій на Синаї, основна думка зрозуміла: Закон був переданий через ангелів і Мойсея. Участь ангелів у передачі Закону не згадана в книзі Вихід, проте згадується в кількох інших частинах Святого Письма (П. Зак. 33:2; Дії 7, 53; Євр. 2:2). У тексті 1 Тим. 2:5 Павло використовує слово «Посередник» стосовно Христа, але його коментар у Гал. 3:19, 20 дає всі підстави припускати, що він посилається на текст П. Зак. 5:5, де Мойсей каже про себе: «Я того часу стояв між Господом та між вами, щоб передавати вам Господні слова».

Дарування Закону на горі Синай було величною й урочистою подією, воно відбувалося в присутності незліченної кількості ангелів. Мойсей відіграв важливу роль у цій події, адже передача Закону відбулася через нього, посередника. У цьому і полягала відмінність від завіту, який Бог уклав безпосередньо з Авраамом (а в його особі з усіма віруючими), коли не було потреби в посереднику.

Незважаючи на всю важливість Закону, він не може замінити собою обітницю про спасіння благодаттю через віру. Але Закон допомагає нам краще усвідомити, наскільки чудова ця обітниця.

`Опишіть особливості безпосереднього спілкування Авраама з Богом. У чому перевага таких близьких відносин з Богом? Бут. 15:1-6; 18:1-33; 22:1-18.`

`Пригадайте інші приклади спілкування людей з Богом: Адам і Єва в Едемі (Бут. 3); Яків у Бет-Елі (Бут. 28), Павло дорогою до Дамаска (Дії 9). Можливо, ви не пережили таких драматичних подій, але як Бог відкрився вам? Що у вашому житті заважає вам мати близькі відносини з Богом? Що ви можете зробити, аби усунути перешкоди?`