---
title:  Серце Павла
date:   20/08/2017
---

`Прочитайте Гал. 4:12–20. Яка головна думка текстів?`

Занепокоєння і тривога великим тягарем лежать на серці Павла. Він проникливо звертається до галатів (в. 12). Це звернення звучить відразу ж після його прохання: «Будьте, як я». На жаль, переклад вислову прошу вас не повністю передає весь багатогранний зміст грецького слова деомай. Хоч це слово можна перекласти як «просити», «умовляти», оригінал передає більш сильний відтінок розпачу, висловленого в проханні (див. 2 Кор. 5:20; 8:4; 10:2). Павло, по суті, каже: «Благаю вас!»

Апостол турбується не просто про теологічні ідеї й доктринальні погляди. Він переживає за людей, котрі через його служіння прийшли до Христа. Апостол вважав їх більше ніж просто друзями або братами по вірі. Він був їхнім духовним батьком, а вони – його дітьми. Більше того, він порівнює своє занепокоєння щодо галатів із хвилюванням і муками, яких зазнає матір при народженні дитини (Гал. 4:19). Тепер, коли галати відійшли від істини, апостол знову переживає весь біль, бажаючи забезпечити їхнє благополуччя.

`До якої мети Павло провадив галатів? Якого результату він очікував від «пологів», які знову терпів заради них? Гал. 4:19.`

Апостол говорить про себе як про матір, котра очікує дитину. Слово «відобразиться» використовується як медичний термін, котрий позначає розвиток ембріона. Цією метафорою Павло пояснює, що означає бути християнином як в особистому, так і церковному житті. Бути послідовником Христа – це значно більше, ніж просто на словах визнавати віру. Християнин радикально змінюється з однією метою – стати відображенням Христа. Павло «шукав не незначних змін у галатах, а таких змін, щоб у їхньому житті виявився характер Христа» (Леон Морріс. Послання до галатів, с. 142).

`Чи виявляється характер Христа у вашому житті? Які сфери свого життя вам ще необхідно змінити?`
