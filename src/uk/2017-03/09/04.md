---
title:  «Я такий же, як ви»
date:   22/08/2017
---

`Прочитайте 1 Кор. 9:19–23. Які слова Павла в цих текстах допомагають нам краще зрозуміти зміст другої частини вірша Гал. 4:12? Див. також Дії 17:16–34; 1 Кор. 8:8–13; Гал. 2:11-14.`

Текст Гал. 4:12 може видатися не зовсім зрозумілим. Чому галати повинні стати, як Павло, якщо він такий же, як вони?

Апостол хотів, щоб вони уподібнилися до нього у вірі в Христа й упевненості в тому, що її достатньо для оправдання. Його слова про те, що він став, як вони, нагадують: хоч він був юдеєм, але фактично став язичником «без Закону», щоб нести Євангеліє язичникам. Як великий місіонер у світі язичників, Павло проповідував Добру вістку і юдеям, і язичникам. Згідно з 1 Кор. 9:19–23, хоч саме Євангеліє залишалося незмінним, методи Павла змінювалися залежно від його аудиторії.

«Павло був піонером у тому, що ми сьогодні називаємо контекстуалізацією або передачею Доброї вістки таким чином, щоб звертатися до кожного з урахуванням його менталітету» (Тімоті Джордж. Новий американський коментар: Послання до галатів, с. 321).

Водночас у тексті 1 Кор. 9:21 Павло показує її межі, тобто наскільки далеко людина може зайти в контекстуалізації Євангелія. Наприклад, він каже: хоч людина вільна по-різному проповідувати юдеям та язичникам, ця свобода не означає право жити, не підкоряючись Законові, бо християнин перебуває у Законі Христа.

Хоч контекстуалізація може бути складною, але «доки ми можемо відокремити суть Євангелія від культурного кокону, контекстуалізуючи вістку про Христа і не спотворюючи її суті, доти наслідуємо Павла» (там же, с. 321, 322).

`Нескладно спотворити вістку Євангелія, пристосовуючи її до своїх поглядів, чи не так? Іноді чим довше людина є християнином, тим легше йде на компроміс. Чому це відбувається? Подумайте про себе. Чи не проникли компроміси у ваше життя та чи не виправдовуєте ви їх? Як можете позбутися їх там, де необхідно?`