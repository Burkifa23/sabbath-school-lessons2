---
title:  Тоді і зараз
date:   23/08/2017
---

Стосунки Павла з віруючими в Галатії не завжди були такими складними. Павло пригадує час, коли вперше проповідував Євангеліє в Галатії. Він із задоволенням згадує добре ставлення галатів до нього. Що ж сталося?

`Які обставини могли вплинути на рішення Павла проповідувати в Галатії? Гал. 4:13.`

Імовірно, спочатку Павло не планував довго залишатися в Галатії. Однак у дорозі він занедужав і був змушений або залишатися в Галатії довше запланованого, або повернутися до Галатії для лікування. Чим саме хворів Павло, залишається таємницею. Одні вважають, що він заразився малярією, інші – що це могло бути захворювання очей. Таке припущення ґрунтується на словах Павла, що галати були готові вирвати свої очі й віддати йому (Гал. 4:15). Захворювання також могло бути пов’язане з «колючкою в тілі», про яку він пише в 2 Кор. 12:7–9.

Від чого б не страждав Павло, він натякає: хвороба була такою неприємною, що для галатів стала випробуванням. У світі, де хворобу часто вважали знаком Божественного осуду (Івана 9:1, 2; Луки 13:1–4), вона могла стати для галатів приводом відкинути Павла та його вістку. Однак вони від чистого серця прийняли апостола. Чому? Тому що проповідь про розп’ятого Христа (Гал. 3:1) і вплив Святого Духа торкнулися їхніх сердець. Як же тепер вони могли пояснити зміну свого ставлення до Павла?

`Чому Бог дозволив Павлові страждати? Як апостол міг служити іншим, якщо страждав сам? Римл. 8:28; 2 Кор. 4:7–12; 12:7–10.`

Якою б не була хвороба Павла, вона, очевидно, була серйозною. Апостол легко міг використовувати її, щоб скаржитися Богові на свої проблеми або просто перестати проповідувати через погане самопочуття. Проте Павло цього не зробив. Він не дозволив ситуації зламати його, натомість використав її як можливість ще більше покластися на Божу милість. «Знову і знову Бог використовував мінливості життя – хворобу, переслідування, бідність, навіть природні катаклізми й незбагненні трагедії, – щоб виявити Свою милість і благодать та сприяти поширенню Доброї вістки» (Тімоті Джордж. Послання до галатів, сс. 321, 322).

`Як навчитися у випробуваннях і стражданнях більше пізнавати Бога? Яка існує альтернатива?`