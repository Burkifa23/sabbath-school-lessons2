---
title:  Для подальшого дослідження
date:   25/08/2017
---

«У галатійських церквах євангельську вістку витіснила відкрита, незамаскована омана. Вони фактично проміняли Христа, правдиву основу віри, на застарілі обряди юдаїзму. Апостол розумів: для звільнення віруючих Галатії від небезпечного впливу потрібно вдатися до найрішучіших заходів та висловити найсуворіші застереження.

Кожний служитель Христа має засвоїти найважливіший урок: уміти пристосовувати методи роботи до стану тих, кому хоче допомогти. Ніжність і терпіння, рішучість і твердіть однаково необхідні, але їх потрібно виявляти відповідно до ситуації. Розумно поводитися з різними категоріями людей за різних обставин та умов – це праця, котра вимагає мудрості і розсудливості, якими Божий Дух просвічує й освячує розум.

Павло благав віруючих, котрі у своєму житті пізнали Божу силу, навернутися до першої любові до євангельської істини. За допомогою незаперечних аргументів він доводив, що вони мають перевагу стати вільними в Христі. Завдяки Його викупній благодаті всі, хто цілковито підкоряється Йому, зодягаються в одежу Його праведності. Апостол відстоював думку, що кожна душа, котра прагне спасіння, повинна володіти особистим духовним досвідом.

Щире благання апостола не було безплідним. Святий Дух діяв з могутньою силою, і багато з тих, хто став на чужий шлях, навернулися до своєї колишньої віри в Євангеліє. Відтоді вони твердо стояли в дарованій Христом свободі» (Е. Уайт. Дії апостолів, с. 385, 386, 388).

**Питання для обговорення**:

`1. Поміркуйте про страждання і про те, як Бог може використати їх. Як упоратися із ситуацією, яка, здається, жодним чином не слугує до добра, не приносить нічого доброго?`

`2. Поміркуйте про те, що в «нас відображається Христос». Що це означає практично? Які зміни відбуваються в нас? Як не розчаруватися, якщо це відбувається не так швидко, як би нам хотілося?`

**Висновок**: Раніше Павло навів кілька докладних, теологічно складних аргументів, щоб переконати галатів у помилковості їхніх думок. Тепер же він звертається до них з особистим пасторським напучуванням. Апостол благає їх прислухатися до його порад, нагадує про колишні добрі стосунки між ними, про щиру любов і турботу, котрі він відчуває до них як їхній духовний батько.