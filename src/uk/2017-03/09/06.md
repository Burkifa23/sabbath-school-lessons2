---
title:  Говорити правду
date:   24/08/2017
---

`Прочитайте текст Гал. 4:16. Про що пише Павло? Де і коли ви переживали щось подібне? Див. Івана 3:19; Матв. 26:64, 65. Єрем. 36:17–23.`

Вислів «говорити правду» часто має негативний відтінок, особливо в нинішній час. Сьогодні його можуть сприймати як жорсткий, нещадний принцип викладу фактів, якими б неприємними або небажаними вони не були. Якби не слова Павла в Гал. 4:12–20 та в кількох інших місцях його Послання (див. Гал. 6:9, 10), можна було б помилково зрозуміти, що прагнення Павла говорити правду сильніше за будь-які прояви любові. Але, хоч Павло турбувався про те, щоб галати пізнали «істину Євангелія» (Гал. 2:5, 14), це занепокоєння було обумовлено любов’ю до них. Хто з нас не знає, як боляче критикувати когось або просто говорити йому правду, котрої він не хоче чути? Проте ми робимо це, оскільки переживаємо про людину, а не тому, що хочемо завдати їй болю. Хоч часто першою реакцією на наші слова може бути біль, злість або образа, ми все одно говоримо їх, бо знаємо: як би людина не опиралася, їй необхідно це почути.

`Що Павло каже про людей, яким протистоїть? Крім створеного ними богослов’я, проти чого ще виступає апостол? Гал. 4:17–20.`

Павло говорить відкрито, ризикуючи викликати роздратування галатів. А його противники, навпаки, активно шукали прихильності в галатів, однак не через любов до них, а заради своїх егоїстичних інтересів. Не зовсім ясно, що Павло має на увазі, коли пише, що його противники «хочуть вас відлучити». Імовірно, тут ідеться про спробу відлучити їх від переваг Євангелія, доки вони не приймуть обрізання.

`Пригадайте випадки, коли на вас гнівалися через ваші слова, хоч вони були чесними й потрібними. Як цей досвід може допомогти вам наступного разу, коли вам доведеться робити щось подібне?`