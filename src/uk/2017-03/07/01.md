---
title:  Шлях до віри
date:   05/08/2017
---

### Біблійні тексти для дослідження:
Гал. 3:21-25; Левит 18:5; Римл. 3:9-19; 1 Кор. 9:20; Римл. 3:1, 2; 8:1-4.

> <p>Пам’ятний вірш</p>
> «Але Писання замкнуло все під гріхом, щоб обітниця з віри в Ісуса Христа була дана тим, які вірять» (Гал. 3:22).

Поштові голуби здавна славилися своєю здатністю пролітати сотні кілометрів за день та з дивовижною точністю долітати до місця призначення. Однак навіть найкращі поштові голуби часом збиваються зі шляху і не повертаються додому. Один з таких випадків стався в Англії, коли близько 55 тисяч птахів (вартістю понад 600 тисяч доларів) не повернулися до своїх голубників.

Більшості з нас так чи інакше доводилося збиватися зі шляху й губитися, і всі ми знаємо, наскільки це неприємно. У таких випадках людина відчуває хвилювання і страх, часом навіть паніку.

Усе це справедливо і щодо духовного життя. Навіть після прийняття Христа можна згодом заблукати, втративши Господа з поля зору.

Однак добра вістка полягає в тому, що Бог не залишив нас самих. Він указує шлях до спасіння через Своє Слово, а цей шлях включає і Закон, і благодать. Багато хто намагається відокремити Закон від Євангелія; а дехто навіть вважає, що вони суперечать один одному. Така думка не просто помилкова, вона призводить до найсерйозніших наслідків. Без Закону ми не мали б Євангелія. І зрозуміти Євангеліє без Закону просто неможливо.