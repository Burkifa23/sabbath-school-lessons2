---
title:  Закон та віруючий
date:   10/08/2017
---

_Гал. 3:25_

Багато хто тлумачить слова Павла в Гал. 3:25 як повне заперечення Закону. Проте таке тлумачення втрачає свій зміст, якщо порівняти його зі словами Павла про Закон в інших частинах цього та інших його послань.

Тоді що ж він мав на думці?

Насамперед, ми більше не під осудом Закону (Римл. 8:3). Як віруючі, ми належимо Христу. Завдяки цьому ми насолоджуємося привілеєм бути під силою Його благодаті (Римл. 6:14, 15). Перебування під благодаттю звільняє нас і дозволяє Христу діяти в нас. Саме це – справжня свобода в Євангеліє. Вона радикально відрізняється від відсутності необхідності підкорятися Законові, що деякі люди називають «свободою» в Христі. Проте непокора Законові – це гріх, а гріх не може бути свободою (Івана 8:34).

`Прочитайте Римл. 8:1-3. Що означає не бути засудженими Законом? Як ця надзвичайна істина впливає на ваше життя?`

Оскільки ми прощені Христом, наші відносини із Законом змінилися. Тепер ми покликані жити так, щоб догодити Богові (1 Сол. 4:1). Павло пише, що відтепер віруючого провадить Дух (Гал. 5:18). Однак це не означає, що моральний Закон більше нам не потрібний. Церемоніальний закон був виконаний на хресті, а моральний продовжує діяти, як діяв вічно. Питання про скасування морального Закону ніколи не стояло. Як Закон може бути скасований, якщо саме він визначає, що таке гріх?!

Але оскільки Закон відображає характер Бога, то, підкоряючись Законові, ми відображаємо Божий характер. Більше того, ми не просто підкоряємося переліку правил, а наслідуємо приклад Христа, Котрий звершує для нас те, чого не може зробити Закон, – Він вписує Закон у наші серця (Євр. 8:10) й уможливлює здійснення в нас праведних вимог Закону (Римл. 8:4). Тобто через взаємовідносини з Ісусом ми отримуємо силу, щоб дотримуватися Закону, як ніколи раніше.

`Прочитайте Римл. 8:4. Про що Павло повідомляє в цьому вірші? Як ця обітниця виявилася у вашому житті? Водночас, незважаючи на всі позитивні зміни, які з вами відбулися, чому ваше спасіння завжди має ґрунтуватися винятково на подвигу Христа заради вас?`