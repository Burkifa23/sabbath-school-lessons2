---
title:  Закон – наш «сторож»
date:   08/08/2017
---

Павло робить два висновки щодо Закону:

1) Закон не скасовує Божу обітницю, дану Авраамові (Гал. 3:15–20);

2) Закон не суперечить обітниці (Гал. 3:21, 22).

У чому ж тоді полягає роль Закону? Павло пише, що він був даний «для виявлення переступів» (Гал. 3:19). Далі апостол розвиває цю думку, використовуючи три різних слова щодо Закону: «замкнені» (в. 23), «стережено» (в. 23) і вихователь (в. 24).

`Уважно і з молитвою прочитайте Гал. 3:19-24. Що Павло каже про Закон?`

Більшість сучасних перекладів передає слова Павла про Закон із негативним відтінком. Однак грецький оригінал не такий однозначний. Слово, перекладене як «стерегти» (в. 23), дослівно означає «охороняти». Хоч воно може мати негативний зміст як «стерегти», «вистежувати» (2 Кор. 11:32), у Новому Завіті зазвичай має позитивне значення — «берегти», «захищати» (Филп. 4:7; 1 Петра 1:5). Те саме можна сказати і про слово «замкнені» (Гал. 3:23). Його можна перекласти як «стримати» (Бут. 20:18), «замкнути» (Вих. 14:3; І. Нав. 6:1; Єрем. 13:19), «зловити» (Луки 5:6). Залежно від контексту це слово може мати як позитивне, так і негативне значення.

`Які переваги мав ізраїльський народ завдяки моральному та церемоніальному законам? Римл. 3:1, 2; П. Зак. 7:12-24; Левит 18:20-30.`

Павло негативно оцінював прагнення деяких людей виправдатися «ділами Закону» (Римл. 7:6; Гал. 2:19). Водночас про сам Закон він писав багато хорошого (див. Римл. 7:12, 14; 8:3, 4; 13:8). Закон не був прокляттям, яке Бог наклав на Ізраїль, обмежуючи його. Навпаки, він мав стати благословенням для людей. Розглянемо, наприклад, систему жертвоприношень Мойсеєвого закону. Хоч вона не могла вирішити проблему гріха, однак указувала на обіцяного Месію, Котрий міг це зробити. Закон, керуючи людською поведінкою, захищав Ізраїль від багатьох кар, які роз’їдали інші стародавні цивілізації. У світлі позитивних слів Павла про Закон в інших його працях було б неправильно сприймати цей уривок як негативний.

`Пригадайте хороші речі, які використовуються не за призначенням. Наприклад, препарат, створений для лікування захворювань, деякі люди використовують як наркотик. Які ще подібні приклади ви зможете навести зі свого життя? Як наше знання того, що хороші речі можуть бути неправильно використані, допомагає нам зрозуміти, яку проблему намагається вирішити Павло в цьому уривку?`