---
title:  Для подальшого дослідження
date:   11/08/2017
---

«Мене просять висловити свою думку щодо закону в Посланні до галатів. Який закон є вихователем до Христа? Я відповідаю: обидва – і церемоніальний, і моральний кодекс Десяти Заповідей.

Христос був основою всієї єврейської богослужебної системи. Смерть Авеля стала наслідком відмови Каїна прийняти Божий План у школі послуху, щоб знайти спасіння кров’ю Христа Ісуса, прообразом якої служили жертвоприношення. Каїн відмовився від пролиття крові, яка символізувала кров Христа, що проллється заради світу. Весь обряд жертвоприношення був підготовлений Богом, і основою всієї цієї системи став Христос. Це – початок дії Закону як вихователя, котрий приводить грішну людину до усвідомлення Христа як Основи всієї єврейської богослужебної системи.

Усі, хто здійснював служіння у святині, постійно отримували уроки про заступництво Христа за людський рід. Мета цього служіння полягала в тому, щоб викликати в кожному людському серці любов до Божого Закону — Закону Його Царства» (Е. Уайт. Вибрані вісті, т. 1, с. 233).

«Десятислівний Закон не слід сприймати тільки як заборони; у ньому насамперед потрібно бачити Божу милість. Його заборони – це незмінна гарантія щастя в послуху. Отриманий у Христі, він відтворює в нас чистоту характеру, яка радуватиме нас упродовж усієї вічності. Для виконавців Закону він слугує захисною стіною» (Е. Уайт. Вибрані вісті, т. 1, с. 235).

**Питання для обговорення:**

`1. Ми часто запитуємо: як можливо перемогти гріх у своєму житті? Які обітниці щодо такої перемоги пропонує нам Біблія? Як ми можемо сприяти виконанню цих обітниць у своєму житті? Водночас, чому ми повинні пильнувати, аби будувати свою надію на спасіння не на власних перемогах, а на перемозі Христа заради нас?`

`2. Чимало християн заявляє, що Закон був скасований, проте виступає проти гріха, а це свідчить, що вони аж ніяк не вважають Закон скасованим. Що ж насправді вони мають на увазі? Про скасування якої заповіді найчастіше говорять люди? Чи можна скасувати одну заповідь із Закону, залишивши інші недоторканими?`

**Висновок**: Одне із завдань Закону — указати грішникам на їхню потребу в Христі. Подібно до сторожа, він відкриває нам характер Бога і захищає від зла. Але як вихователь, він також указує нам на наші гріхи й засуджує нас. Христос вписує Закон у наші серця та звільняє нас від його осуду.