---
title:  Місіонерська історія
date:   11/08/2017
---

#### Невинно засуджена. Частина 1

Прабсі ледь виповнилося шістнадцять років, коли її заарештували за вбивство, якого вона не скоювала. «Що може бути ще гіршим у житті? – думала вона, сидячи у в’язничній камері. – Я не винна в цьому злочині. Чому боги не чують мене?».

Прабха виросла в бідній родині. Вона та її сестри не відвідували школу і змушені були працювати, щоб прогодувати сім’ю. Коли дівчині було п’ятнадцять років, її батько помер, і сім’я дуже зубожіла. Перед смертю її батько став християнином, але Прабха не розуміла, що хорошого це йому дало, адже він усе одно помер.

Прабха працювала в заможної жінки похилого віку, яку вона шанобливо називала Ма (скорочено від Матаджі – матір). Дівчина готувала їжу, прибирала в будинку і спілкувалася з жінкою. Ма була доброю до Прабхи, тому що після смерті чоловіка дівчина стала єдиною людиною, яка була поруч.

Одного вечора, коли Прабха збиралася піти додому, Ма попросила її залишитися на ніч. Прабха погодилася, оскільки знала, що Ма була самотня, бо її прийомний син покинув місто.

Близько третьої години ранку Ма покликала Прабху. «Будь ласка, підігрій воду для ритуального обмивання. Я хочу бути готовою до ранкової молитви, тому що сьогодні свято мого бога». Прабха кивнула і пішла на кухню.

Відчинивши двері кухні, вона побачила кількох чоловіків, що ховалися там. Вони схопили її і вставили в рот кляп. Один злочинець поранив її ножем. Інший зв’язав її мотузкою і штовхнув у кут. Після цього зловмисники попрямували до кімнати Ма.

Прабха чула, як Ма закричала, коли чоловіки ввійшли до неї в кімнату. Вони вимагали в жінки гроші, прикраси та золото. Потім дівчина почула здавлений крик, звуки боротьби і глухий удар. Після цього чоловіки вибігли з будинку.

Прабха насилу звільнилася від мотузок, але виявила, що двері кухні замкнені. Вона розбила вікно і вибралася назовні, щоб покликати на допомогу. Вона знайшла Ма на підлозі в її кімнаті. Прабха спробувала привести до тями літню жінку, але та була вже мертвою.

Прабха крикнула у вікно чоловікові, що проходив повз, щоб той викликав поліцію. «Грабіжники увірвалися в будинок і вбили Ма!» – кричала вона в істериці.

Коли прибула поліція, Прабха розповіла, що трапилося. Дівчину відвезли до лікарні, де їй перев’язали рани. Та незабаром поліція заарештувала її і взяла під варту. Дівчину звинувачували у вбивстві Ма.

_Далі буде._