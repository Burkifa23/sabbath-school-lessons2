---
title:  «Під законом стережено»
date:   07/08/2017
---

У тексті Гал. 3:23 Павло пише: «Але поки прийшла віра, під Законом стережено нас» (переклад І. Огієнка). Під словом «нас» Павло має на увазі віруючих юдеїв у церквах Галатії. Вони знали Закон, тому з вірша Гал. 2:15 Павло звертається саме до них, ототожнюючи себе з ними.

У Гал. 3:23 сказано: «Поки прийшла віра». Оскільки в грецькому тексті слово «віра» має означений артикль, а в Гал. 3:24 говориться про роль Закону до і після Першого приходу Христа, очевидно, йдеться не стільки про християнську віру в цілому, скільки про нашу особисту віру.

`Павло каже, що юдеїв «під Законом стережено» до Приходу Христа. Що він має на думці? Порівняйте Гал. 3:22, 23 з Римл. 6:14, 15; 1 Кор. 9:20; Гал. 4:4, 5, 21; 5:18.`

У своїх посланнях апостол Павло 12 разів використовує фразу «під Законом». Залежно від контексту, вона може мати кілька різних значень:

**«Під Законом» – означає під силою чи покаранням закону як альтернативний шлях спасіння** (Гал. 4:21). Опоненти Павла в Галатії намагалися послухом заслужити праведність, необхідну для спасіння. Проте це неможливо, як апостол пояснив вище (Гал. 3:21, 22), тому що без Христа ми не здатні виконувати Закон. Пізніше він навіть наголошуватиме, що галати, бажаючи бути «під Законом», насправді відкидали Христа (Гал. 5:2–4).

**«Під Законом» – перебувати під засудженням Закону** (Римл. 6:14, 15). Оскільки Закон не може викупити від гріха, порушення його вимог призводить до засудження. У такому становищі перебувають усі люди. Закон діє як тюремний наглядач, замикаючи всіх, хто порушив його та заслуговує смертного вироку.

**«Під Законом» – під юрисдикцією Закону.** Цей вислів можна також розуміти, як «у рамках Закону». Тобто «жити в рамках вимог Закону» через єднання з Христом (1 Кор. 9:21). «Ділами Закону», тобто через спроби виконати Закон без Христа, неможливо виправдатися, бо «праведний житиме вірою» (Гал. 3:11). Ця істина не скасовує Закону; вона тільки показує, що Закон не може дати нам вічного життя.