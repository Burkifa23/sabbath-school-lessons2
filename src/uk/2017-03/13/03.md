---
title:  Остерігайтеся спокус
date:   18/09/2017
---

**«І сказав Натан до Давида: “Ти той чоловік!”» (2 Сам. 12:7).**

Не можна не зауважити, наскільки серйозними є слова Павла в Гал. 6:1 про те, що ми повинні пильнувати за собою, аби не потрапити в спокусу. Тон цього звернення вказує на наполегливість та особисте занепокоєння Павла. Слово, перекладене як «пильнувати», дослівно означає «звертати пильну увагу» (порівняйте Римл. 16:17; Филп. 2:4). Апостол закликає: «Уважно стежте за собою, щоб гріх не захопив вас зненацька». Аби підкреслити важливість цієї перестороги, Павло переходить від особового займенника другої особи множини («ви») у першій частині Гал. 6:1 до займенника в однині («ти») в останній частині вірша (в оригіналі: «щоб ти не був спокушений»). Це застереження адресоване не всій Церкві загалом. Це особисте застереження, адресоване кожному членові Церкви.

Павло не дає пояснень щодо природи спокус, від яких так наполегливо застерігає галатів. Можливо, він мав на увазі не одне конкретне порушення, а попереджав їх не впасти в такий самий гріх, від якого намагаються застерегти інших. Водночас фраза «не ставаймо марнославними» в Гал. 5:26 показує: апостол закликає їх не вважати себе духовно вищими за тих, кого виправляють.

`Чому Павло вважав за необхідне застерегти віруючих від духовної гордині? Див. 1 Кор. 10:12; Матв. 26:33, 34; 2 Сам. 12:1–7.`

Одна з найбільших небезпек у житті християн – духовна гординя. Вона навіює нам, що ми якимось чином захищені від певних гріхів. На жаль, усі ми маємо гріховну натуру, яка протистоїть Богові. Тому без стримувальної сили Духа Божого за певних обставин ми можемо припуститися практично будь-якого гріха. Усвідомлення нашої реальної сутності, сутності без Христа, може стримати нас від гріха самовпевненості. Воно також може спонукати нас більше співчувати тим, хто помилився.

`Як часто ви засуджували інших (можливо, тільки в думках) за гріхи, котрих колись припускалися самі?`