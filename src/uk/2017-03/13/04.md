---
title:  Нести тягар
date:   19/09/2017
---

_Гал. 6:2–5_

`Окрім порад щодо виправлення тих, хто схибив, які ще вказівки дає Павло віруючим у Галатії? Гал. 6:2–5; див. також Римл 15:1; Матв. 7:12.`

У грецькій мові слово, перекладене як «тягарі» в Гал. 6:2, звучить як барос. Дослівно воно означає «важкий тягар, який комусь доводиться далеко нести». Однак згодом це слово стало метафорою, що означає «будь-які проблеми або труднощі», як, наприклад, тягар тривалої праці в спекотний день (Матв. 20:12). Безпосередній контекст вказівки Павла: «Носіть тягарі один одного» стосується моральних переступів братів по вірі, про які йдеться в попередньому вірші. Однак апостол має на думці ширше розуміння носіння тягарів. Вказівки Павла розкривають кілька особливостей християнського життя, про які не можна забувати.

По-перше, як пише Тімоті Джордж, «у кожного християнина є тягар. Для декого це тягар спокус та наслідків моральних помилок, як зазначено в першому вірші. Для інших це фізична вада, криза в родині, безробіття або ціла низка подібних проблем. Проте немає християнина без тягаря» (Послання до галатів, с. 413).

По-друге, Бог не бажає, щоб ми самотньо несли свій тягар. На жаль, ми часто з більшим бажанням допомагаємо іншим людям нести їхній тягар, ніж дозволяємо їм допомогти нам, відмовляючись визнати, що в нас також є потреби і слабкості. Таку самовпевнену самодостатність Павло називає гординею (Гал. 6:3). Гординя не тільки позбавляє нас допомоги інших людей, але також не дає цим людям виконати служіння, до якого їх покликав Господь.

І, нарешті, Бог закликає нас носити тягарі один одного, оскільки через наші дії Він допомагає людям. Така концепція ґрунтується на факті, що Церква – тіло Христове. Ілюстрацією цього можуть бути слова Павла: «Але Бог – Той, Хто втішає покірних, – потішив нас приходом Тита» (2 Кор. 7:6). Зауважте: «Бог утішив Павла не під час особистої молитви й очікування Господа, а через прихід друга і добру звістку, яку той приніс. Людська дружба, виявлена в тому, що ми носимо тягарі один одного, – це частина Божого плану для Його народу» (Джон Р.В.Стотт. Вістка Послання до галатів. с. 158).

`Що не дозволяє нам просити допомоги: гординя, сором, недовіра, почуття самодостатності? Чому б не звернутися до того, кому ми довіряємо, і не попросити його розділити наш тягар?`