---
title:  Закон Христа
date:   20/09/2017
---

_Гал. 6:2–5_

`Павло пов’язує носіння тягарів із виконанням Закону Христа. Що він розуміє під словами «Закон Христа»? Гал. 5:14; 6:2; Івана 13:34; Матв. 22:34–40.`

Це єдине місце в Біблії, де використано вислів «Закон Христа» (грец. тон номон ту Христу). Однак Павло вживає подібний вислів у 1 Кор. 9:21 (енномос Христу). Унікальність цієї фрази привела до цілої низки варіантів тлумачення. Дехто помилково вбачає в цьому вислові підтвердження того, що Закон Божий, даний на горі Синай, був замінений іншим Законом – Законом Христа. Інші заявляють, що слово «Закон» просто означає «загальний принцип» (див. Римл. 7:21), тобто, несучи тягарі один одного, ми наслідуємо приклад Ісуса. Хоч останнє тлумачення частково правильне, контекст і термінологія, подібна до Гал. 5:14, дозволяють припускати, що слова «виконаєте Закон Христа» – це повторення вказівки виконувати Закон Божий з любов’ю. Раніше у своєму листі Павло показав, що з Приходом Христа моральний Закон не був скасований. Навпаки, заснований на любові Закон Десяти Заповідей продовжує відігравати важливу роль у житті християн. Це короткий виклад того, чого навчав Ісус під час Свого земного служіння, того, як Він жив та як прийняв смерть на хресті. Несучи тягарі один одного, ми не тільки наслідуємо приклад Ісуса, а й виконуємо Закон.

У досліджуваному уривку є ще одне складне місце: уявна суперечність між Гал. 6:2 та 6:5. Однак це питання вирішується легко: Павло використовує два різних слова, описуючи дві різні ситуації. Як ми вже говорили, у вірші 2 слово, перекладене як «тягар» (барос), означає важкий тягар, який необхідно нести на далеку відстань. А слово фортіон у вірші 5 означає «вантаж корабля», «рюкзак солдата» або «вагу дитини в утробі матері». І якщо перший тягар (барос) можна опустити, то другий (фортіон) – ні. Вагітна жінка має виносити дитину. Як видно з цього прикладу, деякі тягарі можна розділити з кимось, а деякі інша людина не може понести за нас. Прикладом цього може служити тягар вини, страждань і смерті. Тут ми повинні покладатися тільки на Божу допомогу (Матв. 11:28–30).

`Деякі тягарі ми можемо розділити з іншими людьми, а деякі можемо віддати тільки Господу. Як відрізнити їх? Як навчитися віддавати Богові те, що ми самі просто не можемо нести?`