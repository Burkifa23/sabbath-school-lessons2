---
title:  Виправлення тих, хто схибив
date:   17/09/2017
---

Хоч вимоги Павла до християнського життя високі (Гал. 5:16), його порада віруючим у Гал. 6:1 актуальна й сьогодні. Люди не ідеальні, і навіть найбільш посвячені християни не застраховані від помилок. Грецький оригінал тексту Гал. 5:16 дозволяє припустити, що Павло змальовує ситуацію, яка незабаром може скластися в Церкві. Апостол дає галатам практичну пораду, як долати такі ситуації.

`Як християни повинні реагувати, коли брат по вірі впадає в переступ? Гал. 6:1; Матв. 18:15–17.`

Щоб скористатися порадою апостола в Гал. 6:1, необхідно зрозуміти, про яку саме ситуацію пише Павло. Її розкривають два слова, використані в першій половині речення. Перше слово «впаде». Дослівно воно означає «бути виявленим, захопленим зненацька, схопленим». Контекст та різні нюанси цього слова дозволяють припустити, що Павло мав на увазі два аспекти. Він говорить не тільки про віруючого, котрий «схопив» іншого віруючого на переступі, але також про віруючого, який «схопив» самого себе на вчинку (див. Прип. 5:22), якого за кращих обставин він волів би уникнути.

На підставі підібраних Павлом слів для опису гріхів можна дійти висновку, що йдеться про ненавмисні переступи. Слово, перекладене як «переступ», походить від грецького параптома. Воно стосується не навмисних гріхів, а помилки, спотикання, хибного кроку. Це жодним чином не виправдовує переступів, натомість показує, що Павло говорить не про демонстративний гріх (1 Кор. 5:1–5).

У такій ситуації правильною реакцією було б не покарання, осуд або відторгнення, а виправлення. Грецьке слово, перекладене як «виправляйте» (катартідзо), означає «лагодити», «упорядковувати», «відновлювати». У Новому Завіті це слово вживається, коли йдеться про лагодження сітей (Матв. 4:21). У грецькій літературі воно також є медичним терміном, який означає лікування переломів. Ми не відвернемося від брата, якщо він упаде і зламає ногу. У такий же спосіб, як члени Тіла Христового, ми повинні з любов’ю піклуватися про своїх братів і сестер у Христі, котрі схибили й упали на шляху до Божого Царства.

`Чому часто ми не дотримуємося вказівок із Матв. 18:15–17, натомість погано відгукуємося про кривдників, дозволяємо своєму гніву зростати або навіть прагнемо помститися?`