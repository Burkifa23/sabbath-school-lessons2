---
title:  Сіяти і жати
date:   21/09/2017
---

_Гал. 6:6–10_

Гал. 6:7 – єдиний текст у Новому Завіті, де вживається слово мюктерідзетай, перекладене як «осміяний». Проте воно часто використовується в грецькому перекладі Старого Завіту. Дослівно воно означає «із презирством звеличуватися перед тим, кого сварять». У Старому Завіті це слово вживається для опису ставлення до Божих пророків (2 Хронік 36:16; Єрем. 20:7). В одному місці Святого Письма воно навіть використане для опису бунтівного ставлення до Бога (Єзек. 8:17).

Павло заявляє: люди можуть ігнорувати Бога або навіть насміхатися над Його Заповідями, але вони не можуть обманути Його. Він – головний Суддя, і, зрештою, вони повинні будуть відповісти за свої дії.

`Прочитайте Гал. 6:8 (у перекладі І. Огієнка). Про що Павло пише тут? Які можна знайти приклади біблійних персонажів, котрі сіяли для тіла або для духу? Див. Дії 5:1–5; Луки 22:3; Дан. 1:8; Матв. 4:1.`

Метафора Павла про посів і жнива не рідкісна. Вона відображена в багатьох стародавніх приказках. Важливо, як апостол використовує її для пояснення попередніх слів про тіло і дух. Джеймс Данн відзначає: «Існує сучасний варіант цього вислову: ми можемо приймати рішення, але не можемо вибирати наслідки своїх рішень» (Послання до галатів, с. 330).

Хоч Бог не завжди звільняє нас від земних наслідків наших гріхів, ми не повинні впадати у відчай через свої неправильні рішення. Ми можемо радіти, що Бог простив нам гріхи й усиновив нас як Своїх дітей. Ми повинні вкладати в те, що принесе багатий урожай на Небесах.

Крім того, текст Гал. 6:10 відображає факт, що «християнська етика зосереджена на двох принципах: один – універсальне й усеосяжне „робімо добро всім”, другий – конкретне і точне „а найперше своїм у вірі”. Універсальний заклик Павла ґрунтувався на факті, що всі люди в усьому світі були створені за образом і подобою Бога, тому безмежно цінні в Його очах. Коли християни забували цей головний факт біблійного об’явлення, вони неминуче ставали жертвами засліпливого гріха дискримінації за ознаками раси, статі, народності, класу та безлічі інших ознак, який уражав людство від Адама та Єви до наших днів» (Тімоті Джордж. Послання до галатів, с. 427, 428).

`Що ви сієте: добро чи зло? Проаналізуйте своє життя. Який урожай ви пожнете?`