---
title:  Свобода, але не вседозволеність
date:   06/09/2017
---

_Гал. 5:13_

Текст Гал. 5:13 є поворотною точкою Послання до галатів. Якщо до цього моменту Павло зосередив усю свою увагу на теологічній частині Послання, то тепер переходить до питання християнської поведінки. Як має жити людина, котра спасається не ділами Закону?

`Від якої можливої помилки в розумінні свободи Павло хотів застерегти галатів? Гал. 5:13.`

Павло добре знав про можливість неправильного тлумачення його слів щодо благодаті та свободи, отриманих віруючими в Христі (Римл. 3:8; 6:1, 2). Однак проблема полягала не в його вістці, а в людській схильності потурати своїм бажанням. Історія рясніє розповідями про людей, міста й народи, чиї розбещеність і моральний хаос були безпосередньо пов’язані з браком самоконтролю. Хто не помічав цієї тенденції у своєму житті? Тому апостол так серйозно закликає послідовників Ісуса не догоджати тілу. Апостол бажає, щоб вони чинили навпаки, тобто «любов’ю служили один одному». Кожен, хто з любов’ю служить іншим, знає, що це можна робити тільки на умові розп’яття власного «я». Люди, які потурають тілу, не схильні служити іншим, – радше навпаки.

Тому наша свобода в Христі не просто звільняє нас від рабства світу, а й закликає до нового типу служіння, до обов’язку служити іншим з любов’ю. Це «можливість любити ближнього без перешкод, можливість створювати людські співтовариства на основі взаємного безкорисливого служіння, а не на жадобі влади і становища» (Сем Уїльямс. Послання до галатів, с. 145).

Сучасні переклади тексту Гал. 5:13 не завжди передають усю глибину вістки апостола та її впливу на галатів. По-перше, грецький оригінал наголошує: любов, яка веде до такого служіння, – це не звичайна людська любов. Людська любов надто умовна. Павло використовує означений артикль перед словом «любов». Це свідчить про те, що він говорить про Божественну любов, яку ми одержуємо тільки за допомогою Святого Духа (Римл. 5:5). Цікаво, що слово, перекладене як «служити», у грецькому оригіналі може означати «бути рабом». Наша свобода подарована нам не задля незалежності та самодогоджання, а для того, щоб ми стали рабами один одного на основі Божої любові.

`Дайте чесну відповідь: чи думали ви коли-небудь, що свобода в Христі може дозволити вам залишати за собою невеликі «грішки»? Що небезпечного в таких думках?`