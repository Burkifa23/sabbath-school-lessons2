---
title:  Христос звільнив нас
date:   03/09/2017
---

«Христос визволив нас для свободи, тож стійте в ній і не впрягайтеся знову в ярмо рабства» (Гал. 5:1).

Як полководець, котрий прагне надихнути своє військо, Павло закликає галатів не відмовлятися від свободи в Христі. Натхненне, емоційне звернення апостола спонукає читачів до дії. Хоч цей текст тематично пов’язаний з попередніми і наступними віршами, його різкий тон та синтаксична побудова в грецькій мові дозволяють припускати, що Павло бажав особливо виділити його. Усі аргументи Павла зводяться до свободи в Христі, яку галати ризикували втратити.

`Прочитайте тексти Гал. 1:3, 4; 2:16; 3:13. Які метафори використовує автор та як вони допомагають нам зрозуміти, що Христос здійснив для нас?`

Вислів Павла: «Христос визволив нас для свободи» (Гал. 5:1) дозволяє припустити, що тут він використовує ще одну метафору. Побудова цієї фрази схожа на формулу, яку використовували при релігійному звільненні рабів. Оскільки раби не мали законних прав, передбачалося, що якесь божество може купити їм свободу, після чого звільнений раб за законом належатиме цьому божеству. Звісно, на практиці такий процес був лише фікцією, оскільки раб сам мав принести до храму гроші за своє звільнення. Прикладом цього може слугувати формула, використана в понад тисячі написів, знайдених у храмі Аполлона Піфійського в Дельфах, датованих 201 р. до н. е. – 100 р. н. е.: «Для звільнення Аполлон Піфійський купує в Сосібуса з Амфісси рабиню на ім’я Нікея... Однак Нікея принесла пожертву Аполлонові за своє звільнення» (Бен Уітерінгтон III. Благодать у Галатії, с. 340).

Ця формула подібна до вислову Павла, однак між ними існує головна відмінність. У метафорі Павла немає фікції. Ми не платимо самі за свою свободу (1 Кор. 6:20; 7:23). Ціна занадто висока для нас. Ми не можемо спасти себе самі. Однак Ісус зробив за нас те, чого ми самі зробити не могли. Він зазнав покарання за наші гріхи, тим самим звільнивши нас від осуду.

`Проаналізуйте своє життя. Як ви вважаєте, чи можете спасти себе? Що ваша відповідь говорить про те, яку подяку ми всі маємо відчувати за дар Христа?`