---
title:  Виконання всього закону
date:   07/09/2017
---

_Гал. 5:13–15_

`Як можна узгодити негативне зауваження Павла щодо необхідності «виконання всього Закону» (Гал. 5:3) з його позитивним висловом: «...весь Закон міститься» (Гал. 5:14)? Порівняйте також Римл. 10:5; Гал. 3:10, 12; 5:3 з Римл. 8:4; 13:8; Гал. 5:14.`

Дехто вбачає парадоксальну суперечність між негативним висловом Павла про необхідність «виконання всього Закону» та позитивними словами: «...весь Закон міститься». Але тут немає суперечності. Річ у тім, що Павло навмисно використовує ці фрази, щоб показати важливу різницю між двома можливими варіантами ставлення християн до Закону. Зауважте: коли Павло говорить про дотримання християнами Закону в позитивному ключі, він ніколи не називає це «виконанням Закону». Цей вислів він використовує тільки відносно неправильної поведінки тих, хто живе під Законом і намагається заслужити Божу прихильність виконанням вимог Закону.

Однак Павло зовсім не має на увазі, що спасенні благодаттю Христа не підкоряються Законові. Таке твердження далеке від істини. Апостол наголошує, що вони живуть і поводяться за Законом. Іншими словами, справжня християнська поведінка – це значно більше, ніж сліпе «виконання» Закону. Християни живуть за Законом. Такий послух походить від Ісуса (див. Матв. 5:17). Це не скасування Закону або зведення його до однієї лише любові. Але так віруючий може збагнути справжнє призначення та зміст усього Закону!

`У чому, за словами Павла, Закон виявляється в усій повноті? Левит 19:18; Марка 12:31, 33; Матв. 19:19; Римл. 13:9; Якова 2:8.`

У Посланні до галатів Павло цитує Левит 19:18. Ісус вважав цей текст відображенням усього Закону. Рабин Гіллель, який жив приблизно за покоління до Ісуса, також сказав: «Що ти ненавидиш, того не роби своєму ближньому, – у цьому весь закон». Однак Ісус дивився на це питання по-іншому (Матв. 7:12). Його думка не просто більш позитивна, Він показав, що Закон і любов чудово поєднуються. Без любові Закон порожній і холодний. Без Закону любов не має напрямку й мети.

`Що простіше: любити інших чи просто виконувати Десять Заповідей? Чи має сенс таке запитання? Чому? Обговоріть ваші відповіді в класі.`