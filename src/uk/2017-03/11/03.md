---
title:  Природа християнської свободи
date:   04/09/2017
---

Павло закликає християн стояти у свободі (Гал. 5:1), а потім наводить важливий факт: цю свободу подарував нам Христос. Чому християни повинні стояти у свободі? Тому що її подарував Христос. Іншими словами, наша свобода стала результатом подвигу Христа заради нас.

Далі йде вказівка, типова для послань Павла (1 Кор. 10:13, 14; Колос. 2:6). Наприклад, у Римл. 6 Павло кілька разів указує на наш стан у Христі: «Знаємо, що стара наша людина розп’ята разом з Ним» (Римл. 6:6). На підставі цього факту Павло закликає: «Хай же гріх не панує у вашому смертному тілі, щоб не слухалися його пожадань» (Римл. 6:12). По суті, Павло каже: «Станьте тими, ким ви вже є в Христі». Євангеліє не накладає на людину тягар спроб поводитися так, аби довести, що ми – Божі діти. Натомість ми поводимося як Божі діти, оскільки вже є ними.

`Від чого Христос звільнив нас? Римл. 6:14, 18; 8:1; Гал. 4:3, 8; 5:1; Євр. 2:14, 15.`

У посланнях Павла для опису християнського життя слово «свобода» використовується більш виразно, ніж в інших текстах Нового Завіту. У цих посланнях слово «свобода» та його похідні зустрічаються 28 разів, а в інших текстах – лише 13 разів.

Як Павло розуміє свободу? По-перше, це не просто абстрактне поняття. Воно не стосується політичної, економічної свободи або свободи жити, як нам заманеться. Істинна свобода ґрунтується на наших відносинах з Ісусом Христом. Контекст свідчить, що Павло пише про свободу від рабства й осуду законницького християнства. Проте наша свобода включає в себе значно більше. Це свобода від гріха, вічної смерті й диявола.

«Без Ісуса Христа людське існування є рабством – рабством законництва, рабством зла, яке домінує у світі, рабством гріха, тіла і диявола. Бог послав Свого Сина у світ, щоб скинути ярмо цих рабовласників» (Тімоті Джордж. Послання до галатів, с. 357).

`Що у вашому житті поневолює вас? Пригадайте текст Гал. 5:1 та моліться, щоб свобода в Христі стала реальною для вас.`