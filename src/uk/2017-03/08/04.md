---
title:  «Бог послав свого Сина»
date:   15/08/2017
---

_Гал. 4:4_

«Коли ж прийшла повнота часу, Бог послав Свого Сина, Який народився від жінки і був під Законом» (Гал. 4:4). Слово «повнота» в цьому вірші вказує на активну роль Бога в здійсненні Своєї мети в людській історії. Ісус прийшов не просто в якийсь момент, Він прийшов у той момент, котрий підготував Бог. В історії ця епоха відома як Pax Romana (Римський світ) – двохсотлітній період відносної стабільності й миру в Римській імперії. Завоювання Римською імперією Середземномор’я принесло мир, єдину мову, зручні засоби пересування, спільну культуру. Усе це сприяло швидкому поширенню Доброї вістки. Згідно з Біблією, це був час, визначений Богом для Приходу обіцяного Месії (див. Дан. 9:24–27).

`Чому Христос мав прийняти людське тіло, щоб викупити нас? Івана 1:14; Гал. 4:4, 5; Римл. 8:3, 4; 2 Кор. 5:21; Филп. 2:5–8; Євр. 2:14–18; 4:14, 15.`

У тексті Гал. 4:4 міститься один з найкоротших викладів Євангелія в Писанні. У людській історії Прихід Христа не був випадковістю. «Бог послав Свого Сина». Інакше кажучи, Бог виявив ініціативу задля спасіння людей.

На цих словах ґрунтується віра християн у Божественність Христа (Івана 1:1–3, 18; Филп. 2:5–9; Колос. 1:15–17). Бог не послав небесного вісника. Він прийшов Сам, тому що нас міг спасти тільки Бог.

Ісус – небесний споконвічний Божий Син, але, прийшовши на Землю, Він «народився від жінки», що вказує на Його людську природу.

Фраза «був під Законом» не тільки вказує на юдейський спадок Ісуса, але й означає факт, що Він зазнав замість нас осуду й народився, щоб померти за наші гріхи.

Христу було необхідно прийняти нашу природу, оскільки ми самі не можемо спастися. Об’єднавши Свою Божественну природу з нашою людською, Христос зміг стати нашим Заступником, Спасителем і Первосвящеником. Як другий Адам, Він прийшов, аби повернути все, що перший Адам втратив через свій непослух (Римл. 5:12–21). Своїм послухом Ісус повністю виконав вимоги Закону, викупивши трагічну помилку Адама. А Своєю смертю на хресті Він задовольнив правосуддя Закону, яке вимагало смерті грішника. Тому Ісус одержав право спасти всіх, хто, відкидаючи власне «я», з вірою прийде до Нього.