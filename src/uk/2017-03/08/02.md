---
title:  Наше становище в Христі
date:   13/08/2017
---

_Гал. 3:26–29_

`Прочитайте Гал. 3:25, 26. Як ці тексти допомагають краще зрозуміти наші відносини із Законом після того, як Ісус викупив нас?`

Сполучник «адже» у 26-му вірші вказує на те, що Павло вбачав прямий зв’язок між цим і попереднім віршами. Діти господаря перебувають під опікою вихователя тільки до повноліття. Люди, які з вірою прийшли до Христа, перестали бути неповнолітніми. Їхні відносини із Законом змінилися, оскільки вони стали дорослими «синами» Бога.

Звичайно, тут слово «сини» стосується не тільки чоловічої статі, Павло включає в цю категорію і жінок (Гал. 3:28). Він використовує слово «сини» з урахуванням системи успадкування, коли майно переходило до нащадків-чоловіків. Крім того, словосполучення «сини Божі» – це особливий титул старозавітного Ізраїлю (П. Зак. 14:1; Осії 11:1). Однак тепер у Христі язичники також одержували перевагу насолоджуватися особливими відносинами з Богом, які раніше належали тільки Ізраїлеві.

`Чому хрещення — надзвичайно важлива подія? Гал. 3:27, 28; Римл. 6:1-11; 1 Петра 3:21.`

Вірш 27 також логічно пов’язаний із попередніми текстами. Павло вважає хрещення доленосним рішенням людини об’єднати своє життя із Христом. У Римл. 6 за допомогою символів апостол зображає хрещення як нашу участь у смерті й воскресінні Христа. У Посланні до галатів Павло пропонує іншу метафору хрещення – зодягнення в Христа. Використані апостолом образи пов’язані з дивовижними старозавітними текстами про зодягнення в праведність і спасіння (див. Ісаї 61:10; Йова 29:14).

«Павло розглядає хрещення як момент, коли Христос покриває віруючого, наче одягом. Хоч Павло не використовує цей термін, він описує даровану віруючим праведність» (Френк Дж. Матера. Послання до галатів, с. 145).

Наше єднання із Христом, символічно представлене хрещенням, означає, що Бог ставиться до нас так, ніби ми ніколи не грішили і всі благословення Христа тепер належать нам. Оскільки Христос — «нащадок» Авраама, ми, як «співспадкоємці Христа» (Римл. 8:17), успадковуємо всі обітниці завіту з Авраамом та його нащадками.

`Подумайте над висловом: «Бог ставиться до нас так, ніби ми ніколи не грішили». Як ця дивовижна істина може впливати на кожну сферу нашого життя?`