---
title:  «Поневолені природними стихіями світу»
date:   14/08/2017
---

Порівнявши наші відносини з Богом із відносинами спадкоємців, апостол продовжує розвивати цю метафору в Гал. 4:1–3. Він описує ситуацію, коли власник великого багатства помирає, залишаючи все своє майно старшому синові. Однак його син ще малолітній. (Сьогодні також трапляється, що батько у своєму заповіті зазначає: син має перебувати під наглядом охоронців та опікунів до повноліття). Хоч офіційно малолітній син уже є власником батьківського майна, проте насправді він трохи більший за раба.

Ця аналогія Павла подібна до метафори про вихователя в Гал. 3:24, але в цьому випадку влада опікунів значно більша й важливіша. Вони відповідають не тільки за виховання сина господаря, але й за всі фінансові й адміністративні питання, доки син не стане досить дорослим, щоб самостійно їх вирішувати.

`Прочитайте Гал. 4:1–3. Які слова Павла допомагають нам краще зрозуміти роль Закону в нашому житті, коли ми в Христі?`

Сьогодні багато дослідників дискутують про те, що саме Павло розумів під висловом «природні стихії світу» (Гал. 4:3, 9). Грецьке слово стойхейа дослівно перекладається як «елементи». Деякі вважають, що тут ідеться про основні елементи Всесвіту (2 Петра 3:10, 12), або про демонічні сили, котрі сьогодні керують багатьма процесами (Колос. 2:8, 15), або початкові знання про Бога (Євр. 5:12). Наголос Павла на тому, що до свого приходу до Христа люди перебувають у періоді малолітства (Гал. 4:1–3), дозволяє припустити, що тут він посилається на найпростіші принципи релігійного життя. Апостол стверджує, що старозавітний період з його законами та жертвоприношеннями був тільки попередником Євангелія, яке містить основи спасіння. Тому яким би важливим і виховним не був церемоніальний Закон для Ізраїлю, він являв собою лише тінь майбутнього. Ніколи не передбачалося, що він займе місце Христа.

Будувати своє життя на цих правилах, а не на Христі – значить бажати повернутися в минуле. Для галатів бажання повернутися до цих «природних стихій світу» після Першого приходу Христа подібне до бажання дорослого сина з метафори Павла знову стати малою дитиною!

`Хоч ми не повинні залишатися в духовному «малолітстві», однак можемо багато чого навчитися від дітей, як наголосив Сам Ісус (Матв. 18:3). Чи можемо ми сказати, що чим більше людина зростає духовно, тим більш дитячою стає її віра? Наскільки дитячою, безневинною і щирою є ваша віра?`