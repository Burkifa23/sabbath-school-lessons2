---
title:  Місіонерська історія
date:   18/08/2017
---

#### Невинно засуджена. Частина 2

Щодня поліція допитувала Прабху. Вони били її по руках і будили серед ночі для продовження допиту. Вони допитували братів і матір Прабхи, намагаючись знайти якийсь доказ, який свідчив би проти неї. Як довго вона планувала це пограбування? Де вона сховала золото і гроші?

Прабха благала богів своєї сім’ї допомогти їй і обіцяла поголити голову, якщо вони звільнять її, але нічого не відбувалося. Виснажливі допити тривали.

Одного разу вночі, коли дівчина спала на бетонній підлозі, їй приснився Чоловік у білій одежі, Котрий доторкнувся до неї і велів не боятися.

– Я буду з тобою, – пообіцяв Він. – Незабаром ти будеш звільнена!

– Хто ти? – запитала Прабха.

– Я – Ісус!

Наступного дня допит продовжився. Та цього разу, коли вони били Прабху, вона молила Ісуса про допомогу. Через дві години її випустили з в’язниці, але розгляд її справи не завершився.

Щодня Прабха ходила до поліцейської дільниці, немов на роботу. Якщо у поліцейських з’являвся новий доказ, вони викликали її на допит. Якщо вони затримували можливого грабіжника, то щоразу кликали її для впізнання. Усе це тривало більше року.

Прабха пам’ятала свій сон і разом із рідними почала відвідувати християнську церкву. Одного разу член Адвентистської церкви відвідав будинок Прабхи. Він запропонував їм більше дізнатися про Ісуса. Коли він розповів їм про суботу, брати Прабхи запитали його: «Чому християни святкують неділю, якщо Біблія велить їм поклонятися в суботу?» Адвентист пояснив, що субота була встановлена при творінні, підтверджена Десятьма Заповідями і вшанована Ісусом навіть після Його смерті.

Через кілька тижнів адвентист запросив родину Прабхи відвідати євангельські зустрічі. Вони погодилися і прийшли зі своїми друзями. Після відвідання цих зустрічей Прабха та її рідні уклали заповіт з Богом.

Незабаром, після того як Прабха прийняла хрещення, грабіжників, що вбили Ма, заарештували. Поліція попросила дівчину впізнати їх. Родичі грабіжників попросили Прабху та її рідних помолитися за своїх чоловіків і батьків. Злочинці відбули покарання у в’язниці лише рік. Шість із восьми ув’язнених прийняли Ісуса своїм Господом, і один з них нині звершує служіння проповідника. Решта двоє грабіжників, які не захотіли стати християнами, загинули насильницькою смертю.

Біди Прабхи обернулися благословеннями. Її сім’я знайшла Ісуса, а злочинці розпочали нове життя. Зараз Прабха здійснює служіння біблійного працівника.

_Прабха Маміді служить Богу в Візіанагарамі, Індія._