---
title:  Навіщо повертатися в рабство?
date:   17/08/2017
---

_Гал. 4:8–20_

`Прочитайте уривок Гал. 4:8–20. Стисло перекажіть суть слів Павла. Наскільки серйозно він ставиться до появи фальшивих учителів серед галатів?`

Павло не описує природу релігійних обрядів галатів, натомість ясно говорить про помилкову систему поклоніння, яка призвела їх до духовного рабства. Апостол вважав її настільки небезпечною та руйнівною, що пише такого палкого листа і дає своє красномовне свідчення, попереджаючи галатів: їхні дії – це добровільна відмова від статусу синів та повернення до статусу рабів.

`Які дії галатів Павло вважав настільки неприйнятними? Гал. 4:9–11.`

Багато хто тлумачить слова Павла: «Ви уважно стежите за днями й місяцями, за порами й роками» (Гал. 4:10) як заперечення не просто проти церемоніального закону, але також проти суботи. Однак таке тлумачення хибне. По-перше, якби Павло справді хотів виділити суботу та інші юдейські правила, він міг би просто перелічити їх, як у Колос. 2:16. По-друге, Павло чітко каже: що б не робили галати, це привело їх від дарованої Христом свободи в рабство. «Якщо дотримання сьомого дня – суботи – поневолює людину, то Сам Творець виявився б поневоленим, коли дотримався першої суботи в історії нашого світу!» (Біблійний коментар АСД, т. 6, с. 967). Крім того, чому Ісус не тільки дотримувався суботи, а й інших навчав дотримуватися її, якщо це позбавляло людей свободи в Ньому? (Див. Марка 2:27, 28; Луки 13:10–16).

`Як ви вважаєте, чи можуть у нашому середовищі існувати звичаї або традиції, які позбавляють нас свободи в Христі? А може, проблема не у звичаях, а в нашому ставленні до них? Як неправильне ставлення може призвести нас до такого ж рабства, про яке Павло попереджав галатів?`