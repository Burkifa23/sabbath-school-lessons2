---
title:  Завіт з Авраамом
date:   28/08/2017
---

`Яку обітницю Бог дав Авраамові в Бут. 12:1-5? Як відповів на це Авраам?`

Перша обітниця Бога Авраамові – один із найсильніших старозавітних текстів. Ці вірші повідомляють про Божу благодать. Обітниці дає Бог, а не Авраам. Патріарх нічим не заслужив Божої прихильності. Немає також згадки про те, що Бог і Авраам разом працювали над цією угодою. Усі обітниці походять від Бога. Авраамові ж тільки необхідно було вірити в надійність і вірність Божої обітниці. Його віра не повинна бути слабкою й формальною. Патріарх мав виявити свою віру, залишити родичів (а йому вже виповнилося 75 років!) та вирушити до обіцяної Богом землі.

«Благословивши Авраама, а через нього й усіх людей, Бог підтвердив Свої наміри викупити їх. Він „благословив” Адама та Єву в раю (Бут. 3:15). Бог підтвердив Свою обітницю благословити „всі народи” Своїм універсальним Планом спасіння» (Ганс К. Ларонделл. Наш Творець – Викупитель, с. 22, 23).

`Протягом багатьох років Авраам очікував народження обіцяного сина. Які запитання виникали в нього щодо Божої обітниці? Бут. 15:1–6.`

Деякі вважають, що Авраам був таким героєм віри, у котрого ніколи не виникало запитань і сумнівів. Однак Священне Писання повідомляє про інше. Авраам вірив, але в нього все-таки виникали запитання й сумніви. Однак, незважаючи ні на що, його віра зростала. Подібно до батька з історії, описаної в Марка 9:24, Авраам у Бут. 15:8, по суті, сказав Богові: «Вірю, допоможи моєму невірству!». У відповідь Бог милостиво запевнив Авраама у вірності Своєї обітниці, уклавши з ним завіт (Бут. 15:7–18). Цей уривок дивовижний не через те, що Бог укладає завіт з Авраамом, а через те, наскільки заради цього Бог був готовий зійти до рівня Авраама. Стародавні правителі на Близькому Сході відкидали навіть саму ідею укладання завіту зі своїми слугами. На відміну від них, Бог не тільки дав слово, але, за звичаєм того часу, навіть пройшов між розсіченими тваринами, у такий спосіб уклавши завіт з патріархом. Власне, заради спасіння людей та виконання обітниці Ісус і віддав Своє життя.

`У яких сферах життя вам необхідно просто повірити в те, що здається неможливим? Як ви можете навчитися продовжувати вірити, незважаючи ні на що?`