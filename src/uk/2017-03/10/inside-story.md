---
title:  Місіонерська історія
date:   01/09/2017
---

#### Радість уранці. Частина 2

Увечері того ж дня пастор і його дружина прийшли до Мері, але не застали її вдома. Її чоловік Семі сидів у дворі сам. Він розповів їм, що вдень вони з Мері посварилися через гроші. Семі розповів усю їхню історію і те, що вони замислюються про самогубство.

Семі сказав, що вони з дружиною не відчували Божої присутності, коли відвідували церкву на свята. Він вирізав із дерева не одну статую святих для церкви, але більше в них не було потреби, і він сидів без роботи.

Пастор і його дружина уважно вислухали Семі. М’яко, але наполегливо вони переконали чоловіка, що самогубство – це не вихід. Вони закликали Семі довіряти Богові, дати Йому шанс. Семі був настільки пригнічений, що не бачив іншого рішення. Йому хотілося зрозуміти, на що сподіваються пастор і його дружина. Вони розмовляли із Семі близько трьох годин, відкриваючи Божу любов на сторінках Біблії. У Семі з’явилося безліч запитань про Бога та Його любов. Пастор запропонував помолитися про Семі та Мері й особливо про те, щоб Семі знайшов роботу. Коли вони з дружиною зібралися йти, Семі попросив їх прийти завтра.

Пастор відвідав цю родину наступного вечора. Мері була вдома з дитиною. Семі широко усміхався. Йому кортіло розповісти пастору, що цього ранку приходив підрядник і запропонував йому роботу! Мері вперше за кілька тижнів усміхалася. Вони були зовсім не схожі на двох зневірених людей, яких пастор зустрів напередодні.

Наступного разу, коли пастор відвідав їх, Мері схвильовано зустріла його. «У Даніеля припинилася гарячка! І він кашляє значно менше». Через кілька днів він уже їв і бавився, як усі здорові хлопчики.

Мадеш і пастор із дружиною продовжували відвідувати цю родину. Вони бачили значні зміни. Якщо раніше члени цієї сім’ї постійно сварилися і збиралися покінчити життя самогубством, то тепер вони разом молилися і читали Біблію. Коли пастор вивчав з ними Біблію, вони часто запрошували сусідів послухати. Іноді в їхньому будинку збиралося до двадцяти п’яти осіб.

Через три місяці Мері і Семі уклали заповіт з Господом. А ще через кілька місяців прийняли хрещення шестеро їхніх друзів. Подружжя радіє, що завдяки молитвам посвячених адвентистів у Семі тепер завжди є робота. Подружжя із вдячністю приносить десятини та пожертвування, дякуючи Богові за Його благословення.

Семі (Арокуасемі) й Мері Арокайа здійснюють служіння в церкві Тріші, Індія.