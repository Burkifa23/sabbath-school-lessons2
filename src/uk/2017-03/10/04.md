---
title:  Авраам, Сарра й Агар
date:   29/08/2017
---

`Чому Павло пригадує історію Агари? Гал. 4:21-31; Бут. 16. Яку важливу думку щодо спасіння Павло передає за допомогою цієї старозавітної історії?`

Агар була єгипетською рабинею в домі Авраама. Роль Агари в історії книги Буття безпосередньо пов’язаня з тим, що Авраам засумнівався в Божій обітниці (Бут. 12:11–16).

Авраам і Сарра вже десять років очікували обіцяного сина, проте залишалися бездітними. Вирішивши, що потрібно допомогти Богові, Сарра дала Агар Авраамові в наложниці. Хоч нам сьогодні цей план здається дивним, за тих днів він був поширеним явищем. За звичаєм рабиня могла стати матір’ю для дитини її безплідної пані. Таким чином, Сарра могла вважати дитину, народжену від Агари та її чоловіка, своєю. І хоч син народився, він не був обіцяним Богом.

Ця історія – яскравий приклад того, як у важких обставинах навіть великий Божий муж може засумніватися. У Бут. 17:18, 19 Авраам висловлює свої особливі надії на Ізмаїла як спадкоємця. Господь відкидає таке припущення. У появі на світ Ізмаїла, дитини, «народженої за тілом», не було нічого надприродного. Якби Авраам непохитно вірив Божій обітниці і не дозволив обставинам узяти над собою гору, нічого цього не сталося б. Він міг би уникнути багатьох переживань.

`Поміркуйте над тим, за яких обставин народився Ісак і в чому його народження відрізнялося від народження Ізмаїла. Бут. 17:15-19; 18:10–13; Євр. 11:11, 12. Чому ці обставини вимагали від Авраама й Сарри великої віри?`

`Чи зазнавали ви коли-небудь болю через брак віри в Божі обітниці? Чи навчили вас ці помилки вірити Богові за будь-яких обставин? Які ваші рішення можуть зміцнити вашу довіру до Божих обітниць?`