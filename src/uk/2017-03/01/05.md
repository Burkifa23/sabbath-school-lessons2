---
title:  Євангеліє для язичників
date:   28/06/2017
---

`Де була організована перша церква з навернених язичників? Які події спонукали віруючих вирушити туди? (Див. Дії 11:19-21, 26). Яку старозавітну історію це нагадує? (Див. Дан. 2).`

Переслідування в Єрусалимі, які розгорілися після смерті Степана, змусили багатьох віруючих євреїв тікати до Антіохії, долаючи шлях приблизно в 450 кілометрів. Як столиця римської провінції Сирії, Антіохія за своїм значенням поступалася тільки Риму й Александрії. Населення міста, яке за оцінками фахівців, складало 500 тисяч осіб, було багатонаціональним, що робило місто ідеальним місцем не тільки для церкви, до якої належала велика кількість як юдеїв, так і язичників, а й для відправного пункту місіонерської діяльності ранньої Церкви.

`Які події в Антіохії спонукали Варнаву відвідати місто й запросити Павла приєднатися до нього там? Як у цьому уривку зображена Антіохійська церква? Дії 11:20-26.`

Хоч складно хронологічно розписати життя апостола Павла, але, зважаючи на все, з моменту його навернення минуло п’ять років (Дії 9:26–30), перш ніж він отримав запрошення від Варнави приєднатися до нього в Антіохії. Важко сказати, чим займався Павло всі ці роки. На підставі тексту Гал. 1:21 можна припустити, що він проголошував Євангеліє в Сирії та Килікії. Дехто вважає, що саме в цей період рідні Павла позбавили його спадщини (див. Филп. 3:8) і він пережив чимало труднощів, детально описаних у 2 Кор. 11:23–28. Церква в Антіохії зростала під керівництвом Святого Духа. Текст Дії 13:1 указує на те, що космополітичний характер міста незабаром відобразився в етнічному й культурному складі самої церкви. (Варнава був родом з Кіпру, Луцій – з Киринеї, Павло – з Килікії, Симон – імовірно, з Африки і т. д.). Святий Дух спонукував дедалі більше язичників приймати Євангеліє, використовуючи церкву в Антіохії як плацдарм для місіонерської діяльності за межами Сирії та Юдеї.

`Ще раз прочитайте Дії 11:19-26. Чого ми можемо навчитися від Антіохійської церкви, яка вирізнялася багатою культурною й етнічною різноманітністю? Яким чином ми можемо перейняти позитивний досвід ранньої Церкви?`
