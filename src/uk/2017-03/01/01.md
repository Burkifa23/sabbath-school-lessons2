---
title:  Павло – апостол язичників
date:   24/06/2017
---

#### Біблійні тексти для дослідження:
Дії 6:9-15; 9:1-9; 1 Сам. 16:7; Матв. 7:1; Дії 11:19-21; 15:1-5.

> <p>Пам’ятний вірш</p>
> «Почувши це, вони замовкли і прославили Бога, кажучи: Отже, і язичникам Бог дав покаяння для життя» (Дії 11:18).

Можна зрозуміти Савла з Тарса (після свого навернення відомого як апостол Павло) та мотивацію його вчинків. Для правовірного юдея, котрий протягом усього свого життя чув про важливість закону та незабарне політичне звільнення Ізраїлю, була нестерпною сама думка, що довгоочікуваний Месія безславно закінчив Своє життя, страчений як найгірший зі злочинців. Звичайно, Савло вважав, що послідовники Ісуса своїм тлумаченням Тори перешкоджають здійсненню Божого плану для Ізраїлю. Їхні заяви, що розп’ятий Ісус є Месією і що Він воскрес із мертвих, були, на його думку, відступництвом. Не могло бути й мови про толерантність до такої єресі або її прихильників! Савло вважав себе покликаним допомогти Ізраїлеві звільнитися від цих оман. Тому він з’являється на сторінках Святого Письма в образі жорстокого гонителя своїх співвітчизників, котрі вірили, що Ісус – Месія.

Проте Бог мав зовсім інші плани щодо Савла, які той ніколи не зміг би передбачити: цей юдей не тільки буде проповідувати про Ісуса-Месію, а й звіщатиме про Нього язичникам!
