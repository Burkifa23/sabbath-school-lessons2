---
title:  Навернення Савла
date:   26/06/2017
---

**«А він запитав: Хто ти, Господи? Він же відповів: Я – Ісус, Якого ти переслідуєш. [Важко тобі бити ногою колючку!]» (Дії 9:5).**

Савло починає переслідування ранньої Церкви з непомітної ролі (він просто стереже одяг катів Степана), однак незабаром розгортає цілу кампанію (див. Дії 8:1-3; 9:1, 2, 13, 14, 21; 22:3-5). Кількома словами Лука описує Савла як дикого, лютого звіра або солдата-мародера, який прагне знищити противника. Дієслово «нищив» (Дії 8:3) також зустрічається в грецькому перекладі Старого Завіту (Псал. 80:14) для опису руйнівної безконтрольної поведінки дикого вепра. Запекла боротьба Савла з християнами була обумовлена явно не спонтанними емоціями; це був обміркований послідовний план знищення християнської віри.

`Прочитайте три розповіді про навернення Савла: Дії 9:1-18; 22:6-21 і 26:12-19. Яку роль відіграла в цих досвідах Божа благодать? Інакше кажучи, чи заслуговував Савло такого доброго ставлення, яке виявив до нього Бог?`

На думку людей, навернення Савла видається неймовірним. Тому багато хто, уперше почувши про нього, виявляє скептицизм.

Савло однозначно заслуговував покарання, але Бог виявив милість до цього ревного юдея. Проте важливо зазначити, що навернення Савла, обумовлене низкою чинників, було добровільним.

Савло – не атеїст. Він був побожною людиною, хоч серйозно помилявся у своєму розумінні Бога. Слова Ісуса: «Тяжко тобі бити ногою колючку!» (Дії 26:14) свідчать про те, що Святий Дух картав гонителя. Грецьке слово, перекладене в українській Біблії як «колючка» (російською «рожон»), означало загострену палицю, якою поганяли биків під час орання поля. Савло опирався Богові, Котрий «підштовхував» його протягом певного часу, але врешті-решт дорогою до Дамаска, завдяки чудовій зустрічі з воскреслим Ісусом, Савло вирішив більше не чинити опору.

`Пригадайте досвід свого навернення. Можливо, він не був таким драматичним, як досвід Савла, але Божа благодать злилася на вас аналогічним чином. Чому важливо ніколи не забувати, що нам даровано в Христі?`
