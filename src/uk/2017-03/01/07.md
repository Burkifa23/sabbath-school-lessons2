---
title:  Для подальшого дослідження
date:   30/06/2017
---

Про зв’язок між особистим наверненням та членством у Церкві читайте в розділі «Особиста незалежність» у книзі Е.Уайт «Свідчення для Церкви» (т. 3, с. 430-434). Про ранній період життя Павла читайте в книзі «Біблійний коментар АСД» (т. 6, с. 226-234).

«Усі знали Павла як палкого захисника юдейської релігії та невтомного гонителя послідовників Ісуса. Мужність, незалежність, наполегливість, таланти й освіта дозволяли йому здійснювати служіння в будь-якій галузі. Він відзначався надзвичайно ясним мисленням, а своїм нищівним сарказмом був здатний засоромити будь-якого противника. Тепер юдеї бачили, що цей багатообіцяльний молодий чоловік, об’єднавшись із тими, кого раніше переслідував, безстрашно проповідує в Ім’я Ісуса.

Смерть полеглого в бою полководця – втрата для його війська, однак вона не робить ворога сильнішим. Але коли видатна особистість стає на бік противника, це не лише втрата для його колишніх прибічників, а й явна перевага для тих, до кого він приєднався. Господь легко міг знешкодити Савла тарсянина, коли той прямував до Дамаска, позбавивши гонителів головної ударної сили. Проте Бог у Своєму провидінні не тільки зберіг Савлові життя, а й навернув його, унаслідок чого цей воїн залишив ворожий табір і приєднався до послідовників Христа. Красномовний оратор, суворий викривач, Павло зі своєю непохитною цілеспрямованістю й незламною мужністю володів саме тими якостями, котрих потребувала рання Церква» (Е. Уайт. Дії апостолів, с. 124).

#### Питання для обговорення:

`Які уроки ми можемо почерпнути з того, що найзапеклішими опонентами Павла були його співвітчизники, котрі вірили в Ісуса?`

`Як можна відстоювати релігійні принципи і водночас бути впевненими, що не протидіємо Богові?`

**Висновок**: Зустріч Савла з Ісусом дорогою до Дамаска була визначальним моментом у його житті та в історії ранньої Церкви. Бог перетворив колишнього гонителя Церкви на Свого вибраного апостола, аби проголошувати Євангеліє язичницькому світові. Однак питання прийняття язичників до Церкви на підставі тільки віри стало каменем спотикання для окремих її членів. Це яскравий приклад того, як стереотипи, переконання й упередження можуть завадити виконанню нашої місії.
