---
title:  Місіонерська історія
date:   30/06/2017
---

#### Порятунок на річці. Частина 1

Бенджамін Мурму шкутильгав унаслідок перенесеного поліомієліту та пересувався за допомогою палиці. У Біхарі, Індія, він спочатку прославився як знахар, а потім як політичний лідер. Згодом Бенджаміну відкрився Бог.

Одного разу Бенджамін під’їхав верхи на коні до річки, маючи намір перебратися на інший бік. Вода в річці піднялася, і стрімка течія була небезпечною. Чоловік обережно направив коня у вируючу воду. Тварина щосили намагалася тримати голову над водою, але бистрина підхопила коня з вершником і понесла вниз за течією.

Борсаючись у воді, кінь намагався знайти точку опори, але річка була надто глибокою. Оскільки Бенджамін не міг плавати, його єдиною надією на спасіння був кінь, у якого він міцно вчепився. Його серце прискорено билося, коли він намагався направити коня до берега, але тварина була безпорадною перед могучою течією. Перед загрозою неминучої смерті Бенджамін уперше в житті звернувся до Бога: «Боже, якщо Ти є, допоможи мені! Врятуй мене!».

Раптом Бенджамін побачив перед собою у воді двох чоловіків. Не промовивши й слова, вони схопили коня і витягли його разом із вершником на берег. Бенджамін лежав на землі, намагаючись віддихатися. Коли він повернувся, щоб подякувати своїм рятівникам, їх уже не було. Шукаючи чоловіків, він пильно вдивлявся в позбавлений будь-якої рослинності пейзаж, але вони просто зникли.

Поступово Бенджамін усвідомив, що Бог відповів на його молитву і послав двох ангелів врятувати його. Той момент став поворотним у його житті. Там, на березі річки, усе ще тремтячи від пережитого, Бенджамін вирішив стати християнином.

Згодом місіонери адвентисти сьомого дня у селі Бенджаміна почали проводити зустрічі. Чоловік відвідував їх і прийняв почуту там істину. Наприкінці цих зустрічей він вирішив прийняти хрещення.

Утім, проповідь місіонерів у селі подобалася далеко не всім. Кілька разів незадоволені намагалися зірвати зустрічі, але щоразу безуспішно, і ціла група новонавернених зібралася укласти заповіт з Господом.

У день хрещення дорогу від місця зустрічі до місця хрещення перегородила юрба п’яних чоловіків. Вони пропустили служителів, але не пускали новонавернених піти за ними.

Тим часом служителі із занепокоєнням очікували прибуття кандидатів на хрещення. Час минав, а ніхто не з’являвся. Служителі співали й молилися, але ніхто так і не прийшов.

_Далі буде._