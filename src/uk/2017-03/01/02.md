---
title:  Гонитель християн
date:   25/06/2017
---

Савло з Тарса вперше згадується в книзі Дії святих апостолів як один з учасників каменування Степана (Дії 7:58), потім фігурує в масштабному переслідуванні християн у Єрусалимі (Дії 8:1–5).

Петро, Степан, Пилип і Павло відіграють помітну роль у книзі Дії святих апостолів як активні учасники подій, котрі привели до поширення християнської віри за межами юдейського світу. Зокрема виділяється фігура Степана, чия проповідь і мученицька смерть вплинули на Савла з Тарса.

Сам Степан був грекомовним юдеєм, одним із перших семи дияконів (Дії 6:3–6). Як повідомляє книга Дії, група грекомовних юдеїв, які поселилися в Єрусалимі (див. Дії 6:9), розпочала суперечку зі Степаном щодо його проповіді про Ісуса. Цілком можливо, що серед цих людей був і Савло з Тарса.

`Прочитайте Дії 6:9-15. У чому юдеї звинувачували Степана? Що нагадують нам ці звинувачення? (Див. також Матв. 26:59-61).`

Люта ворожість до проповідей Степана була викликана двома чинниками. По-перше, Степан не приділяв належної уваги єврейському законові та храмові, які були центром юдаїзму, символом релігійної й національної ідентичності. По-друге, він палко проголошував, що Ісус, розп’ятий і воскреслий Месія, є істинною основою юдейської віри.

Не дивно, що це розлютило фарисея Савла* (Филп. 3:3-6), чия запеклість у переслідуванні ранніх християн свідчила, що він, імовірно, належав до найбільш суворого та войовничого угруповання фарисеїв. Савло усвідомлював, що великі пророчі обітниці про Боже Царство ще не здійснилися (Дан. 2; Зах. 8:23; Ісаї 40-55), і, можливо, вважав своїм обов’язком допомогти Богові наблизити той день. Для цього потрібно було очистити Ізраїль від релігійних оман, зокрема від ідеї, що Ісус – Месія.

`Переконаний у своїй правоті, Савло готовий був стратити тих, кого вважав єретиками. Хоч ми маємо виявляти горливість і старанність у виконанні нашої місії, але як нам навчитися приборкувати свій запал, усвідомлюючи, що ми теж можемо помилятися?`

_* Фарисеї були юдейською релігійною групою, що ретельно дотримувалася юдейських законів._
