---
title:  Питання оправдання
date:   16/07/2017
---

_Гал. 2:15, 16_

`В Гал. 2:15 Павло пише: «Ми від природи юдеї, а не грішники з язичників». Як ви вважаєте, що він мав на думці?`

Слова апостола потрібно розуміти в контексті. Намагаючись привернути на свій бік таких самих християн-євреїв, як він сам, Павло починає свої міркування з того, з чим вони погодяться, – із традиційного розділення між юдеями та язичниками. Юдеї були вибраним народом, якому Бог довірив Свій Закон та який перебував у заповіті з Господом. Язичники ж були грішниками, вони не знали Божого Закону і не перебували в заповіті (Ефес. 2:12; Римл. 2:14). Хоч язичники явно були «грішниками», у вірші 16 Павло попереджає християн-юдеїв, що їхні духовні привілеї не дають їм переваг перед Богом, бо ніхто не виправдається «ділами Закону».

`У Гал. 2:16, 17 Павло чотири рази використовує слово «оправдатися». Як він розумів оправдання? Див. Вих. 23:7; П.Зак. 25:1.`

Дієслово «оправдатися» – ключовий термін для Павла. У Новому Завіті це слово вживається 39 разів, і 27 з них — у листах Павла. У Посланні до галатів він використовує це слово вісім разів, зокрема і згадані нами чотири рази в Гал. 2:16, 17. Оправдання – юридичний термін. Він пов’язаний з вердиктом судді, коли людину визнають невинною в тих злочинах, у яких її звинувачували. Оправдання — антонім до слова «осудження». Водночас воно означає більше, ніж просто прощення. Це визнання людини праведною.

Однак для деяких віруючих юдеїв оправдання було пов’язане з їхніми відносинами з Богом та Його заповітом. Оправдання також означало, що людина вважалася вірним членом спільноти Божого заповіту, істинним нащадком Авраама.

`Прочитайте Гал. 2:15-17. Про що Павло пише в уривку і як ви можете застосувати його слова у своєму християнському житті?`