---
title:  Для подальшого дослідження
date:   21/07/2017
---

«Мені знову і знову було відкрито: як народові нам загрожує небезпека прийняти помилкові ідеї щодо оправдання вірою. Протягом кількох років мені неодноразово було показано, що сатана почне працювати особливим чином, аби цим питанням внести сум’яття в розум людей. Наголос робили на Законі, його проповідували в зібраннях, і він був майже так само позбавлений пізнання Ісуса Христа і Його зв’язку із Законом, як і жертва Каїна. Мені було показано, що багато хто не вірує, оскільки чує заплутані, безладні ідеї про спасіння, а служителі не працюють належним чином, не намагаються досягти сердець. Питання, яке роками хвилювало мій розум, — це зарахована праведність Христа...

Немає теми, про яку варто говорити постійно та більш серйозно, щоб вона міцніше закоренилася в розумі людей, ніж істина про те, що грішна людина нічого не може заслужити своїми найкращими ділами. Спасіння дається тільки через віру в Ісуса Христа» (Е. Уайт. Віра і діла, с. 18, 19).

«Закон вимагає праведності, тому грішник – боржник перед Законом, але він не спроможний оплатити цей борг. Для нього єдиний шлях здобути праведність лежить через віру. Вірою він може представити Богові заслуги Христа, і Господь зараховує грішникові послух Свого Сина. Бог приймає праведність Христа замість гріховності людини; Він прощає й оправдує покаянного грішника, ставиться до нього як до праведного, і любить його, як любить Свого Сина» (Е. Уайт. Вибрані вісті, т. 1, с. 367).

#### Питання для обговорення

`У першій з наведених вище цитат Еллен Уайт говорить, що немає теми, про яку слід говорити постійно і ставитися до неї більш серйозно, ніж істина про оправдання вірою. У класі обговоріть, чи сьогодні цей коментар так само актуальний, як і понад сто років тому, коли був написаний? Чому?`

`Подумайте про протестантську Реформацію та Лютера. Хоч час, місце й обставини були іншими, чому проголошувана Павлом істина стала таким важливим чинником у звільненні мільйонів людей від духовного рабства вчення Риму?`

**Висновок**: Поведінка Петра в Антіохії дозволяла стверджувати, що колишні язичники не можуть бути справжніми християнами, якщо не приймуть обрізання. Павло підкреслює, що такі думки хибні. Бог не може назвати когось праведним на підставі його поведінки, оскільки навіть кращі з людей не ідеальні. Грішники можуть оправдатися перед Богом, тільки прийнявши те, що Він здійснив для нас у Христі.