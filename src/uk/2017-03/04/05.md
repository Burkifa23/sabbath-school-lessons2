---
title:  Послух віри
date:   19/07/2017
---

Павло ясно пише, що віра – це основа християнського життя. За допомогою віри ми одержуємо всі дані нам у Христі обітниці. Утім, що таке віра? Що вона включає в себе?

`Що наступні тексти повідомляють нам про походження віри? Бут. 15:5, 6; Івана 3:14-16; 2 Кор. 5:14, 15; Гал. 5:6.`

Справжня біблійна віра народжується у відповідь на ставлення Бога до нас. Віра — не почуття, яке люди раптом вирішують відчувати, оскільки цього вимагає Бог. Справжня віра — це вдячний відгук на доброту й любов Бога. Тому, згідно з Біблією, віра завжди йде слідом за діями Бога. Наприклад, у випадку з Авраамом віра була відповіддю на надзвичайні обітниці, які Бог йому дав (Бут. 15:5, 6). У Новому Завіті Павло пише, що віра виникає з усвідомлення того, що Христос здійснив для нас на хресті.

`Якщо віра – це відповідь Богові, то що має включати цей відгук? Що наступні тексти повідомляють про природу віри? Івана 8:32, 36; Дії 10:43; Римл. 1:5; 6:17; Євр. 11:6; Якова 2:19.`

Чимало людей визначають віру як «переконання». Таке визначення породжує проблеми, оскільки в грецькій мові, як і в українській, іменник «віра» утворений від дієслова «вірити». Інакше кажучи, віра завжди діє.

Уважне вивчення Святого Письма показує, що віра включає не тільки знання про Бога, а й згоду із цим знанням та його прийняття. Ось чому так важливо мати правильне знання про Бога. Неправильне уявлення про характер Бога може підірвати віру. Але простої згоди з Євангелієм недостатньо, адже «й біси вірять». Справжня віра має впливати на спосіб життя людини. У тексті Римл. 1:5 Павло використовує вислів «послушні вірі». Він не каже, що послух — те ж саме, що й віра. Він має на увазі, що справжня віра впливає на все життя людини, а не тільки на її розум. Вона включає і довір’я до нашого Господа й Спасителя Ісуса Христа, і вірність Йому на противагу формальному дотриманню певних правил. Нашу віру визначає не тільки те, у що ми віримо, а й те, що ми робимо та як живемо.