---
title:  Місіонерська історія
date:   21/07/2017
---

### Неймовірне відкриття Девіда. Частина 2
Подружжя Серкар відвідувало ту саму церкву, що Девід і Сварна. Вони також були натхнені отриманими знаннями. Особливо їх вразила істина про те, що до Бога можна звертатися в особистій молитві без допомоги священика або молитовника. Тривалий час вони прагнули безпосереднього спілкування з Богом у молитві.

Одного разу вночі подружжя прокинулося від криків своєї тринадцятирічної дочки. Вона скаржилася на дуже сильний біль у грудях, який не вщухав. Стурбовані її стогонами і криками, батьки злякалися, що вона помирає.

– Що ж нам робити? – не знаходила собі місця місіс Серкар. – Зараз ми ніяк не можемо отримати медичну допомогу, а до ранку вона може не дожити!

– Давай будемо за неї молитися! – запропонував чоловік. – Ми дізналися, що нам не потрібен священик. Ми просто розповімо Ісусу про те, що трапилося, і попросимо Його зцілити нашу доньку.

Батьки схилили коліна біля ліжка хворої доньки і звернулися до Бога із благанням врятувати їхнє дитя. Сльози текли по їхніх щоках, коли вони благали Господа торкнутися Своєю цілющою рукою їхньої дорогоцінної дівчинки.

Несподівано їхня дочка перестала стогнати. Не встигли вони сказати «амінь», як вона заснула!

Подружжя віддало хвалу Богові і вкотре переконалося, що саме Господь привів їх у будинок Девіда Піна для вивчення Біблії. Вони продовжили відвідувати богослужіння, які проводилися в цьому будинку, й одними з перших уклали заповіт з Богом.

У сусідньому селі Віктор і його дружина молилися про те, щоб хтось прийшов до них і допоміг зрозуміти Біблію. Через деякий час їх запросили на біблійні курси до будинку Девіда та Сварни. Подружжя було переконане, що вони отримали запрошення у відповідь на свою молитву. Найближчої суботи вони пішли на зустріч до будинку Девіда. Після цієї зустрічі Віктор з подивом констатував, що отримав біблійні відповіді на запитання, які не давали йому спокою роками.

Вістка швидко поширилася серед мешканців сусідніх сіл. Люди приходили до будинку Девіда та Сварни, стукали у двері й просили прийти і відкрити їм істину.

Кілька років тому Девід і Сварна пройшли навчання в школі піонерів усесвітньої місії і стали однією з двадцяти команд, які вирушили в міста і селища проповідувати Євангеліє. Унаслідок їхнього служіння та роботи інших піонерів усесвітньої місії тисячі людей прийшли до Ісуса й уклали заповіт.