---
title:  Чи віра не заохочує до гріха?
date:   20/07/2017
---

Головний аргумент обвинувачів Павла полягав у тому, що проповідь апостола про оправдання тільки вірою спонукує людей грішити (див. Римл. 3:8; 6:1). Справді, якщо Бог оправдує людей незалежно від їхніх учинків, навіщо їм непокоїтися про те, як вони живуть? Лютер теж зіткнувся з такими звинуваченнями.

`Як Павло відповідає на звинувачення в тому, що вчення про оправдання тільки вірою спонукує людей до гріховної поведінки? Гал. 2:17, 18.`

На звинувачення своїх опонентів Павло відповідає категорично: «Зовсім ні!» (Гал. 2:17). Хоч людина може знову впасти в гріх після свого навернення до Христа, відповідальність за це лежатиме на самій людині. Порушуючи Закон, ми стаємо злочинцями.

`Як Павло описує свою єдність з Ісусом Христом? Яким чином його відповідь спростовує звинувачення з боку противників? Гал. 2:19-21.`

Павло вважає аргументи своїх противників безглуздими. Прийняття Христа вірою — це не щось само собою зрозуміле; це не гра в переконання, коли Бог вирішує вважати людину праведною, хоч її спосіб життя зовсім не змінився. Навпаки, прийняти Христа вірою — це радикальний крок. Він включає повне єднання зі Спасителем, єднання в Його смерті й воскресінні. Павло каже, що ми духовно розп’яті із Христом, тому вже не перебуваємо під владою наших старих гріховних звичок, породжених егоїзмом (Римл. 6:5–14). Ми повністю покінчили з минулим та є новим творінням (2 Кор. 5:17). Ми воскресли для нового життя в Христі, і воскреслий Спаситель живе в нас, щодня роблячи нас усе більше схожими на Нього.

Тому віра в Сина Божого не заохочує до гріха. Вона закликає до відносин із Христом більш глибоких і багатих, ніж можна знайти в законницькій релігії.

`Як ви ставитеся до концепції оправдання тільки вірою, незалежно від діл Закону? Чи не бентежить вас ця концепція, спонукаючи думати, що вона може бути виправданням для гріха? Чи, навпаки, вона тішить вас? Що ваша відповідь говорить про ваше розуміння істини про оправдання?`