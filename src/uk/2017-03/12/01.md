---
title:  Жити духом
date:   09/09/2017
---

### Біблійні тексти для дослідження
Гал. 5:16–25; П. Зак. 13:4, 5; Римл. 7:14–24; Єрем. 7:9; Осії 4:2; Матв. 22:35–40.

> <p>Пам’ятний вірш</p>
> «Кажу: живіть духом, і не чинитимете пожадань тіла» (Гал. 5:16).

Гімн Роберта Робертсона «Прийди, Джерело всіх благословень» ‒ один із найпопулярніших християнських гімнів. Однак Робертсон не завжди був людиною віри. Після смерті батька він озлобився і незабаром занурився в пияцтво й розпусту. Але, почувши проповіді відомого євангеліста Джорджа Уайтфілда, Робертсон присвятив своє життя Господу, став методистським пастором і написав цей гімн. Початкова версія гімну містила такі слова: «Я схильний блукати, Господи, я відчуваю це. Схильний залишати Бога, котрого люблю».

Комусь не сподобався образ блукаючого християнина, і слова гімну були змінені на такі: «Я бажаю поклонятися Тобі, Господи, я відчуваю це; я бажаю любити Бога, Котрому служу».

Хоч редактор діяв з найкращих спонукань, оригінальна версія дуже точно описувала боротьбу християн. Ми, як віруючі, поєднуємо в собі два протиборчі начала – тіло та Дух. І хоч наша грішна природа завжди буде схильна віддалятися від Бога, якщо ми бажаємо наповнитися Його Духом, то не повинні залишатися рабами тіла. Цю думку Павла ми докладно вивчатимемо протягом тижня.