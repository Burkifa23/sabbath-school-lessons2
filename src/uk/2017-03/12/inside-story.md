---
title:  Місіонерська історія
date:   15/09/2017
---

### Шлюб, укладений на Небесах. Частина 2

Наступного дня Марина принесла Сахані брошури про біблійні пророцтва. У міру того як Сахана читала їх, вона була вражена тим, наскільки краще вона почала розуміти книгу Даниїла та Об’явлення. Пізніше Марина принесла їй почитати книгу «Христос – надія світу». Сахана прочитала її на одному диханні, відчуваючи, як Святий Дух підказує їй, що все написане – правда.

Сахані хотілося відвідати Адвентистську церкву і дізнатися, чи виправдає ця церква та її члени її очікування. Тому, коли у них з Мариною в суботу був вихідний, вони разом пішли до церкви. Там Сахана побачила Майкла, чоловіка, якого зустріла в лікарні. З подивом вона дізналася, що він був керівником цієї невеликої громади.

Після служіння Сахана поділилася своїми враженнями з подругою: «Люди тут такі доброзичливі та привітні. Ця церква саме така, якою ти мені її описувала. Я відчуваю, що нарешті знайшла свій духовний дім!».

Коли Сахана повернулася з церкви додому, вона охоче розповіла батькам про нову церкву. Її батьки ніколи не чули про адвентистів сьомого дня, тому Сахана пояснила їм деякі ключові доктрини й розповіла про книги, які читала. Вона розгорнула Біблію, прочитала їм Десять Заповідей і пояснила, що Бог ніколи не відміняв Свій Закон і не змінював його. Тому Ісус і Його учні дотримувалися цього Закону.

Батьки Сахани були задоволені, що їхня донька така щаслива. Вони схвалили її нову віру, але самі вирішили продовжувати відвідувати церкву, до якої ходили впродовж багатьох років.

Пропрацювавши вчителем майже рік, Сахана почала шукати іншу роботу. Водночас батьки Сахани почали шукати їй чоловіка.

«Я переживаю за те, кого батьки виберуть мені в чоловіки, – ділилася Сахана з Мариною. – Ви з чоловіком стали адвентистами разом, але що буде, якщо батьки виберуть мені чоловіка, який не захоче, щоб я була адвентисткою? Мені буде складно зберегти віру, якщо я вийду заміж за людину, яка не поділяє моїх переконань».

_Далі буде._