---
title:  Плід Духа
date:   13/09/2017
---

_Гал. 5:22–24_

`«Плід же Духа – любов, радість, мир, довготерпіння, ласкавість, доброта, віра, лагідність, стриманість. На таких нема Закону!» (Гал. 5:22, 23). Як дотримання Десяти Заповідей відображає плід Духа, змальований у цих віршах? Див. Матв. 5:21, 22, 27, 28; 22:35–40.`

Десять Заповідей – це не альтернатива або заміна любові. Вони показують нам, як виявляти любов до Бога й людей. Думка про те, що любов до Бога та ближнього скасовує Десять Заповідей, така ж безглузда, як і заява, що любов до природи скасовує закон усесвітнього тяжіння.

Крім того, на відміну від переліку вчинків тіла, який складається із 18 слів, плід Духа описаний дев’ятьма словами.

Богослови вважають, що ці дев’ять чеснот об’єднані в три групи по три чесноти, проте немає єдиної думки щодо того, наскільки важливий порядок їхнього перерахування. Деякі вбачають у числі три приховану асоціацію із Трійцею. Інші вважають: три групи показують, як ми повинні ставитися до Бога, ближнього і себе. А ще інші впевнені, що цей список, по суті, описує характер Ісуса. Хоч кожна з наведених думок має право на існування, найважливіше – пам’ятати, що першорядного значення Павло надає любові в житті християн.

Перераховуючи дев’ять чеснот, Павло не випадково першою називає любов. У текстах Гал. 5:6, 13 він уже наголошував на верховенстві любові в житті християн. Павло також включає її до переліку чеснот в інших своїх посланнях (2 Кор. 6:6; 1 Тим. 4:12; 6:11; 2 Тим. 2:22). Якщо всі інші чесноти згадуються і в нехристиянських джерелах, то любов – відмінна риса християн. Усе це свідчить про те, що любов не можна вважати лише однією з багатьох чеснот. Любов – центральна християнська чеснота, ключ до інших чеснот. Любов – головна якість плоду Духа (1 Кор. 13:13; Римл. 5:5). Вона має визначати життя й відносини кожного християнина (Івана 13:34, 35), як би складно часом не було виявляти любов.

`Чи пов’язана любов із самозреченням? Чи можна любити без самовідданості? Що Ісус говорить нам про любов і самозречення?`