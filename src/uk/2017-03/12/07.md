---
title:  Для подальшого дослідження
date:   15/09/2017
---

«Життя християнина далеко не безтурботне. Він стикається із суворими конфліктами та серйозними спокусами. “Бо тіло бажає протилежного духові, а дух – протилежного тілу”. Чим ближче ми підходимо до закінчення земної історії, тим більш оманливими і майстерними будуть атаки ворога. Його атаки ставатимуть дедалі більш жорстокими й частими. Ті, хто відкидає світло й істину, зробляться ще більш нечутливими і байдужими, ще більше озлобляться проти тих, хто любить Бога та продовжує дотримуватися Його Заповідей» (Е. Уайт. Рукопис 33, 1911 р. // Біблійний коментар АСД, т. 6, с. 1111).

«Вплив Святого Духа – це життя Христа в нашій душі. Ми не бачимо Христа на власні очі і безпосередньо з Ним не говоримо, але Його Святий Дух завжди перебуває поруч із нами. Він діє в кожному й через кожного, хто приймає Христа та вірує в Нього. Ті, у кому перебуває Дух, виявлять плід Духа: любов, радість, мир, довготерпіння, ласкавість, доброту, віру, лагідність та стриманість» (Е. Уайт. Рукопис 41, 1897 р. // Біблійний коментар АСД, т. 6, с. 1112).

#### Питання для обговорення:

`Поміркуйте над ідеєю розп’яття гріховних бажань тіла. Що це означає? Як це можна здійснити? Як часто необхідно це робити? Чому Павло використовує таке сильне дієслово? Що слово «розіп’ясти» відкриває нам про складність боротьби проти своєї гріховної природи?`

`Яку роль відіграють людські зусилля в здобутті плоду Духа? Що ваш особистий досвід відкриває про роль цих зусиль?`

`Павло попереджає: хто потурає пожаданням тіла, той не успадкує Божого Царства. Як це попередження узгоджується з істиною про спасіння вірою, а не ділами?`

`У чому полягала причина вашої найсерйознішої духовної боротьби? Чи не було це спокушення якимось гріхом? Яким чином гріх позначається на відносинах із Богом? Хто із християн не відчував самотності, сумнівів і розчарування внаслідок власних падінь, особливо якщо врахувати обітницю про перемогу над гріхом? У контексті цієї обітниці, чому ми завжди повинні пам’ятати, що наше спасіння повністю залежить від Голгофського подвигу Христа?`

**Висновок**: Хоч у житті всіх віруючих відбувається боротьба між тілесним і духовним, християнин не приречений на поразку в цій боротьбі. Оскільки Христос переміг гріх і смерть, у житті християнина може панувати Дух Божий, щоденно даруючи йому Божі благословення та тримаючи під контролем його тілесні бажання.