---
title:  «Ходіть за Духом»
date:   10/09/2017
---

`Прочитайте текст Гал. 5:16 у перекладі Івана Огієнка. Як слово «ходіть» пов’язане з життям за вірою? П. Зак. 13:4, 5; Римл. 13:13; Ефес. 4:1, 17; Колос. 1:10.`

«Ходити» – це метафора зі Старого Завіту, яка відображає поведінку людини. Як юдей, Павло часто використовує цю метафору у своїх посланнях для змалювання поводження християн. Імовірно, ця метафора також була пов’язана з першою назвою ранньої Церкви. Перш ніж послідовників Христа почали називати християнами (Дії 11:26), їх ще називали послідовниками «вчення Дороги» (Івана 14:6; Дії 22:4; 24:14). Це означає, що на самому початку християнство було не просто кодексом теологічних вірувань з Ісусом у центрі, але також «дорогою» життя, якою слід іти.

`Як слова «жити», «ходити», «водити» в посланнях Павла відрізняються від старозавітного розуміння? Порівняйте Вих. 16:4; Левит 18:4; Єрем. 44:23 з Гал. 5:16, 18, 25; Римл. 8:4.`

У Старому Завіті, коли йдеться про поведінку, використано не просто слово «ходити», а більш конкретний вислів: «ходити в Законі». Юридичний термін галаха юдеї застосовували до приписів та правил, установлених законом і рабинською традицією. Хоч зазвичай це слово перекладають як «юдейський закон», воно походить від єврейського слова «ступати» і дослівно означає «шлях, яким ідуть».

Слова Павла «живіть духом» не суперечать дотриманню Закону. Апостол не закликає християн порушувати Закон, не виступає проти Закону та його дотримання. Він був проти законницького ставлення, коли сам Закон хибно розуміли й використовували. Справжнього послуху, якого бажає Бог, можна досягнути за допомогою не зовнішньої поведінки, а внутрішнього спонукання, натхненого Святим Духом (Гал. 5:18).

`Яким був ваш досвід «жити духом»? Як ви це робили? Що у вашому житті ускладнює таку поведінку?`