---
title:  Діла тіла
date:   12/09/2017
---

Змалювавши конфлікт між тілом і Духом, у текстах Гал. 5:18–26 Павло розкриває природу цього протистояння, перелічуючи пороки та чесноти. Такий перелік був усталеним літературним жанром в юдейській та греко-романській літературі. Він указував, якої поведінки необхідно уникати та яких чеснот прагнути.

`Уважно проаналізуйте переліки пороків і чеснот у наведених уривках. У чому список Павла в Гал. 5:19–24 подібний до них, а чим відрізняється? Єрем. 7:9; Осії 4:2; Марка 7:21, 22; 1 Тим. 3:2, 3; 1 Петра 4:3; Об’явл. 21:8.`

Хоч Павло був добре знайомий з іншими переліками пороків і чеснот, його список вирізняється важливими особливостями.

По-перше, Павло протиставляє два переліки, називаючи список пороків «учинками тіла», а список чеснот – «плодом Духа». Це важлива різниця. Як пише Джеймс Данн, «тіло вимагає, а Дух дарує. Якщо один перелік дихає тривожним самовдоволенням і шаленим потуранням бажанням, то інший наповнений турботою про ближніх, спокоєм, стійкістю, надійністю. Один перелік зображує людські вчинки, інший – Божественну підтримку та благословення. А це свідчить про наступне: внутрішнє перетворення є джерелом відповідальної поведінки» (Послання до галатів, с. 308).

Друга вражаюча особливість переліків Павла полягає в тому, що про список пороків він навмисно говорить у множині: «учинки тіла», а словосполучення «плід Духа» використовує в однині. Ця відмінність дозволяє припустити, що життя за тілом може призвести тільки до розділення, безладдя, розбрату й розколу. А життя в царстві Духа, навпаки, дає один плід Духа, який виявляється в дев’яти чеснотах, що ведуть до єдності й цілісності.

Деякі віруючі часом заявляють: неважливо, як людина вірить у Бога, головне, щоб її віра була щирою. Ця концепція далека від істини. Складений Павлом перелік пороків свідчить про зворотне: неправильне знання про Бога веде до спотвореного розуміння релігії, моральності, сексуальної поведінки, а це руйнує стосунки. Більше того, людина ризикує втратити вічне життя (Гал. 5:21).

`Уважно прочитайте перелік «учинків тіла». Чи зауважили ви, що кожен із цих учинків є порушенням однієї або кількох Заповідей Десятислів’я?`