---
title:  Хвалитися Хрестом Господа
date:   26/09/2017
---

_Гал. 6:14_ 

**«А я не став би хвалитися нічим іншим, як тільки хрестом Господа нашого Ісуса Христа, яким для мене розп’ятий світ, а я для світу» (Гал. 6:14).** 

Розкривши мотиви, через які декотрі юдеї-християни наполягають на обрізанні, Павло ще раз коротко викладає галатам Євангельську вістку. Для Павла Євангеліє ґрунтується на двох основних істинах: (1) центральна роль хреста (в. 14) і (2) доктрина оправдання (в. 15). Сьогодні розглянемо першу з них. 

Живучи у XXI столітті, нам складно зрозуміти той шок, який спричиняли слова Павла про хрест Господа (Гал. 6:14). Сьогодні розп’яття – звичайний шанований символ, який у більшості людей викликає позитивні асоціації. Проте за часів Павла розп’яттям не вихвалялися, до нього ставилися з презирством та огидою. Юдеї сприймали як блюзнірство саму ідею про розп’ятого Месію, а римляни вважали розп’яття настільки ганебним, що його навіть не застосовували до римських громадян. 

І за цих обставин Павло сміливо заявляє, що йому нема чим хвалитися, як тільки хрестом Господа! 

`Як розп’яття Христа змінило ставлення Павла до світу? Гал. 6:14; Римл. 6:1–6; 12:1–8; Филп. 3:8.` 

Для віруючого розп’яття Христа змінює все. Воно змушує нас переглянути своє ставлення не тільки до самих себе, а й до світу. Світ – нинішня ера гріха з усіма його наслідками (Гал. 2:16) – протистоїть Богові. Померши із Христом, ми звільнилися від рабства і більше не живемо старим життям, яким жили для світу. Як зазначає Павло, розрив між людиною та світом має бути таким, немов вони померли один для одного. 

`Як розп’яття вплинуло на ваші відносини зі світом? Як воно змінило ваше життя? Чи відрізняється ваше нинішнє життя від життя до того, як ви віддали своє серце Господу, Котрий помер за вас?` 