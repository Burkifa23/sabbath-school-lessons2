---
title:  Хвалитися Хрестом
date:   23/09/2017
---

### Біблійні тексти для дослідження: 
Гал. 6:11–18; Римл. 6:1–6; 12:1–8; 2 Кор. 4:10; 5:17; 11:23–29. 

> <p>Пам’ятний вірш</p> 
> «А я не став би хвалитися нічим іншим, як тільки хрестом Господа нашого Ісуса Христа, яким для мене розп’ятий світ, а я для світу» (Гал. 6:14). 

Наше дослідження Послання до галатів було доволі ґрунтовним, та й саме Послання досить серйозне й насичене. Павло знав про своє покликання, знав істину, яку проповідував (він не раз говорив, що ця істина походить від Господа). Завдяки цьому він пише з натхненною силою старозавітних пророків, подібно до Ісаї, Єремії, Осії. Як ці пророки благали своїх сучасників залишити гріхи й навернутися до Бога, так і Павло просить про те саме віруючих його часу. 

Як би не відрізнялися обставини часів Єремії, його слова актуальні як для сучасників пророка, так і для галатів: «Так говорить Господь: Хай не хвалиться мудрий своєю премудрістю, і хай не хвалиться лицар своєю хоробрістю, багатий багатством своїм хай не хвалиться! Бо хто буде хвалитись, хай хвалиться тільки оцим: що він розуміє та знає Мене, що Я – то Господь, Який на землі чинить милість, правосуддя та правду, бо в цьому Моє уподобання, каже Господь!» (Єрем. 9:22, 23). 

Ніде наша «славна» людська мудрість, багатство і сила не виглядають так марно й жалюгідно, як перед розп’ятим Христом. Це основна думка Послання Павла до заблудлої пастви в Галатії. 