---
title: 'Навчаючись у головного вчителя'
date: 27/10/2020
---

`Що турбувало Павла, коли він писав своє Послання християнській громаді у Филипах? Филп. 2:1-4; 4:2, 3.`

Уривок Филп. 2:1-11 ‒ один з найбільш проникливих у Біблії. Тут ідеться про вічне передіснування Христа, Його Божественність, втілення, людську природу, смерть на хресті. В уривку описано довгий важкий шлях, яким Ісус спускався з Небес до Голгофи (Филп. 2:5-8). Однак у цих текстах також зображено, як Отець підносить Ісуса до становища вселенського поклоніння Йому (Филп. 2:9-11). У цьому уривку зібрано багато дивовижних істин.

`Які слова Павла випереджають уривок Филп. 2:5-11? Відображення яких особливих подій із життя Ісуса апостол сподівається побачити в житті віруючих? Филп. 2:6-11.`

Павло сподівається, що филип’яни, котрі люблять сперечатися, навчатимуться від Ісуса. Якщо Він зміг прийняти людський образ ‒ «образ раба, постав у подобі людини» (Филп. 2:7), і навіть підкоритися розп’яттю, наскільки більше вони повинні коритися одне одному з любові?

Апостол нагадує, що нам слід багато чого навчитися від Головного Вчителя Ісуса. Ми засвоюємо уроки з істин, якими Він ділився під час Свого земного служіння, зі здійснених Ним чудес та Його поведінки з людьми. Ми можемо намагатися моделювати наші стосунки з ближніми, наслідуючи Його велику доброзичливість та зосереджуючись на Його готовності змінити славу Небес на ясла (який урок для нас!).

А світ, навпаки, надто часто запрошує нас підносити себе, хвалитися своїми досягненнями. Біля ясел у Вифлеємі та в Головного Вчителя ми навчаємося іншого уроку, а саме: велику Божу справу з виховання, освіти й спасіння виконують за допомогою не самопіднесення, а покори перед Богом та служіння іншим.

`Чи переживали ви ситуацію, коли ваше смирення дало вам прекрасну можливість відображати Христа для інших?`

#### Додаткове читання: Вибрані цитати Эллен Уайт

"Надто часто буває так, що зло повторюється знову й знову, і винний щоразу визнає свій гріх, тоді ображений втомлюється, вважаючи, що вже достатньо прощав. Однак Спаситель ясно говорить, як поводитися з грішником: «Коли згрішить твій брат, — докори йому, а коли покається, — прости йому» (Луки 17:3)... {НУХ 168.3}

Якщо ваші брати припускаються помилок, вам слід прощати їх. Коли вони приходять до вас, визнаючи свою провину, ви не повинні казати: «Я не думаю, що вони достатньо упокорилися. Я вважаю, що їхнє визнання нещире. Яке ви маєте право судити їх, ніби можете читати серце? Слово Боже говорить: „Коли покається, — прости йому. І якщо сім разів на день згрішить проти тебе і сім разів на день звернеться до тебе, кажучи: Каюся! — прости йому“» (Луки 17:3—4). І не тільки сім раз, але сімдесят разів по сім — тобто стільки разів, скільки Бог прощає нас. {НУХ 168.4}"

"Далі Ісус пояснив учням, що Його життя самозречення має стати прикладом того, яким повинно бути і їхнє життя. Зібравши навколо Себе учнів та інших людей, Він сказав: «Коли хто хоче йти за Мною, хай зречеться самого себе, візьме свій хрест і йде за Мною». {ХНС 397.1}

Хрест асоціювався з владою Риму. Він був знаряддям найбільш жорстокої ганебної смерті. ... Aле Ісус звелів Своїм послідовникам узяти свого хреста і нести його за Господом. ... Неможливо було викласти суть повного самозречення краще, ніж цими словами Спасителя. Усе це Він прийняв заради них. Доки ми були загублені, Небо не було собою бажаним місцем для Ісуса. Він залишив небесні двори, щоб зазнати докорів, образ та ганебної смерті. Той, Хто володів незліченними багатствами Небес, збіднів, щоб через Його убогість ми могли збагатитися. Ми повинні пройти шляхом, яким ішов Він. {ХНС 397.2}"

Він «витерпів муки хреста, не звертаючи уваги на сором» задля того, щоб зодягнутися в славу Своїх дітей. Хоч Він зазнав неймовірної скорботи й ганьби, проте наскільки більшими є ця радість і слава. Він дивиться на відкуплених, на Свій відновлений в них образ, де на кожному серці лежить печатка божества, і кожне обличчя має відбиток образу свого Царя. З почуттям задоволення Він бачить в них плід муки Своєї душі. Його слова чують праведні і нечестиві: «Ось придбані кров’ю Моєю! За ник Я страждав, за них Я помер, щоб вони могли бути зі Мною у вічності». І люди, що стоять біля престолу в білому одязі, співають пісню хвали: «Достойний Агнець, що заколений, прийняти силу і багатство, і мудрість, і міць, і честь, і славу, і благословення» (Відкр.5:12). {ВБ 630.1}