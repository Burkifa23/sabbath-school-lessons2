---
title: 'Ісус як головний учитель'
date: 24/10/2020
---

### Біблійні тексти для дослідження
Євр. 1:1-4; 2 Кор. 4:1-6; Івана 1:14, 18; 14:1-14; Филп. 2:1-11; 2 Кор. 5:16-21.

> <p>Пам’ятний вірш</p>
> «Бог, – Який сказав: Нехай із темряви засяє світло! – освітив наші серця, щоб просвітити пізнання Божої слави в особі Ісуса Христа» (2 Кор. 4:6).

Біллі Грем розповів історію про те, як він відвідував солдатів у польовому госпіталі в супроводі їхнього генерала. Один молодий солдат «був настільки покалічений, що лежав на ношах обличчям донизу». Лікар прошепотів Грему: «Я сумніваюся, що він колись знову ходитиме». Солдат звернувся до генерала з проханням: «Сер... я боровся за вас, але ніколи вас не бачив. Чи можу я побачити ваше обличчя?» Тоді генерал присів, ковзнув під ноші й поговорив із солдатом. Грем побачив, як сльоза солдата впала на щоку генерала.

Коли народився Ісус, людство лежало покалічене й стікало кров’ю, потребуючи цілющого споглядання Бога. Людство ніби благало: «О Боже, чи можемо ми побачити Твоє обличчя?» Пославши Свого Сина на цю планету, Отець послав Головного Вчителя з місією: показати людству Його обличчя. Відтоді ми маємо чудову перевагу споглядати славу Божу в особі Ісуса Христа (див. 2 Кор. 4:6).

Спостерігаючи за життям Головного Вчителя на Землі, чого ми можемо навчитися в Нього?

#### Додаткове читання: Вибрані цитати Эллен Уайт

"Господь Ісус Христос споконвіку був і є одне з Отцем. Він був «образом Божим»2, образом Його величі й сили, «сяйвом Його слави». Він, власне, для того й прийшов у наш світ, щоб відкрити цю славу. Син Божий прийшов на цю Землю, повиту темрявою гріха, аби відкрити світло Божої любові, щоб бути «Богом з нами». Тому і було сказано про Нього в пророцтві: «І дадуть Йому ім’я Еммануїл». {ХНС 7.1}

Прийшовши на Землю, щоб жити серед нас, Ісус повинен був відкрити Бога як людям, так і ангелам. Він був Словом Божим, втіленою думкою Божою. У молитві за Своїх учнів Він сказав: «Я ім’я Твоє виявив людям»5, — «добрий і милосердний, довготерпеливий і багатомилостивий, і вірний», — «щоб любов, що Ти нею Мене полюбив, була в них і Я в них». Але це одкровення було дане не тільки Його дітям, народженим на Землі. Наш, порівняно невеликий, світ є своєрідним навчальним посібником для Всесвіту. Чудовий намір Божої благодаті, таємниця викупної любові — ось тема, в котру «бажають проникнуть ангели», котру вони будуть досліджувати протягом нескінченних віків. {ХНС 7.2}"

У будь-якій справі Христос співпрацював з Небесним Отцем. Він завжди наголошував, що не працює самостійно чи незалежно. Спаситель творив чудеса з допомогою віри і молитви. Він бажав, щоб усі розуміли Його зв’язок з Отцем. «Отче, — сказав Він, — дякую Тобі, що Ти почув Мене. Та Я знаю, що Ти завжди почуєш Мене, але ради народу, що довкола стоїть, Я сказав, щоб увірували, що послав Ти Мене» Таким чином учням і народові було дане найпереконливіше свідчення про зв’язок між Ісусом та Богом. Вони повинні були переконатися, що твердження Христа не були оманою. {ХНС 507.4}

"Служіння дорогого Сина Божого, яке полягає в тому, щоб з’єднати у Своїй Божественній Особі створене з Нествореним, обмежене з Безмежним, — це тема, над якою ми можемо роздумувати все життя. Ця праця Христа мала на меті утвердити істоти з інших світів у їхній невинності й вірності так само, як і спасти заблудлих та загиблих у цьому світі. Він відкрив неслухняним шлях для повернення до їхньої вірності Богові і водночас утворив захисну огорожу навкоіо непорочних, аби вони не опоганилися. {ВМ 189.3}

Прийнявши людську природу, Христос прийшов, аби бути одне з людством і водночас явити нашого Небесного Отця грішним людям. Тільки Той, Хто перебував у присутності Отця від початку, Хто є образ невидимого Бога, міг явити характер Божества людству. Він у всьому уподібнився до Своїх братів. Він став тілом, як і ми. Він відчував голод, спрагу, утому. Христос підкріпляв Свої сили їжею та відновлював сном. Він поділяв долю людини, однак був непорочним Сином Божим. Він був чужинцем і приходьком на Землі — у світі, та не від світу; спокушуваний і випробовуваний, як сьогодні спокушувані та випробовувані люди. Проте Ісус жив життям, вільним від гріха. Ніжний, співчутливий, завжди сповнений турботи про інших. Він являв характер Божий, перебуваючи в постійному служінні Богові й людині. {СЗ 327.1}