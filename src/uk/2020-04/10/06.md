---
title: 'Господь відповідав Йову'
date: 03/12/2020
---

`Прочитайте Йова 38. Що цей розділ повідомляє нам про Бога не лише як Творця, а й Хоронителя всього живого? Як ця важлива істина впливає на наше розуміння гуманітарних і природничих наук?`

«Багато хто навчає, що матерія володіє життєвою енергією, має певні властивості, а тому може діяти завдяки притаманній їй енергії; що явища природи перебувають у повній гармонії із незмінними законами, над якими не має влади навіть Сам Бог. Це – фальшива наука, яка не має підтримки в Слові Божому. Природа перебуває на службі у свого Творця… Природа свідчить про наявність розуму, активної енергії, які виявляються в її законах і через них. У природі постійно діють Бог Отець і Бог Син. Христос говорить: “Мій Отець працює дотепер, ‒ працюю і Я” (Івана 5:17)» (Е. Уайт. Патріархи і пророки. С. 114).

На жаль, як було сказано раніше, більшість наук походить з атеїстичних, матеріалістичних передумов. А це означає: учений може споглядати щось неймовірно гарне або неймовірно складне, навіть щось неймовірно гарне й складне водночас, і при цьому стверджувати, що воно виникло випадково, без будь-якого попереднього задуму чи наміру.

Фактично вчені з таким світоглядом стверджують це постійно. Життя на Землі в усій його красі та складності ‒ від метеликів до людей ‒ вони пояснюють виключно результатом хімічних реакцій, які мільярди років тому випадково створили найпростішу форму життя, а вона завдяки випадковій мутації й природному відбору перетворилася на все живе, що сьогодні рухається й дихає.

Наука в її сьогоднішньому стані стверджує, що сама ідея надприродного Творця є «ненауковою», оскільки не може бути перевірена науковими методами, тому наука не може прийняти цю ідею. Таке припущення ‒ не те, чого навчає сама наука (фактично наука, здавалося б, навчає протилежного: уся краса і складність світу справді повинні вказувати на Творця), а є філософською позицією, нав’язаною науковій дисципліні самими вченими.

Однак Святе Письмо свідчить: Бог не лише створив, а й підтримує все (Колос. 1:17). Це означає, що справжня християнська освіта в галузі природничих наук має ґрунтуватися на радикально інших передумовах, а не на заявлених такою наукою. Зіткнення неминуче відбуваються, особливо коли йдеться про першопричини, або витоки.

#### Додаткове читання: Вибрані цитати Эллен Уайт

У цих узятих безпосередньо з природи уроках є такі простота і чистота, що надають їм найвищої цінності. Усім необхідно навчатися із цього джерела. Сама краса природи відводить душу від гріха та світських принад, навертаючи її до чистоти і спокою, до Бога. Досить часто розум студентів заполонений людськими теоріями й гіпотезами, помилково названими природничою наукою й філософією. Студентам необхідно мати безпосереднє спілкування з природою. Нехай вони зрозуміють, що творіння і християнство мають одного Бога. Нехай вони навчаться бачити гармонію фізичного й духовного. Нехай усе, що бачать їхні очі, або чого торкаються їхні руки, стане уроком у формуванні характеру. Це зміцнить їхні розумові сили, розвине характер, ушляхетнить усе їхнє життя. {НУХ 9.2}