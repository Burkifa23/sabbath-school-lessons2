---
title: 'Глупота і мудрість'
date: 02/12/2020
---

`Прочитайте Прип. 1. Якою має бути справжня християнська освіта?`

Біблія постійно протиставляє глупоту й мудрість. Книга Приповістей справедливо нагадує нам про небезпеки безрозсудної поведінки і перебування в товаристві нерозумних. Різниця очевидна: Бог бажає, щоб Його народ шукав небесної мудрості, цінував її та збагачувався нею.

Студенти, які вивчають гуманітарні й природничі науки, використовують свої таланти, щоб отримати знання й удосконалюватися в навчанні. Так само діють і викладачі цих дисциплін. Завдяки знанням та здібностям ми можемо спромогтися на творчі успіхи й наукові досягнення.

Однак що насправді означають пізнання в гуманітарних і природничих науках із християнського погляду, якщо вони не містять знань про те, які відмінності між правильним і неправильним, добром і злом, істиною й оманою? Іноді достатньо просто прочитати про життя декотрих із так званих видатних митців світу, щоб побачити: володіння чудовим умінням і талантом не рівнозначне моральному або чесному життю. Також можна стверджувати, що великі вчені, котрі займаються створенням біологічної або хімічної зброї масового знищення, можуть бути високоосвіченими і дуже обдарованими, але які плоди їхньої праці? Як ми вже говорили раніше, знання самі собою не обов’язково є чимось добрим.

`Прочитайте Прип. 1:7. Що є ключем до справжньої християнської освіти?`

`Один лауреат Нобелівської премії, атеїст, котрий вивчає Всесвіт і фізичні сили, що стоять за ним, писав: «Що більш збагненним здається Всесвіт, то більш безглуздим він видається». Що це має сказати нам про те, яким чином знання самі собою можуть не тільки не мати сенсу, але й, що значно гірше, призвести до кричущих оман?`

#### Додаткове читання: Вибрані цитати Эллен Уайт

"У вченні Спасителя, викладеному в притчах, є ознака того, що складає справжню «вищу освіту». Христос міг би відкрити людям найглибші наукові істини. Він міг би відкрити таємниці, на розгадування яких пішли б довгі століття наполегливої праці та кропітких досліджень. Він міг би дати такі наукові ідеї, які служили б поживою для розуму і джерелом для все нових винаходів до кінця земної історії. Але Він не зробив цього. Він не сказав нічого, щоб задовольнити марну цікавість, і не відчинив двері до земної величі, щоб потішити людське честолюбство. У всіх Своїх повчаннях Христос приводив розум людини в контакт із Безмежним Розумом. Він не спонукав Своїх слухачів вивчати людські теорії про Бога, Його Слово чи діла. Він навчав їх бачити Бога таким, яким Він відкривається у Своїх ділах, Своєму Слові та через Своє Провидіння. {НУХ 8.1}

Христос викладав не абстрактні теорії, але те, що було суттєвим для розвитку характеру, що розширювало людську здатність пізнавати Бога та збільшувало її можливість творити добро. Він говорив людям істини, котрі стосувалися їхнього земного життя та їхньої вічної долі. {НУХ 8.2}"