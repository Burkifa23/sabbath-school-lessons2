---
title: 'Тільки Господь'
date: 29/11/2020
---

Усе творіння свідчить про живого Бога. Це твердження повторюється так часто, що стало шаблонним. Коли ми міркуємо, наприклад, про роль Бога у створенні світу, якому люди продовжують завдавати збитків і шкоди, то починаємо розуміти, як найкраще можна викладати гуманітарні й природничі науки.

Розгляньмо, наприклад, період вагітності жінки. Біологія навчає, що нове розумне людське життя виникає з однієї заплідненої яйцеклітини та розвивається до повного дозрівання впродовж дев’яти місяців. Протягом усього цього циклу виявляються ознаки присутності люблячого Творця. Про любов і доброту Бога свідчить навіть місце розвитку плода – прямо під постійно пульсуючим серцем матері. У міру збільшення плоду збільшується й живіт матері. Майбутня мати завжди поінформована про свою дитину, як і наш Небесний Отець завжди знає про Своїх дітей.

`Прочитайте Римл. 1:18-21; Псал. 19:1-6; Неем. 9:6. Що ці тексти повідомляють про діяльність Бога як нашого Творця?`

Навіть після 6000 років гріха і тисячоліть після всесвітнього спустошливого потопу існує надзвичайно переконливе свідчення не тільки про Бога як нашого Творця, а й про Його силу, любов та прихильність. Справді, це свідчення настільки потужне, що Павло в Римл. 1:18-21 заявляє: «нема їм [людям, що відкидають Бога] виправдання» в день суду, оскільки про Нього можна дізнатися з Його творіння. Інакше кажучи, люди не зможуть виправдатися незнанням!

Особливо тепер, коли безліч людей поклоняється творінню, а не Творцю, наскільки важливо, щоб християнська освіта в галузі гуманітарних і природничих наук завжди ґрунтувалася на передумові, що Бог ‒ Творець, Вседержитель і Хоронитель усього живого. Зрештою, будь-які ідеології й теорії, що заперечують чи відкидають Бога, можуть призвести лише до омани. Майже вся світська освіта побудована на запереченні існування Бога; християнська освіта не повинна потрапляти до цієї пастки і навіть завуальовано спиратися на принципи, засновані на припущенні, що Бога не існує. Інакше люди приречені впасти в оману.

`Подумайте про неймовірні чудеса й красу нашого світу навіть після гріхопадіння. Як ми можемо навчитися отримувати з цього надію й розраду, особливо під час особистих випробувань і страждань?`

#### Додаткове читання: Вибрані цитати Эллен Уайт

"Від самого початку Бог виявляв Себе у ділах творіння. Це Христос розпростер небеса і заклав основи Землі. Це Його рука розмістила світи в просторі й творила польові квіти. «Він гори ставить Своєю силою», «море Його, і вчинив Він його»10. Це Він наповнив землю красою, а повітря — співом. І кожне Його творіння на землі, у повітрі і в небі звіщає про любов Отця. {ХНС 8.1}

Навіть сьогодні все твориво звіщає славу Його довершеності. ... Квіти поширюють пахощі і відкривають свою красу для благословення світу. Сонце випромінює світло на радість усьому живому. Океан, котрий наповнює джерела й потоки, приймає в себе води всієї землі, щоб потім їх знову віддати. Волога, яка випаровується із його поверхні, зрошує дощами землю, щоб забезпечити їй цвітіння та плодоносіння. {ХНС 8.2}"

Подібним чином і ми пізнаємо Творця, споглядаючи Його творіння. Книга природи — це великий підручник, який нам слід використовувати в поєднанні з Писанням, аби відкрити іншим характер Бога і повернути заблудних овець до Його отари. Коли ми вивчаємо Божі діла, Дух Святий ніби спалахами світла передає в наш розум переконання. Це переконання не є результатом логічних умовиводів. Але поки розум не занадто затьмарився, щоби пізнати Бога, око не занадто затуманилося, аби бачити Його, вухо не занадто притупилося, щоби чути Його голос, несподівано відкривається глибока сутність, і величні духовні істини Слова Божого закарбовуються в серці. {НУХ 9.1}