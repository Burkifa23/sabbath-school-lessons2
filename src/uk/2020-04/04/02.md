---
title: 'Очі Господні'
date: 18/10/2020
---

Один професор Оксфордського університету висловив припущення, що ані ми, ані світ і все, що нас оточує, ‒ ніщо не є реальним. Ми ‒ цифрові творіння раси прибульців з надпотужними комп’ютерами.

Хоч це просто фантастична ідея, вона порушує важливе питання: яка природа реальності?

Існують дві єдино можливих відповіді, навіть якщо тільки одна з них раціональна. Перша відповідь полягає в тому, що Всесвіт і все, що в ньому (включно з нами), просто існують. Ніщо не створило Всесвіт, ніщо його не сформувало. Він просто є. Це просто грубий факт. Немає Бога, немає богів, немає нічого Божественного. Дійсність суто матеріальна, суто природна. Як хтось сказав 2500 років тому (ця ідея не нова), є тільки «атоми і порожнеча».

Друга відповідь полягає в тому, що Всесвіт створила якась Божественна Істота (або Істоти). Такий погляд справді здається більш логічним, більш раціональним, більш розумним, ніж ідея про те, що Всесвіт просто існує і цього не можна пояснити. Друга точка зору охоплює світ природи, світ «атомів і порожнечі», але не обмежена ним. Вона вказує на дійсність, яка значно ширша, глибша й багатогранніша, ніж атеїстично-матеріалістичне бачення, яке так часто звучить сьогодні.

`Що наведені тексти повідомляють про ідеї, викладені в сьогоднішньому уроці? Псал. 53:2; Прип. 15:3; Івана 3:16; Ісаї 45:21; Луки 1:26-35.`

Центральним питанням християнської освіти є реальність не лише Бога, але й Такого Бога, Яким Він є, – Божественної Особи, Котра любить нас і взаємодіє з нами. Він – Бог чудес, Який, хоч і використовує закони природи, не зв’язаний цими законами та може вийти за їхні межі, коли захоче (наприклад, у непорочному зачатті Ісуса). Викладання такого погляду особливо актуальне в наші дні, оскільки більша частина інтелектуального світу відкрито й безсоромно навчає атеїстичного і натуралістичного світогляду, заявляючи (помилково), що наука підтримує його.

`Подумайте, наскільки вузьким та обмеженим є атеїстичний світогляд на відміну від біблійного, котрий (як сказано вище) охоплює світ природи, але не обмежений ним. Чому біблійний, теїстичний світогляд значно логічніший та раціональніший, ніж його атеїстичний «суперник»?`

#### Додаткове читання: Вибрані цитати Эллен Уайт

"Володіючи такою цінною і такою досконалою обітницею, як Івана 3:14-19... я хочу запитати: «Чи може хтось із нас мати яке-небудь виправдання для невір’я? Чим виправдати такі слова: „Я не думаю, що Господь чує мої молитви. Я бажаю мати віру, що я — християнин, і мені хотілося б отримати докази, що я — Божа дитина“?» Почуття дуже мінливі, однак наведена обітниця містить дорогоцінні слова вічного життя. {ЦДБ 221.2}

Який доказ? Порив почуттів? Що дає вам доказ вашої належності до Божих дітей — захоплення, яке походить із серця? Але є ж дорогоцінне слово вічного життя, і воно дає нам гарантію, що живою вірою ми можемо триматися за надію, запропоновану нам у Євангелії. {ЦДБ 221.3}

"Кожен, хто визнає себе убогими духом, хто відчуває, що в нього немає нічого доброго, може досягти праведності й сили, дивлячись на Христа. Господь закликає: «Прийдіть до Мене, усі струджені та обтяжені…» (Матв.11:28). Він просить нас замінити свою убогість на багатство Його благодаті. Ми не гідні любові Божої, але Христос — гідний, Він поручився за нас і може спасти всіх, хто приходить до Нього. Що б не довелося нам пережити в минулому, якими б скрутними не були теперішні обставини, — якщо ми прийдемо до Ісуса такими, якими є, — слабкими, безпорадними і жалюгідними, — милосердний Спаситель зустріне нас вже на початку шляху, прийме у Свої люблячі обійми і зодягне у Свій одяг праведності. Він приведе нас до Отця одягнутими в білосніжні шати Свого характеру. Він просить Бога за нас, кажучи: «Я зайняв місце грішника; не дивись на це заблудне дитя, але дивись на Мене». Як би наполегливо не боровся сатана проти нашої душі, як би сильно він не звинувачував нас у гріхах, і яким би великим не було його зазіхання на нас, як на свою здобич, — але кров Христа має більшу силу. {НПЩЖ 11.3}