---
title: 'Біблійний світогляд'
date: 20/10/2020
---

Як сказано у вступі до уроку, ніхто з нас не дивиться на світ з нейтральної позиції. Наприклад, атеїст дивиться на веселку в небі й нічого не бачить, окрім природного феномена. Він вважає, що це явище не має жодного іншого значення, крім того, яким люди вирішують його наділити. На противагу цьому, віруючий, дивлячись на веселку з біблійного погляду, бачить не лише природний феномен ‒ взаємодію води і світла, ‒ а й підтвердження Божої обітниці про те, що світ більше не буде зруйнований водою (Бут. 9:13-16). «Якими великими є ласка і співчуття Бога до Його заблудлих дітей, виявлені в прекрасній веселці, що з’являється на хмарах як ознака Його Заповіту, укладеного з людиною!.. Намір Божий полягав у тому, щоб діти прийдешніх поколінь, запитуючи про те, що означає прекрасна райдуга, яка іноді обрамовує небо, могли почути від батьків розповідь про потоп, а також про те, як Всевишній помістив на хмарах веселку – запевнення, що води потопу ніколи вже не зіллються на землю» (Е. Уайт. Патріархи і пророки. С. 106).

Для адвентистів сьомого дня Біблія залишається основним дороговказом віри. Біблія пропонує світогляд, «фільтр», за допомогою якого ми повинні бачити й розуміти світ ‒ часом дуже складне, заплутане місце у Всесвіті. Святе Письмо створює певний шаблон, щоб допомогти нам краще зрозуміти навколишню дійсність, частиною котрої ми є та котра нерідко бентежить і спантеличує нас.

`Які істини в наведених текстах можуть допомогти нам краще зрозуміти навколишню дійсність? Ефес. 6:12; Марка 13:7; Римл. 5:8; 8:28; Екл. 9:5; Об’явл. 20:5, 6.`

Як адвентисти сьомого дня, ми повинні твердо дотримуватися вчення Біблії, бо це відкрита людям Божа істина, яка пояснює нам про світ багато такого, чого інакше ми б не пізнали або не зрозуміли. Отже, християнська освіта має ґрунтуватися на Слові Божому, а будь-яке вчення, що суперечить йому, слід відкидати.

`Які біблійні вчення суперечать деяким переконанням, котрих дотримуються люди? Що говорить нам ця відмінність про те, як важливо твердо дотримуватися Слова Божого?`

#### Додаткове читання: Вибрані цитати Эллен Уайт

"Сам Бог дивиться на веселку в хмарах і згадує вічний заповіт між Ним і людиною... Райдуга символізує любов Христа, котра обіймає всю Землю та досягає Небес, з’єднуючи людей з Богом і Землю з Небесами. {ННП 365.4}

Він також споглядає цей знак Його заповіту та згадує дітей Землі, котрим був даний цей знак. Їхні страждання, біди та випробування не приховані від Нього. Ми можемо радіти в надії, бо над нами — веселка Божого заповіту. Він ніколи не забуде про дітей, які перебувають під Його опікою. {ННП 366.1}"

"І ось погляд Спасителя спрямований у майбутнє. Він бачить обширне поле для служіння, де після Його смерті учні свідчитимуть про Нього. Своїм пророчим зором Він бачить усе, чого зазнають Його слуги протягом віків, аж до Його Другого пришестя на Землю. Він указує Своїм послідовникам на боротьбу, яку їм доведеться провадити. Він показує характер і план цієї боротьби. Син Божий не приховує того, що їм доведеться зустрітися з небезпекою, а тому говорить про необхідність самозречення. Господь хотів, аби вони знали, чого це буде їм коштувати, і не були захоплені ворогом зненацька. Вони воюватимуть «не з тілом і кров’ю, але з началами, з владами, зі світовими правителями темряви цього [віку], з піднебесними духами злоби».7 Вони боротимуться з надприродними силами, але їм обіцяна і надприродна допомога. Усі небожителі входять у це воїнство. Але в його лавах перебувають не тільки ангели. Святий Дух, Представник Вождя воїнства Господнього, сходить, щоб керувати битвою... Сила Всемогутнього дарується тим, хто покладається на Бога. {ХНС 330.2}