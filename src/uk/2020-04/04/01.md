---
title: 'Очі Господні: Біблійний світогляд'
date: 17/10/2020
---

### Біблійні тексти для дослідження
Прип. 15:3; Йова 12:7-10; Ефес. 6:12; Об’явл. 20:5, 6; Івана 1:1-14; Марка 12:29-31.

> <p>Пам’ятний вірш</p>
> «Очі Господні на кожному місці, – позирають на злих та на добрих» (Прип. 15:3).

Польський поет Чеслав Мілош у своїй книзі «Придорожній песик» написав: «Звірятка з дитячих книжок-розмальовок: балакучі кролики, песики, білочки, а ще сонечка, бджілки, цвіркуни. У них стільки ж спільного зі справжніми звірями й комахами, скільки в нашого уявлення про світ ‒ зі справжнім світом. Подумаємо про це і здригнемося».

Слово «здригнемося» може видатися надто різким, проте багато з того, що люди думають про світ, насправді може бути зовсім неправильним. Наприклад, протягом майже 2000 років багато хто з найрозумніших та найосвіченіших людей у світі вважав: що Земля стоїть нерухомо в центрі Всесвіту. Сьогодні багато хто з найрозумніших та найосвіченіших людей вважає: людина еволюціонувала від того, що було найпростішою формою життя.

Як людські істоти, ми ніколи не дивимося на світ з нейтральної позиції. Ми бачимо його завжди й виключно через фільтри, що впливають на інтерпретацію і розуміння навколишнього світу. Цей фільтр називається світоглядом, і вкрай важливо, щоб ми викладали нашим молодим людям і навіть старшим членам Церкви біблійний світогляд.

#### Додаткове читання: Вибрані цитати Эллен Уайт

"Спадок, який Бог обіцяв дати Своєму народові, не в цьому світі. Авраам не володів землями «навіть на крок» (Дії 7:5). Він дійсно мав велике багатство, але витрачав його на славу Божу і для добра, не вважаючи цей світ своєю батьківщиною. Господь покликав Авраама залишити співвітчизників-ідолопоклонників, обіцяючи дати йому Ханаанську землю у вічну власність. Проте ані він, ані його син, ані онук не отримали її. Коли Авраамові потрібно було місце для поховання, він змушений був купити його у хананеїв. Єдиною його власністю в Обітованій землі стала гробниця, висічена в печері Махпела. {ПП 147.3}

Але Боже Слово не залишилося марним, хоча воно не здійснилося повністю навіть тоді, коли юдейський народ оселився в Ханаані: «А обітниці дані були Авраамові й насінню його» (Гал.3:16). Сам Авраам повинен був оволодіти спадщиною. Може видатися, що виконання Божої обітниці надовго відкладається, оскільки «в Господа один день — немов тисяча років, а тисяча років — немов один день» (2Петр.3:8), але в призначений час «воно обов’язково здійсниться, не спізниться» (Авак.2:3). {ПП 148.1}"

"Нехай же ваша душа насичується роздумами про чудові істини, які містяться в Божому Слові, і тоді ви не матимете постійного жадання того, чого у вас немає. Ви зневажатимете негідні, мізерні думки. Ви бажатимете відповідати високому ідеалові доброчинності і святості, відкритому перед вами в Євангелії. Ви будете прагнути до більш високих досягнень у духовному житті. Спілкуйтеся з Богом за допомогою Його Слова... {ВНО 162.5}

Розмірковуючи про явлений вам високий ідеал, ви піднесетеся до чистої, святої атмосфери, навіть у саму Божу присутність. Коли будете перебувати там, від вас виходитиме світло, яке освітить усіх оточуючих. {ВНО 162.6}"