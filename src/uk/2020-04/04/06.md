---
title: 'Закон Божий'
date: 22/10/2020
---

Багато років тому у Франції народ обговорював важливе питання: чи слід скасувати смертну кару? Прихильники її скасування зв’язалися з відомим французьким письменником і філософом Мішелем Фуко та попросили його написати редакційну статтю на їхню підтримку. Однак письменник виступив не просто за скасування смертної кари, а й за анулювання всієї пенітенціарної системи та за звільнення всіх ув’язнених.

Чому? Тому що для Мішеля Фуко всі системи моралі були просто людськими концепціями, людськими ідеями, створеними можновладцями задля контролю над масами. Отже, для нього ці моральні кодекси не мали реальної легітимності.

Якою б крайньою не була позиція письменника, вона є логічним наслідком проблеми, котра насправді не нова. Мойсей зіткнувся з нею в стародавньому Ізраїлі тисячі років тому. «Там ви не зробите так, як ми робимо сьогодні тут, ‒ кожен усе, що йому здається справедливим» (П. Зак. 12:8; див. також Суд. 17:6; Прип. 12:15).

Якщо ми не повинні робити те, що нам просто здається справедливим, ‒ оскільки ми самі не праведні, не святі й недостатньо об’єктивні, аби знати, що правильно з погляду моральності, ‒ тоді як нам дізнатися, що робити? На щастя, Господь, Який створив нас, також дав нам моральні норми (моральний кодекс), за якими ми повинні жити. Можливо, ми не вважаємо їх правильними, але Господь іншої думки.

`Що наведені тексти повідомляють про моральну поведінку? П. Зак. 6:5; Марка 12:29-31; Об’явл. 14:12.`

Якщо ми бажаємо зробити викуплення центральною доктриною нашого християнського світогляду, тоді (як ми говорили минулого тижня) Божий Закон (Десять Заповідей) також має бути центральною доктриною. Зрештою, від чого ми викуплені, якщо не від гріха, котрий «через Закон пізнається» (Римл. 3:20)? Євангеліє справді не має сенсу без Закону Божого, що є однією з відомих нам причин того, що Закон усе ще обов’язковий для нас, незважаючи на його нездатність спасти нас. Саме тому нам потрібне Євангеліє!

Отже, уся освіта адвентистів сьомого дня повинна особливо наголошувати наголос на «незмінності Закону» (Е. Уайт. Велика боротьба. С. 63), включно із суботою. Якщо освіта покликана допомогти відновити в нас образ Божий, наскільки це можливо в земному житті, то навіть на базовому рівні слід дотримуватися Божого Закону у світлі прикладу Христа як моральних норм, котрі показують нам, **що** воістину є правильним у Божих очах.

#### Додаткове читання: Вибрані цитати Эллен Уайт

Бог не дав людям свободи відступати від Його вимог. Господь сказав Ізраїлю: «Ви не повинні робити… кожен, що йому здається справедливим в його очах»; «виконуй і слухай усі ті слова, що Я наказую тобі, щоб повіки було добре тобі і дітям твоїм по тобі через те, що чиниш добре перед очима Господа, Бога твого» (Втор.12:8, 28). Приймаючи якесь рішення, ми повинні цікавитися не тим, чи завдасть воно нам якоїсь шкоди, але, чи буде це відповідати Божій волі. «Є дорога, яка здається людині простою, але кінець її — дорога смерті» (Прип.14:12). {ПП 617.5}

"У Плані спасіння поєднуються: святий вплив світла, посланого в минулому і дарованого в теперішньому. Цей вплив поєднаний золотим ланцюгом любові й послуху. Прийняття вірою Христа і покірність Божій волі роблять чоловіків і жінок синами й дочками Бога. За допомогою сили, яку може дати лише Христос, вони стають членами царської родини, спадкоємцями Божими, співспадкоємцями з Христом... {ЗІХ 217.3}

Любити всім серцем Бога, брати участь з Христом у Його приниженні і стражданнях — це перевершує уявлення багатьох. Здійснене Христом спасіння — велика і головна істина, навколо якої гуртуються усі інші істини щодо великого Плану спасіння. Думки людини повинні єднатися з думками Христа. Така єдність освячує розум, наділяючи його ясністю і силою... {ЗІХ 217.4}"

"Той, Хто створив людину, подбав про те, щоб вона розвивалася фізично, розумово й духовно. Отже, справжній успіх залежить від того, наскільки люди виявляють вірність у здійсненні плану Творця. {ПП 580.2}

Правдивою метою виховання є відновлення Божої подоби в душі людини. Адже на початку Бог створив людину за Своєю подобою. Він наділив її шляхетними якостями. Розум людини був врівноважений, а всі його здібності — гармонійно розвинуті. Та гріхопадіння і його наслідки зіпсували ці дари. Гріх спотворив і майже знищив у людині Божий образ. План спасіння призначений для того, щоб відновити Божу подобу в людині, і їй дане життя, наповнене випробовуваннями. Велика мета життя, яка сосновою всього іншого, полягає в тому, щоб повернути людині досконалість, надану їй при творінні. Місією батьків і учителів у сфері виховання залишається виконання цього божественного наміру; чинячи так, вони стають «співробітниками Божими» (1Кор.3:9). {ПП 580.3}

Кожне дарування, властивість характеру, якими Творець наділив нас, повинні служити звеличенню Його слави і духовному зростанню наших ближніх. Лише таке застосування буде найчистішим, благородним і щасливим. {ПП 580.4}"