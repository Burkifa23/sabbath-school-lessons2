---
title: 'Поклоніться Викупителю'
date: 21/10/2020
---

Такою самою значущою для нашої віри, як і доктрина про створення світу, є доктрина про викуплення. Вона не з’являється окремо, особливо в Новому Завіті, натомість часто йде пліч-о-пліч і навіть нерозривно пов’язана з нею. Причина в тому, що у світі гріха і смерті недостатньо знати лише про творіння. Усі ми живемо, боремося, страждаємо, а потім ‒ що? Ми помираємо, і зрештою виявляється, що нічим не відрізняємося від трупів тварин, залишених на узбіччі дороги? Ні, це не так! Ми маємо таку саму важливу для нашого світогляду доктрину про викуплення, а це означає, що в центрі всього, у що ми віримо, перебуває Ісус Христос, розп’ятий і воскреслий.

`Прочитайте Івана 1:1-14. Що ці тексти розповідають нам про те, Ким є Ісус і що Він зробив для нас?`

Прочитайте також вістку першого ангела: «І я побачив іншого ангела, який летів серед неба. Він мав вічне Євангеліє, щоб звіщати його жителям землі, ‒ усякому народові, поколінню, племені і народності, ‒ проголошуючи гучним голосом: Побійтеся Бога й віддайте Йому славу, бо прийшла година Його суду! Поклоніться Тому, Хто створив небо, і землю, і море, і джерела вод!» (Об’явл. 14:6, 7). Зверніть увагу, що «вічне Євангеліє» безпосередньо пов’язане з Богом як Творцем. Якщо Бог, Котрий створив нас, є тим самим Богом, Котрий у людському тілі поніс на Собі покарання за наш гріх, тоді не дивно, що ми покликані поклонятися Йому. Хіба ми можемо відгукнутися по-іншому, усвідомивши, Який насправді наш Бог?

Тому розп’ятий Христос має залишатися на передньому плані і в центрі всього, чого ми навчаємо. Це вчення повинно включати й істину про Другий прихід, адже Перший прихід Христа не дарував би нам жодної надії без Другого, чи не так? Ґрунтуючись на Святому Письмі, можна стверджувати, що Перший і Другий приходи Христа є двома частинами одного цілого ‒ Плану спасіння.

`Подумайте: Той, через Кого «все… постало, і без Нього не постало нічого з того, що постало» (Івана 1:3), помер за нас на хресті. Чому поклоніння має бути непереборним природним відгуком на цю думку?`

#### Додаткове читання: Вибрані цитати Эллен Уайт

"Володар Неба не був упізнаний у людському вигляді. Він був Божественним Учителем, посланим від Бога, чудовим Скарбом, даним людині. Він був прекрасніший за людських синів, але Його незрівнянна слава була прихована під покровом бідності і страждання. Він укрив Свою славу з тим, щоб Божественність могла торкнутися людства. Проте надзвичайно коштовний Скарб не був оцінений людським родом. {ЩМП 58.4}

«І Слово стало тілом, і перебувало між нами» (Івана 1:14). Скарб дійсно був схований під одягом людського тіла. Христос є невимірною цінністю, і той, хто знаходить Христа, набуває Небо. Людина, яка вірою споглядає на Ісуса, на Його незрівнянну красу, знаходить вічний Скарб. {ЩМП 58.5}

"Участь у Божому ділі та служінні Йому мусить приносити нам найбільше задоволення. Бог не хотів би, щоб Його діти, заради яких був здійснений великий подвиг спасіння, поводилися так, неначе Він жорстокий і вимогливий Володар. Бог — наш найкращий Друг; і коли ми збираємося на богослужіння, Він хоче перебувати з нами, благословляти та втішати нас, сповнюючи наші серця радістю і любов’ю. Господь бажає, щоб Його діти знаходили втіху в служінні Йому, отримуючи від цього задоволення. Бог хоче, щоб ті, котрі приходять на богослужіння, могли піти додому з вдячними думками про Божу опіку та любов, аби вони знаходили силу для виконання своїх щоденних обов’язків, збагатившись Його благодаттю; поводилися б в усьому чесно і вірно. {ДХ 79.1}

Нам необхідно згуртуватися навколо хреста. Христос, і притому розп’ятий, повинен бути темою наших роздумів та розмов, джерелом найбільшої радості. Пам’ятайте про всі благословення, отримані від Бога. Усвідомивши Його безмежну любов, ми охоче віддамо усе в ті руки, котрі були прибиті за нас до хреста… {ДХ 79.2}

На крилах хвали душа лине до Небес. Там, в небесних оселях, Бога славлять співом і музикою. І коли ми висловлюємо Йому подяку, то приєднуємося до служіння небесних воїнств. «…Хто жертву подяки приносить, той шанує Мене» (Псал.49:23). {ДХ 79.3}

Прийдемо ж з благоговінням і радістю перед лице нашого Творця «з хвалою і пісноспівами» (Ісая 51:3). {ДХ 79.4}"