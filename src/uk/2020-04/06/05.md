---
title: 'Жінка заперечує'
date: 04/11/2020
---

Ісус ‒ Головний Учитель. Як у Його вченні, так і в Його житті сяє характер Бога. Одна євангельська історія особливо примітна, бо свідчить: коли хтось заперечував Ісусові, Він продовжував слухати.

`Прочитайте історію зустрічі Ісуса із ханаанкою з околиць Тира й Сидона (Матв. 15:21-28; Марка 7:24-30). Зверніть увагу: учні нетерпимі до цієї жінки і навіть Ісус, здається, відхиляє її прохання. Що ви думаєте про наполегливість ханаанки? Що ця історія відкриває нам про те, як Сам Ісус навчав людей?`

Ісус перебував поблизу Тира й Сидона. Він відвідав місця, де було багато чужинців та переважала міжетнічна напруженість. Грекомовні жителі міст дивилися зверхньо на хліборобів-євреїв із сільської місцевості, а хлібороби-євреї у відповідь дивилися зверхньо на них.

Незадовго до цього Ірод, маріонетковий правитель Галилеї, рідних земель Ісуса, стратив Івана Хрестителя. Але Іван був людиною, чиє бачення Ісус значною мірою поділяв, тому страта пророка здавалася зловісною для місії Спасителя.

«Увійшовши в дім, Він [Ісус] хотів, щоб ніхто не довідався» про Його місце перебування (Марка 7:24), проте ханаанка знайшла Його.

У культурі тих часів та регіонів жінка не мала права заявляти про себе. Ба більше, ханаанка належала до культурної й етнічної групи, яку євреї недолюблювали, і це поставило її в ще більш невигідне становище.

Однак дочка цієї жінки була хвора. Мати шукала допомоги і наполегливо просила про неї.

Ісус відхилив її прохання. «Не годиться брати хліб у дітей і кидати щенятам», ‒ сказав Він (Матв. 15:26). Таке зауваження могло ранити її почуття.

І тут відбулося щось надзвичайне. Жінка заперечила. Вона була поінформована про щенят (на відміну від євреїв, котрі не тримали їх як домашніх тварин), тому сказала: «Так, Господи, але й щенята їдять крихти, що падають зі столу їхніх панів» (Матв. 15:27).

Відповідь ханаанки відкриває її глибоку віру, мужність і покору. Вона витримала випробування. Ісус задоволений та зцілює її дочку.

`«Хай буде так, як хочеш ти!» (Матв. 15:28). Як ми розуміємо ці слова? А як реагуємо, коли все відбувається не за нашим «сценарієм»?`

#### Додаткове читання: Вибрані цитати Эллен Уайт

"«Жінка-хананейка з тих околиць вийшла й кричала, гукаючи: Господи, Сину Давидів, змилосердься наді мною, бо мою доньку тяжко мучить біс!». {ХНС 377.2}

Христові було відоме становище цієї жінки. Він знав, що вона прагнула бачити Його, і Сам пішов їй назустріч. Допомагаючи їй у горі, Він міг наочно проілюструвати урок, який бажав викласти. З цією метою Він і привів учнів до цієї місцевості. Він бажав показати їм, яка темрява панує в містах і селах на межі з ізраїльським краєм. Народ, якому були дані всі можливості пізнання істини, не мав уяви про потреби навколишніх людей. Ніхто не намагався допомогти душам, котрі перебували в темряві. Стіна розділення, споруджена пихою юдеїв, позбавила навіть учнів співчуття до язичеського світу. Але ці перешкоди потрібно було усунути. {ХНС 378.1}

Христос не відразу відповів на прохання жінки. Він прийняв представницю зневаженого народу так, як це зробили б юдеї. Холодний, безсердечний прийом, виявлений цій жінці спочатку, мав відкрити учням ставлення юдеїв до таких людей. Але наступне співчуття до жінки-язичниці, яке знайшло своє відображення в задоволенні її прохання, було зразком правильного ставлення до язичників. Саме цього Ісус хотів навчити учнів. {ХНС 378.2}

"Ісус знає тягар кожного материнського серця. Той, Чия мати боролася з бідністю і нестатками, співчуває кожній матері в її праці. Той, Хто пройшов довгу дорогу, аби заспокоїти стривожене серце жінки-ханаанки, зробить не менше і для сучасних матерів. Той. Хто повернув удові з Наїна її єдиного сина. Хто у Своїй агонії на хресті пам’ятав про власну матір, зворушений і сьогодні материнським смутком. Він заспокоїть і допоможе в усякому горі, у всякій потребі. {СЗ 21.3}

Нехай матері приходять зі своїми труднощами до Ісуса. Вони знайдуть благодать, котрої буде достатньо, аби допомогти їм у турботі про дітей. Ворота відчинені для кожної матері, яка бажає покласти Свої тягарі до ніг Спасителя. Той, Хто сказав: «Пропустіть дітей, хай приходять до Мене, і не забороняйте їм» (Марка 10:14), продовжує запрошувати матерів приносити своїх малят, щоб Він благословив їх. {СЗ 21.4}

Батьки і матері повинні вважати своїх дітей наймолодшими членами Божої сім’ї, дорученими їм на виховання для Неба. Істини, які ми самі приймаємо від Христа, мусимо передати нашим дітям, наскільки їх здатний сприйняти дитячий розум, поступово розкриваючи красу небесних принципів. Таким чином християнська домівка стане школою, де батьки виконують обов’язки вихователів, а головним Учителем і Наставником є Христос. {ХНС 488.3}