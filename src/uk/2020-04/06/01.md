---
title: 'Більше уроків від головного вчителя'
date: 31/10/2020
---

### Біблійні тексти для дослідження
Бут. 3:1-11; Римл. 5:11-17; Бут. 28:10-17; Івана 1:1-14; Матв. 15:21-28; Марка 10:46-52.

> <p>Пам’ятний вірш</p>
> «А Ісус сказав йому: Іди, віра твоя спасла тебе! І він відразу прозрів і пішов дорогою за Ним» (Марка 10:52).

Кому з нас ніколи не було соромно за себе? Хто з нас не робив нічого такого, про що нам боляче згадувати, та не відчував жаху від думки, що про це дізнаються інші? Очевидно, усі ми пережили подібне, чи не так?

Подумайте, як почувалися Адам і Єва, коли з’їли плід із забороненого дерева. Або Яків, коли обманув свого батька, щоб здобути перевагу над Ісавом, а потім йому довелося тікати від гніву брата. Як він спав уночі? Або згадайте про жінку, викриту в перелюбі. Про що думала вона, стоячи перед своїми обвинувачами та непорочним Спасителем? Через подібний досвід пройшов і цар Давид, тому згодом написав псалом 32.

Саме це одна з причин того, чому Євангеліє універсальне і чому Христос помер за все людство. Якими б не були відмінності між людьми, нас об’єднує одне ‒ спільна гріховність.

Отже, справжня християнська освіта має вказувати на єдине рішення цієї спільної проблеми людства. У цьому уроці ми зосередимо увагу на Тому, Хто є єдиним її рішенням, ‒ на нашому Головному Вчителі.

#### Додаткове читання: Вибрані цитати Эллен Уайт

"Якусь мить Ісус спостерігав цю сцену: жінка, котра тремтіла від сорому, та похмурі сановники — без краплі людського співчуття. Його чистий і непорочний дух обурився від побаченого. Він добре знав, з якою метою цю справу представили саме Йому. Він читав серця, знав характер та історію життя кожного з тих, хто стояв перед Ним. Ці так звані охоронці справедливості самі підштовхнули свою жертву до гріха, щоб поставити пастку для Ісуса. Не подаючи вигляду, що почув їхнє запитання, Він нахилився і почав щось писати на піску. {ХНС 437.4}

Занепокоєні Його зволіканням та відвертою байдужістю, обвинувачі наблизилися, намагаючись привернути Його увагу до цієї справи. Але коли їхні очі, пильно стежачи за Ісусом, побачили те, що Він писав на землі, вони враз змінилися на обличчях. Перед ними були написані їхні таємні гріхи. Люди, які спостерігали за всім цим, помітили раптову зміну на їхніх обличчях і підійшли ближче, аби подивитися, що ж викликало такий сором і страх у фарисеїв та книжників. {ХНС 437.5}

Тепер, коли з них були зірвані шати удаваної святості, вони стояли винуватими й осудженими перед Безмежною Непорочністю. Вони тремтіли від страху, щоб їхні таємні гріхи не відкрилися перед натовпом, тому один за одним з похиленими головами і потупленими очима почали крадькома відходити, залишивши свою жертву з милосердним Спасителем. {ХНС 438.2}"