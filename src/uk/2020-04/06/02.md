---
title: 'Замість того, щоб ховатися'
date: 01/11/2020
---

`Прочитайте Бут. 3:1-11. Чому Бог запитав Адама: «Де ти?»`

Традиційні історії про гріхопадіння зображують плід як яблуко. Однак біблійний текст повідомляє, що це був просто плід дерева (див. Бут. 3:3). Вид плоду не має значення. Бог заповів нашим прабатькам не їсти плодів дерева, і це була для них єдина заборона. Порушення заборони означало б, що людина відсторонюється від Бога, заявляючи: «Я сама можу керувати власним життям. Я можу бути Богом для себе. У мене є влада над словом Бога».

Як і слід було сподіватися, коли змій умовив Адама та Єву з’їсти плід дерева, їхнє життя збилося з потрібного курсу. Потім, почувши голос Господа, вони спробували сховатися «серед дерев раю» (Бут. 3:8).

Бог запитав Адама: «Де ти?» Безперечно, Він знав, де Адам. Можливо, Господь поставив запитання, щоб допомогти нашим прабатькам усвідомити: їхнє бажання сховатися було результатом порушення Божественної заборони. Тобто Господь допомагав людям побачити сумні наслідки їхніх дій.

`Прочитайте Римл. 5:11-19, де Павло неодноразово пов’язує проступок Адама в Едені з подвигом Ісуса на хресті. Що це говорить про те, як Ісус мав намір розв’язати проблему гріха Адама?`

Можна стверджувати, що План спасіння ‒ це відгук Бога на реакцію Адама та Єви. Вони сховалися від Господа, відчуваючи сором і вину за свій гріх, тому Він прийшов спасти їх. Фактично, коли ми грішимо, робимо те саме, і Христос прийшов спасти нас. Отже, запитання «Де ти?» можна поставити і нам. Тобто, де ти зі своїми гріхами і виною, якими є твої взаємини з Ісусом та що Він здійснив заради твого спасіння?

`Чому християнська освіта має підкреслювати факт, що ховатися від Бога – це наш природний стан, а потім указувати нам на Ісуса як на рішення?`

#### Додаткове читання: Вибрані цитати Эллен Уайт

Господь відвідав Адама та Єву й повідомив їм про наслідки їхнього непослуху. Почувши величну ходу Бога, Який наближався, вони намагалися сховатися від Нього — Того, Кого раніше у своїй невинності і святості зустрічали з таким захопленням. «І закликав Господь Бог до Адама, і до нього сказав: „Де ти“»? ... Господь запитав це не тому, що потребував інформації, натомість аби переконати винувату пару в гріхові. Як це сталося, що ти засоромився і злякався? {ІВ 27.3}

"Господь спостерігав за Адамом і Євою, коли вони куштували плоди забороненого дерева. Зробивши цей вчинок, вони, відчуваючи свою провину, втекли від Його присутності і «сховалися». Проте Бог бачив їх, тому вони були не в силах сховати свою ганьбу від Його всевидячих очей. Коли Каїн убив свого брата, він мав намір утаїти свій злочин, і тому заперечував свій вчинок, але Господь сказав: «Голос крові брата твого взиває до Мене з землі» (Бут.4:10)... {ЩМП 369.3}

Біблія подає Божий Закон як досконале мірило, згідно з яким нам слід формувати своє життя і характер. Єдиний досконалий приклад послуху Його Заповідям — це Божий Син, Спаситель грішного людства. У Ньому не було ані найменшої плями неправедності, і сьогодні Він запрошує нас іти Його слідами. {ЩМП 369.6}"

"Коли викуплених запрошують увійти до міста Божого, повітря сповнюється радісними переможними вигуками. Незабаром зустрінуться два Адами. Син Божий з розпростертими обіймами готовий зустріти батька людського роду — створену Ним істоту, що згрішила проти Свого Творця і за гріх якої Спаситель поніс на Своєму тілі сліди розп’яття. Коли Адам бачить рани, залишені безжалісними цвяхами, він не падає в обійми Свого Господа, а в смиренні припадає до Його ніг зі словами: «Достойний, достойний Агнець, Котрий був заколений!». Спаситель ніжно підіймає його і просить ще раз поглянути на свою домівку — Едем, з якого він так давно був вигнаний. {ВБ 607.2}

Після вигнання з Едему життя Адама на землі було сповнене печалі. Кожний в’янучий листок, кожна тварина, принесена в жертву, кожна хвороблива тінь на прекрасному обличчі природи, кожна порочна пляма в характері людини знову й знову нагадували йому про гріх. Жахливими були докори сумління, яких він зазнав дивлячись, як зростає беззаконня та чуючи у відповідь на свої перестороги докори за те, що він є винуватцем появи гріха. Майже тисячу років Адам терпляче зносив покарання за беззаконня. Він щиро розкаявся в своїх гріхах, покладаючись на заслуги обіцяного Спасителя і помер в надії на воскресіння. Син Божий спокутував гріх і падіння людини, і тепер, завдяки служінню примирення, Адамові повернено панування, що належало йому від самого початку. {ВБ 607.3}"