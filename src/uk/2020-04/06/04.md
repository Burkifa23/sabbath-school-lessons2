---
title: 'Равві Ісус'
date: 03/11/2020
---

З усіх розділів у Новому Завіті жоден не починається більш відомими словами, аніж оці: «На початку було Слово, і Слово було в Бога, і Слово було Бог» (Івана 1:1). Далі автор підводить нас до незабутнього вірша: «І Слово стало тілом, і перебувало між нами, і ми побачили славу Його, ‒ славу як Єдинородного від Отця» (Івана 1:14).

`Прочитайте Івана 1:1-14. Що уривок повідомляє нам про те, Ким є Ісус і що Він звершив у світі? Що це говорить нам про Христа як про великий приклад Учителя?`

Той Самий Бог, Котрий розмовляв з Адамом і Євою в саду та з Яковом у пустельному місці, тепер з’являється як Людина. Новий Завіт повідомляє, що Ісус ‒ утілений Бог. Завдяки Ісусові ми можемо дізнатися про волю і шляхи Бога.

Далі в цьому розділі написано: Іван Хреститель був настільки переконливим проповідником, що навіть релігійні лідери з Єрусалима припускали, що він може бути кимось особливим. Однак Хреститель готував шлях для Когось більшого за нього самого. Повинен був з’явитися Хтось надзвичайно особливий, і він, Іван, «Йому не гідний розв’язати ремінця на взутті!» (Івана 1:27).

Наступного дня Іван побачив Ісуса й оголосив Його Сином Божим. Того дня, а також через день він назвав Ісуса Агнцем Божим.

Двоє учнів Івана Хрестителя вирішили піти за Ісусом. Коли Він запитав їх, що вони шукають, у відповідь вони назвали Його «Равві, ‒ що в перекладі означає Вчитель» (Івана 1:38).

Ісус був Рабином, Учителем, але ніколи серед людей не було подібного до Нього вчителя, бо Він ‒ Бог. Бог зійшов у світ як Людина та діяв як Рабин, Учитель. Не дивно, що Еллен Уайт назвала Ісуса «найбільшим Учителем, якого будь-коли бачив світ» (Ознаки часу, 10 червня 1886 р.).

`З огляду на те, Ким був Ісус, чому необхідно запозичувати в Нього найкращі методи викладання духовної істини? Що ми можемо дізнатися від Ісуса про те, чому для викладання важливі не лише теоретичні знання, а й практичне застосування?`

#### Додаткове читання: Вибрані цитати Эллен Уайт

"Гріх роз’єднав людину з Богом. Якби не План викуплення, її долею була б вічна розлука з Богом, темрява нескінченної ночі. Завдяки жертві Христа спілкування з Богом знову стало можливим. Ми не можемо особисто ввійти в Його присутність, через наш гріх ми не можемо дивитися на Його лице; однак ми можемо споглядати Його та спілкуватися з Ним в Ісусі-Спасителі. {ВО 19.1}

«Світло... пізнання Божої слави» явлене «в особі Ісуса Христа». «Бог у Христі примирив світ із Собою» (2 Кор. 4:6; 5:19). {ВО 19.2}

«Слово стало тілом, і перебувало між нами... повне благодаті й істини». «У Ньому було життя, — і життя було Світлом людей» (Івана 1:14; 1:4). Життя і смерть Христа — ціна нашого викуплення — це для нас не тільки обітниця і запорука життя, не тільки можливість знову відкрити для себе скарби мудрості; це більш широке і високе одкровення Його характеру навіть у порівнянні з тим, яке мали святі мешканці Едему. {ВО 19.3}

Бог просить прийти до Нього і чекає, щоб зустріти нас у Своїй вітальні. Перші учні, що пішли за Ісусом, не задовольнилися короткою розмовою з ним, але запитали: «Равві, де Ти живеш? …Пішли і побачили, де Він живе, і пробули в Нього той день» (Йоан.1:38-39). Так і ми можемо мати найтісніший зв’язок і дружбу з Богом. «Хто живе під покровом Всевишнього, той в тіні Всемогутнього перебуває» (Псал.91:1). Нехай усі, хто прагне благословень Божих, стукають до дверей благодаті та чекають з повною впевненістю, кажучи: «Ти, Господи, обіцяв, що „кожен, хто просить — одержує, хто шукає — знаходить, а хто стукає — відчинять йому“». {НПЩЖ 97.4}

Божий ідеал для Його дітей перевершує найвищий злет людської думки. Живий Бог відтворив у Своєму святому Законі власний характер. Ісус Христос — найбільший Учитель, Якого будь-коли знав світ. ... Ідеал християнського характеру — подібність до Христа. Перед нами відкритий шлях постійного удосконалення. Ми маємо мету, ідеал, якого повинні досягнути і який включає в себе все добре, чисте, благородне, піднесене. Нам необхідно постійно прагнути до просування вперед і вгору до досконалості характеру. {ВНО 141.6}

Ісус запропонував усьому світові зрозуміле пізнання Його божественної місії і служіння. Він прийшов розкрити характер Отця; вивчаючи життя, слова і вчинки Ісуса Христа, отримуємо всебічну допомогу у вихованні покори Богові. Коли ж ми наслідуємо приклад, який Він лишив нам, то стаємо живим листом, який пізнають і читають усі люди (2Кор.3:2). Ми відкриваємо світові Ісуса Христа своїм характером. {ЗІХ 157.4}