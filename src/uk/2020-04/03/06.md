---
title: 'Ісус – наш приклад'
date: 15/10/2020
---

Ісус Христос, Син Божий, жив як Людина в досконалому послуху Отцеві, у досконалому послуху Закону Божому. Він робив це для того, аби бути не тільки замісною Жертвою, а й нашим Взірцем.

`Прочитайте наступні уривки: Луки 2:51, 52; Филп. 2:8; Євр. 5:8; Івана 8:28, 29. Що в них сказано про послух Христа впродовж усього Його життя?`

Можливо, саме Іван сказав про це найкраще: «Хто каже, що в Ньому перебуває, той має жити так само, як жив Він» (1 Івана 2:6). Коли ми зупиняємо свій погляд на житті Христа і Його служінні на Землі, легко зауважити, як Він догоджав Отцю Своїм послухом. Христос виконував пророцтва й дотримувався Божих законів упродовж усього Свого земного життя.

Бог наказав Мойсеєві записати Свій закон у книгу. Подібно до того, як цей закон був свідком для Ізраїлю, так Христос став живим Свідком для Його апостолів, учнів, грішників і святих. Тепер, замість того щоб просто дотримуватися низки правил, ми маємо приклад Ісуса, Людини з тіла й крові, ‒ приклад, який потрібно наслідувати.

Як учителі, чи можемо ми запропонувати учням кращий приклад для наслідування, ніж приклад Ісуса та Його покори Отцеві?

«Так звана віра в Христа, яка нібито звільняє людину від необхідності послуху Богові, є не вірою, а самовпевненістю. “Ви спасенні благодаттю через віру” (Ефес. 2:8). Але “віра, коли не має діл, сама по собі є мертвою” (Якова 2:17). Ісус сказав про Себе ще до того, як прийшов на Землю: “Твою волю чинити, мій Боже, я хочу, і Закон Твій – у мене в серці” (Псал. 40:9). А незадовго до Свого вознесіння на Небо, Він знову проголосив: “Я, зберігши заповіді Мого Отця, перебуваю в любові Його” (Івана 15:10). У Святому Письмі сказано: “З того дізнаємося, що ми Його пізнали, якщо дотримуємо Його заповіді… Хто каже, що в Ньому перебуває, той має жити так само, як жив Він” (1 Івана 2:3, 6)» (Е. Уайт. Дорога до Христа. С. 61).

`Що ви можете зробити, аби краще наслідувати приклад Христа в усіх сферах свого життя і бути найкращим учителем для інших? Хоч це відома думка, проте чому наші діла говорять значно голосніше за наші слова?`

#### Додаткове читання: Вибрані цитати Эллен Уайт

"«Коли хто хоче йти за Мною, — сказав Христос, — нехай зречеться самого себе, бере свій хрест щоденно й іде слідом за Мною» (Луки 9:23). Це доказ учнівства! Якби члени Церкви були виконавцями Слова, як вони урочисто обіцяли під час хрещення, вони б любили своїх братів і постійно прагнули до єдності й гармонії... {ЦДБ 356.4}

Хто вірить у Христа і покірно ходить з Ним... хто пильнує, аби побачити, чим може допомогти, як поблагословити й укріпити душі інших, ті співпрацюють з ангелами, котрі служать майбутнім спадкоємцям спасіння. Ісус дає їм благодать, мудрість і праведність, роблячи їх благословенням для всіх, із ким їм доводиться спілкуватися. Чим більш покірні вони за власною оцінкою, тим більше благословень одержать від Бога, оскільки ці дари не звеличують їх. Вони правильно використовують свої благословення, бо одержують, щоб віддавати. {ЦДБ 356.5}"

"Не думайте про те, що позбавляє вас мужності, натомість міркуйте про силу, на яку можете розраховувати в ім’я Христа. Нехай ваша уява зосередиться на невидимому. Спрямуйте свої думки на докази великої любові Божої до вас. Віра може знести випробування, дати відсіч спокусі, встояти в розчаруванні. Ісус — живий. Він — наш Заступник. Нам належить усе, здобуте через Його посередництво. {СЗ 386.1}

Невже ви вважаєте, що Христос не цінує тих, хто живе цілковито для Нього? Невже видумаєте, що Він не відвідує тих, хто, подібно до улюбленого Івана в засланні, перебуває задля Нього в нестерпно тяжких місцях? Бог не допустить, аби хтось із Його щирих працівників залишився сам, борючись зі значно переважаючими силами, і був переможений. Як дорогоцінний скарб Він зберігає кожного, чиє життя сховане з Христом у Ньому. Про кожного з них Він говорить: «Покладу тебе, немов ту печатку, бо Я тебе вибрав» (Огія 2:23). {СЗ 386.2}"