---
title: 'Свідок на тебе'
date: 12/10/2020
---

Мойсей знає про наближення своєї смерті та глибоко розуміє ситуацію, яку залишить після себе. Він усвідомлює, що після його смерті ізраїльтяни увійдуть до Обітованого ханаанського краю. Він також передбачає, що вони, досягнувши свого довгоочікуваного місця призначення, залишаться бунтівними.

`Прочитайте П. Зак. 31:14-27. Які приготування робить Мойсей перед смертю? Якими були найбільші побоювання Мойсея та як він усуває їх?`

Тут тон Мойсея нагадує тон учителя, котрий готується до заміни. Він знає, що його учні погано поводилися в його присутності в класі; він не наївний, щоб думати, ніби вони не бунтуватимуть за його відсутності. Вождь дає вказівку левитам, котрі носять ковчег Заповіту, покласти книгу закону поряд із ковчегом, щоб вона стала «за свідка». Мойсей передає своєму наступникові не просто план уроку, а свідка. Вождь говорить про книгу закону як про живу істоту, здатну викривати серця людей.

`Подумайте про Закон як про «свідка на тебе». Як ця думка відображена в Новому Завіті? Див. Римл. 3:19-23. Яким чином Закон указує на нашу потребу в благодаті?`

У розділі 31 книги Повторення Закону сказано, що Бог доручає Мойсеєві записати пісню, котрої навчив вождя. Потім він має навчити цієї пісні ізраїльтян, щоб вона «була Мені… за свідка на Ізраїлевих синів» (вірш 19). Знову ми зустрічаємося з персоніфікованими Божими вказівками. Коли пісню співають, її легше передавати й поширювати. Якщо пісня – свідок, вона має здатність спонукати людей дивитися на себе і бачити, що вона говорить про них.

`Навіть якщо ми прагнемо дотримуватися Божого Закону всіма даними нам Господом силами, яким чином цей Закон діє як «свідок» на нас? Що цей свідок відкриває нам про необхідність Євангелія в нашому житті?`

#### Додаткове читання: Вибрані цитати Эллен Уайт

"Господь робив усе можливе, щоб Його діти не забули Його Закону під час мандрівки в пустелі. Оселившись у Ханаані, ізраїльтяни повинні були щодня повторювати Божественні постанови у своїх домівках; ці постанови мали бути чітко написані на одвірках, воротах і пам’ятних дощечках. Їх необхідно було перекласти на музику і співати старим та молодим. Священики повинні були викладати ці святі постанови у громадських місцях, а правителі краю — щоденно досліджувати їх. «Будеш роздумувати про неї вдень та вночі, — наказав Господь Ісусові Навину щодо Книги Закону, — щоб пильно виконувати все, що написано в ній, тоді матимеш успіху твоїх справах, і буде тобі щастити».2 {ПЦ 305.2}