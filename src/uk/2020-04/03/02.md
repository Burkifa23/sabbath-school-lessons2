---
title: 'Любити і боятися Бога'
date: 11/10/2020
---

Книга Повторення Закону містить останні слова Мойсея до Ізраїлю, до нового покоління, яке нарешті увійде до Обітованого краю. Та перед цим вождь має кілька вельми ясних настанов для них.

`Прочитайте П. Зак. 31:9-13. Що означає боятися Господа?`

Бог використовував особливі методи для передачі Свого Закону Ізраїлеві. Він зробив усе можливе, щоб Його закони не було забуто. Отже, Господь ‒ довготерпеливий Наставник, Вихователь і Педагог. Він навчає, повторює, посилає пророків та використовує Своїх слуг для передачі вістки. Він робив це знову й знову. Така велика кількість книг Старого Завіту свідчить про те, що Бог прагнув навчити Свій народ іти шляхом життя.

У наведених віршах зверніть увагу на те, як Мойсей наголошує на важливості вивчення Закону майбутніми поколіннями. Вождь описує це вивчення як двоетапний процес. Спочатку діти почують Закон, а потім «будуть… навчатися боятися Господа, Бога вашого» (П. Зак. 31:13).

Спочатку діти чують, а потім навчаються боятися Бога. Тобто вивчення Закону передбачає, що страх (благоговіння) не буде природним результатом знання Закону. Мойсей має на увазі, що пізнання і страх (благоговіння) ‒ це процес, а не негайне втілення причинно-наслідкового зв’язку.

Що означає «боятися Бога» в контексті найбільшої заповіді: «І люби Господа, Бога твого, усім серцем своїм, і всією душею своєю, і всією силою своєю!» (П. Зак. 6:5)? Можливо, ми краще зрозуміємо цей взаємозв’язок на прикладі дитини, котра любить і боїться доброго батька. Такий батько розкриває свою любов і турботу, показуючи: він каже те, що має на увазі, і має на увазі те, що каже. Якщо ви вчините неправильно, то справді страждатимете від наслідків самої провини. Так, ми можемо і повинні водночас любити й боятися Господа. Це не суперечливі ідеї. Що більше ми пізнаємо Бога, то більше любимо Його за милість; і що більше пізнаємо Бога, то більше благоговіємо перед Ним. Адже ми усвідомлюємо, наскільки Він святий і праведний, а ми – грішні й нечисті. Тоді ми розуміємо, що не знищені лише завдяки благодаті ‒ незаслуженій милості Господа.

`Як ви розумієте, що означає водночас любити й боятися Бога?`

#### Додаткове читання: Вибрані цитати Эллен Уайт

"Релігійні вчителі повинні приділяти більше уваги ознайомленню людей з фактами та уроками біблійної історії, застереженнями й вимогами Господа. Викладайте їх простою мовою, щоб вас зрозуміли й діти. Навчання молоді зі Святого Письма — це справа як служителів, так і батьків. {ПП 482.2}

Батьки можуть і повинні зацікавити своїх дітей різноманітністю знань, які містяться на сторінках священної книги. Але для того, щоб вони могли зацікавити своїх синів та дочок Словом Божим, їм необхідно самим зацікавитися ним. ... Хто бажає, щоб діти любили й шанували Бога, той повинен говорити про Його доброту, велич і силу, як записано про це у Божому Слові та засвідчено в ділах творіння. {ПП 482.3}

Кожний розділ і вірш Біблії — це вістка людям від Бога. Його Заповіді повинні бути знаком на наших руках та пов’язкою на чолі. Якщо Божий народ вивчатиме та підкорятиметься їм, вони провадитимуть його, як провадив ізраїльтян хмарний стовп удень, а вогняний — уночі. {ПП 482.4}

"Правдиве благоговіння перед Богом викликається усвідомленням Його безмежної величі та присутності. Відчуття присутності Невидимого повинно справляти глибоке враження на кожне серце. Час і місце молитви є святими, оскільки там присутній Бог. Шанобливість до Бога буде більш глибокою, якщо той, хто молиться, виявить її і своєю поведінкою. «Святе та грізне Його Ім’я», — говорить псалмист. Коли святі ангели вимовляють це Ім’я, вони закривають свої обличчя. То ж з якою пошаною повинні робити це ми, пропащі грішні істоти! {ПЦ 28.1}

"Бог любить нас невимовною любов’ю, і в нас пробуджується любов до Нього, коли пізнаємо, що є широта і довгота, глибина і висота тієї любові, яка перевершує будь-яке розуміння. Приваблююча краса характеру Христа, пізнання Його любові до нас, коли ми були ще грішниками, пом’якшує і перемагає норовисте серце; грішник змінюється і стає дитиною Божою. Щоб викорінити гріх з людського серця, Господь діє не примушуванням, а любов’ю. Нею Він перетворює гордість на лагідність, ворожнечу і невір’я — на любов та віру. {НПЩЖ 60.3}

Закон є лише відображенням характеру Божого. У Небесному Отці ми можемо побачити досконалий вияв усіх тих принципів, на яких грунтується Його правління. {НПЩЖ 60.4}"