---
title: 'Закон як учитель'
date: 10/10/2020
---

### Біблійні тексти для дослідження
П. Зак. 6:5; 31:9-27; Римл. 3:19-23; Об’явл. 12:17; 14:12; Марка 6:25-27; Євр. 5:8.

> <p>Пам’ятний вірш</p>
> «І люби Господа, Бога твого, усім серцем своїм, і всією душею своєю, і всією силою своєю!» (П. Зак. 6:5).

Застерігаючи галатів від законництва, Павло писав: «Тож якби був даний закон, здатний оживляти, тоді праведність була б від Закону» (Гал. 3:21). Якби якийсь закон був здатний «оживляти», тобто давати життя, це, звичайно, був би Божий Закон. Однак Павло вважає, що нас як грішників навіть Божий Закон не здатний оживити. Чому? «Але Писання замкнуло все під гріхом, щоб обітниця з віри в Ісуса Христа була дана тим, які вірять» (Гал. 3:22).

Якщо Закон не може оживляти грішників, яке його призначення, окрім як показати нам нашу потребу в благодаті? Чи Закон тільки негативний за своєю функцією, невже він даний лише для того, щоб указувати нам на наші гріхи?

Ні, Закон необхідний також для того, щоб указати нам на шлях життя, який можна знайти тільки в Ісусі. Таку саму роль виконує і справжня освіта, указуючи нам на життя благодаті, віри й послуху Христу. Упродовж тижня ми будемо досліджувати роль Божого Закону в християнській освіті. Ми дізнаємося, що Закон може відкрити нам про віру, благодать і любов нашого Бога до грішного людства, хоч сам собою Закон не може спасти нас.

#### Додаткове читання: Вибрані цитати Эллен Уайт

"Через Нагірну проповідь Христа ми отримуємо світло та істину; вона містить принципи, котрі можуть бути застосовані в усіх обставинах життя, до будь-якого обов’язку, покладеного на нас Богом. Христос прийшов звеличити і прославити Закон, проголошений Ним на Сінайській горі Своєму вибраному народові під час подорожі по пустелі... {ВХ 51.2}

У всіх Своїх повчаннях Христос намагався закарбувати в думках і серцях слухачів принципи, що лежать в основі Його великого Мірила праведності. Він навчав: якщо вони бажають виконати Божі Заповіді, в їхньому щоденному житті повинна виявлятися любо до Бога та ближніх. Він намагався наповнити їхні серця любов’ю, яку Сам відчував до людей. Так Він сіяв зерна правди, плоди якої виявляються у святості і красі характеру. Святий вплив не тільки поширюватиметься в цьому житті; його наслідки будуть відчутними й у вічності. Результатом такого впливу будуть чистота й освячення. {ВХ 51.3}"

Цей Закон був призначений не лише для євреїв. Бог удостоїв їх честі бути охоронцями і виконавцями Його Закону — священного спадку для цілого світу. Принципи Десятислів’я стосуються усього людства, вони дані всім людям для навчання й управління. Десять Заповідей, коротких, всебічних та авторитетних, вказують на обов’язки людини щодо Бога і ближніх; всі вони грунтуються на величному, фундаментальному принципі любові: «Люби Господа Бога твого всім серцем своїм, і всією душею своєю, і всією силою своєю, і всім своїм розумом, і свого ближнього, як самого себе» (Лука 10:27; див. також Втор.6:4—5; Левит 19:18). Ці принципи детально викладені в Десяти Заповідях і можуть бути застосовані до всіх обставин людського життя. {ПП 279.3}

Спаситель, представлений у прообразному служінні через обряди й ритуали юдейського закону, — є саме Тим Спасителем, Якого відкриває нам Євангеліє. Хмари, що огортали Його божественний образ, розвіялися, сутінки й тіні зникли, й Ісус, Відкупитель світу, постає перед нами у всій досконалості. Він, Котрий проголосив Закон на Синаї, передавши Мойсееві Постанови церемоніального закону, є також Тим, Хто виголосив Нагірну проповідь. Великі принципи любові до Бога, які Він поклав за основу Закону й Пророків, — лише повторення того, що було сказане Ним через Мойсея до єврейського народу: «Слухай Ізраїлю: Господь, Бог наш — Господь один! І люби Господа, Бога Твого, усім серцем своїм, і всією силою своєю!» (Втор.6:4—5). «І будеш любити ближнього свого як самого себе» (Левит 19:18). Обидва закони, викладені одним і Тим же Учителем; Божі вимоги такі ж незмінні, як і принципи Його правління. Бо все виходить від Того, в Кому «немає переміни і ні тіні зміни» (Якова 1:17). {ПП 349.1}