---
title: 'Щоб щастило тобі'
date: 13/10/2020
---

Уся Біблія свідчить про результати пізнання Божого Закону та послуху йому.

`Прочитайте І. Нав. 1:7, 8. Що Господь говорив Ісусові та як викладені в текстах принципи можна застосувати в нашому житті?`

Коли Ісус Навин входив до Ханаану, Господь сказав йому: «Тільки будь дуже сильний та відважний, щоб додержувати чинити за всім тим Законом, що наказав був тобі Мойсей, Мій раб, ‒ не відхилишся від нього ні праворуч, ні ліворуч, щоб щастило тобі в усьому, де ти будеш ходити» (І. Нав. 1:7).

Може здатися, що уявлення про успіх як наслідок послуху суперечить тому, чим у сучасному світі вимірюється успіх. Багато хто сьогодні вважає, що ознаками успішності є новаторство, креативність і самозабезпеченість. Щоб домогтися успіху в конкретній галузі, часто потрібні неординарний талант і вміння ризикувати.

Проте Господь проголошує, що успіх вимагає іншого набору ресурсів.

`Прочитайте Об’явл. 12:17; 14:12; Римл. 2:12, 13; 7:7; Якова 2:10-12. Що ці вірші говорять нам сьогодні про послух Божому Законові? Та якщо ми не спасаємося послухом Божому Законові, чому так важливо його дотримуватися?`

Як християни, котрі вірять Біблії, ми покликані підкорятися Божому Законові. Порушення Закону, тобто гріх, призведе лише до болю, страждань й (у разі нерозкаяності) до вічної смерті. Хто особисто не зазнав або не бачив наслідків гріха, наслідків порушення Божого Закону? Як стародавній Ізраїль досягнув би успіху та йому б щастило (див. І. Нав. 1:7), якби він підкорявся Божому Закону (хоч і вони потребували благодаті), так може бути і з нами сьогодні. Отже, ще одне із завдань християнської освіти – навчити дотримуватися Божого Закону як невід’ємного компоненту життя за вірою та в надії на Божу благодать.

`Яким був ваш особистий досвід, пов’язаний з наслідками гріха? Що ви зрозуміли, чим могли б поділитися з іншими, аби вони не припустилися тих самих помилок?`

#### Додаткове читання: Вибрані цитати Эллен Уайт

"Якщо люди ходитимуть шляхом, на який указав їм Господь, у них буде Порадник, Чия мудрість перевершує будь-яку людську мудрість. Ісус Навин був мудрим полководцем, тому що Бог був його Наставником. Перший меч, який використав Ісус Навин, був меч Духа, Боже Слово… {БМ 127.3}

Оскільки його принципи праведності повинні були піддатися сильному тиску, Господь через Свою милість наказав Ісусу Навину не ухилятися ні вправо, ні вліво. Він повинен був прямувати шляхом чесності… Якби Ісуса Навина не підстерігали небезпеки, Бог не звелів би йому знову і знову бути мужнім. Але серед усіх своїх тривог Ісус Навин покладався на керівництво свого Бога. {БМ 127.4}

Щоб не вчинити необачно, Ісус Навин, вождь Ізраїлю, ретельно досліджував книги, у яких Мойсей точно виклав дані йому Богом настанови — Його вимоги, викриття й обмеження. {БМ 128.1}"

"Подібно до того, як у Біблії представлено два закони: один незмінний і вічний, а другий — тимчасовий, дочасний, так існують і два Заповіти. Заповіт благодаті вперше був укладений з людиною в Едемі; після гріхопадіння людина отримала божественну обітницю про те, що насіння жінки зітре змієві голову. Цей Заповіт пропонував усім людям прощення та зміцнюючу Божу благодать для послуху в майбутньому через віру в Христа. Він також обіцяв їм вічне життя за умови збереження вірності Божому Законові. Таким чином патріархи отримали надію на спасіння. {ПП 346.1}

Хоч цей Заповіт був укладений з Адамом і відновлений з Авраамом, він не міг бути утвердженим до смерті Христа. Він існував як Божа обітниця з того часу, як було вперше згадано про викуплення; його приймали вірою, але після того, як Заповіт був затверджений Христом, він став називатися Новим Заповітом. Основою цього Заповіту є Божий Закон, а сам Заповіт — лише засобом, за допомогою якого люди знову могли перебувати в гармонії з божественною волею, бути слухняними Божому Закону. {ПП 346.3}"