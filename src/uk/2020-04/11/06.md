---
title: 'Праця й управління'
date: 10/12/2020
---

«Все, що в силі чинити рука твоя, теє роби» (Екл. 9:10). Наймудріший з людей радить використовувати цей принцип управління в кожній сфері життя.

Багато хто, коли їх просять прокоментувати християнське управління, обмежують свої роздуми фінансовою відповідальністю християнина. Хоч гроші, безумовно, важливий аспект управління, обмежувати його лише грошима надто вузько. У теорії організації управління означає відповідальність керівництва за розробку й правильне використання всіх наявних ресурсів.

Якими ресурсами Бог благословив нас як Церкву? Петро стверджує, що кожну людину Творець наділив дарами. Апостол ставиться до таких обдарованих християн як до «святого священства» (1 Петра 2:5), відповідального перед Господом за управління всіма Божими дарами: грошима, часом, енергією, талантом та ін.

`Прочитайте Екл. 9:10 та 1 Кор. 10:31. Яка вістка звучить у цих віршах про те, як ми повинні працювати й навчати праці інших?`

Одна з поширених пасток сьогоднішнього життя ‒ тенденція розділяти різні аспекти життя. Існує трудове життя, сімейне життя, духовне життя і навіть життя на дозвіллі. В окремих випадках тенденція відокремлювати різні сфери життя так, щоб вони мало або зовсім не перетиналися між собою, бажана. Наприклад, недобре приносити додому роботу, котра заважає сімейним обов’язкам. Прагнення до дозвілля не має скорочувати час, який ми проводимо з Богом.

Однак таке обмеження не можна застосовувати до нашого духовного життя. Трудова діяльність християнина випливає зі спілкування й праці з Богом. Праця ‒ один зі способів, за допомогою якого ми можемо на досвіді пізнавати присутність Бога. Відокремити наше релігійне життя, обмежити Бога одним днем, однією годиною або навіть однією сферою життя – означає відкинути саму Його присутність в інших галузях.

`Проаналізуйте своє життя: чи не розділяєте ви його духовну та інші сфери. Якщо так, то як можете навчитися дозволяти духовності панувати в усіх сферах життя?`

#### Додаткове читання: Вибрані цитати Эллен Уайт

Бог бажає, щоб Його працівники в будь-якій галузі дивилися на Нього як Подателя усього, чим вони володіють. Джерело кожного цінного винаходу та будь-якого удосконалення слід шукати в Тому, Хто є Дивний Порадник, Досконалий Працівник. Умілий дотик руки лікаря, його влада над нервами і м’язами, його знання чутливого людського організму — усе це мудрість Божественної сили, яку потрібно використати для добра страждаючих. Майстерність, з якою тесля користується молотком, сила, з якою коваль примушує дзвеніти ковадло, — походять від Бога. Він довірив людям таланти й очікує, що вони звертатимуться до Нього за порадою. Що б ми не робили, у якій би галузі не працювали, Він бажає управляти нашим розумом, аби ми могли досконало виконати роботу. {НУХ 245.4}

Праця — благословення, а не прокляття. Дух неробства руйнує благочестя й засмучує Божого Духа. Застійне болото являє собою огидне явище, тоді як чистий рухливий потік несе здоров’я і радість навколишньому середовищу. Павло знав, що люди, котрі нехтують фізичною працею, згодом ослабнуть. Він бажав викласти перед молодими служителями істину про те, що, працюючи власними руками, тренуючи свої м’язи й сухожилля, вони стануть сильними, готовими зносити важку працю й нестатки, які зустрінуться їм на ниві євангельського служіння. Павло також усвідомлював, що його проповідь втратить силу і життєздатність, якщо він не використовуватиме всі свої здібності. {ДА 242.3}

"Павло просив своїх братів аналізувати, який вплив можуть справити на інших їхні слова й учинки, і не робити нічого (хоч яким би невинним воно не здавалося), що могло б заохотити до ідолопоклонства чи образити сумління слабких у вірі. «Отже, коли їсте, коли п’єте чи щось інше робите, все робіть на славу Божу. Не вводьте у спокусу юдеїв, греків і Божу Церкву». {ДА 217.3}

Слова застереження, висловлені апостолом на адресу коринтської церкви, актуальні для будь-якого часу і особливо для наших днів. Під ідолопоклонством він розумів не тільки поклоніння ідолам, але й самому собі, любов до легкого життя, задоволення апетиту і пристрастей. Саме визнання віри в Христа, хизування своїм знанням істини не роблять людину християнином. Релігія, яка задовольняє тільки зір, слух і смак або схвалює потурання бажанням, це не релігія Христа. {ДА 217.4}"

Коли ми починаємо розуміти суть нашого ставлення до Бога і Його — до нас, то засвоюємо важливий урок. «Хіба ви не знаєте, що... ви не свої? Адже ви куплені дорогою ціною», — ці слова повинні закарбуватися в нашій пам’яті, щоб ми завжди усвідомлювали Боже право на все, чим володіємо, і на нас самих. Ми повинні навчитися правильно ставитися до кожного Божого дару, яким Він наділяє нас, аби, як куплена Христом власність, ми могли здійснювати для Нього розумне, приємне Йому служіння. {ВХ 138.1}