---
title: 'Праця і зростання'
date: 07/12/2020
---

Професія і праця завжди пов’язані з дією. Люди інтелектуальної праці, врешті-решт, також виконують певну фізичну роботу, навіть якщо вона полягає в простому натисканні клавіш комп’ютера.

**Що наведені тексти повідомляють про працю, використовуючи слово «руки» як символ?**

`П. Зак. 16:15`

`Екл. 9:10`

`Прип. 21:25`

`Єрем. 1:16`

Бог дав нам «діло рук наших», щоб ми могли отримати задоволення й радість (див. Прип. 10:4; 12:14). У психології поняття «самоефективність» означає віру в ефективність власних дій та очікування успіху від їхньої реалізації. Самоефективність не зростає завдяки повторенню: «Я думаю, що можу!». Фактично тільки виконання якоїсь справи підвищує самоефективність.

Хоч «діло рук наших» є Божим благословенням (див. Псал. 90:17) і дозволяє нам жити повноцінним життям, план Господа полягає в тому, щоб це діло було благословенням для інших. Павло закликає нас працювати, робити щось корисне своїми руками, щоб мати чим поділитися з іншими. Безперечно, апостол жив за цим принципом: «Самі знаєте, що моїм потребам і тим, що були зі мною, послужили ось ці руки. Я вам увесь час показував, що так працюючи, треба захищати немічних і згадувати слова Господа Ісуса, Який Сам сказав: Блаженніше давати, ніж брати!» (Дії 20:34, 35).

Проста молитва Неемії має стати і нашою молитвою: «Та тепер, о Боже, зміцни мої руки!» (Неем. 6:9).

`Як ви ставитеся до своєї роботи? Як можете використовувати свою роботу, аби бути великим благословенням для інших?`

#### Додаткове читання: Вибрані цитати Эллен Уайт

"Дехто висловлювався проти ручної праці Павла, заявляючи, що вона несумісна з проповіддю Євангелія. Чому Павло, служитель високого покликання, повинен поєднувати цю фізичну роботу із благовіствуванням Слова? Чи ж працівник не вартий платні? Чому він повинен витрачати на виготовлення наметів час, який, без сумніву, міг би використати з більшою користю? {ДА 241.4}

Однак Павло не вважав цей час втраченим. Працюючи з Акилою, він не поривав зв’язку з Великим Учителем, використовуючи будь-яку нагоду засвідчити про Спасителя й надати допомогу потребуючим. Його розум завжди прагнув духовного знання. Апостол напучував своїх співпрацівників у духовних питаннях, подаючи їм приклад працелюбства й досконалості. Він був спритним, умілим працівником, старанним у ділі, палаючим духом у служінні Господеві (Римл.12:11). Займаючись своїм ремеслом, Павло спілкувався з такими людьми, до яких інакше не мав би доступу. Він показав своїм співпрацівникам, що майстерність у ремеслі — це дар Бога, Котрий, наділяючи талантом, посилає і мудрість для правильного його використання. Він навчав, що навіть у щоденній праці необхідно прославляти Бога. Натруджені руки не перешкоджали цьому християнському служителеві звертатися до людських сердець із силою і натхненням. {ДА 241.5}"