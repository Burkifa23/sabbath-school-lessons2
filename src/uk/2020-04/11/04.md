---
title: 'Праця і майстерність'
date: 08/12/2020
---

`Перегляньте Вих. 25:10-30:38. Наскільки конкретним був Бог, коли наказав Мойсеєві зробити скинію зборів? Що це говорить нам про характер Господа?`

Коли Бог наказав Мойсеєві зробити для Нього скинію (намет), Мойсей міг сказати: «Жодних проблем, Господи! Я ставлю намети, відколи 40 років тому втік з Єгипту... За кілька хвилин намет буде готовий!» Для будь-якої людини, котра проживала в тогочасній напівкочовій мідіянській культурі, установлення намету було простою справою. Така людина могла зробити це із зав’язаними очима, суто рефлекторно, розмірковуючи про інші, важливіші речі. Чого Мойсей, можливо, ніяк не очікував — це дуже докладний набір креслень та довга «інструкція зі складання» до кожного предмета внутрішнього оздоблення, а також одягу священника, майже 150 покрокових інструкцій. Щоб зробити простий стіл, Мойсей мав виконати семиетапну процедуру складання (див. Вих. 25:23-30).

Увага Бога до деталей будівництва скинії (а пізніше також у вказівках щодо ритуалів жертвоприношень) свідчить про дух досконалості, прагнення створити не що інше, як шедевр. Матеріали були найвищої якості, дизайн ‒ бездоганний, робота – майстерна; усе свідчило: «Бог не приймає недбалу роботу!» (див. Єрем. 48:10).

І хоча стандарт здавався високим, Сам Господь забезпечив людськими ресурсами для його досягнення. Ми читаємо у Вих. 31:1-6; 35:30-36:1, що Він дарував людям необхідні навики. Ці люди були «мудросердні», Господь давав їм здібності і знання в усіх тонкощах роботи, щоб створення скинії та її оздоблення відбувалося так, як «Господь наказав був» (Вих. 36:1). До того ж ті самі два головних дизайнери також були наділені здатністю «навчати» (Вих. 35:34), щоб їхні знання й навички залишалися в ізраїльському суспільстві. Хоч ці двоє чоловіків виділені в цій історії як обрані Богом лідери, інші люди також отримали подібні дари та приєдналися до роботи (Вих. 36:2).

Отже, те, що людина ‒ гріховна істота, не може бути вагомим виправданням для вирішення будь-якого завдання з чимось меншим, ніж максимальна відданість справі. Бог очікує, що ми завжди діятимемо найкращим чином, використовуючи наші таланти, навички, час, освіту на добро, для досягнення великих цілей.

#### Додаткове читання: Вибрані цитати Эллен Уайт

"Христос був старанним працівником як на духовній ниві, так і в дочасних справах; Його робота завжди відрізнялася рішучим бажанням виконати волю Свого Отця. Під опікою Христа небесне й земне більш тісно безпосередньо пов’язані між собою, ніж багато хто уявляє. ... Той, Хто під час Свого земного життя працював теслею в Назареті, був небесним Архітектором, Котрий накреслив план священного храму, де мало прославлятися Його ім’я. {НУХ 245.2}

Саме Христос дав будівничим скинії мудрість виконувати прекрасну витончену мистецьку роботу. Він сказав: «Дивися, — Я покликав на ім’я Бецал’їла, сина Урієвого, сина Хура, Юдиного племені, і наповнив його Духом Божим, мудрістю, і розумуванням, і знанням, і здібністю до всякої роботи… І Я ото дав із ним Оголіява, Ахісамахового сина, Данового племені. А в серце кожного мудросердого Я дав мудрість, — і зроблять вони все, що Я наказав був тобі» (Вихід 31:2—6). {НУХ 245.3}"

"Господь дає мудрість кожному, хто цілком присвятить себе Його служінню. Ми покликані покладатися не на людську мудрість. Мудрість — у Господа, і ми маємо перевагу звертатися до Нього за порадою... {ЦДБ 345.3}

Ми всі є членами Божої сім’ї, усі більшою чи меншою мірою обдаровані Богом певними талантами, за використовування яких несемо відповідальність. Незалежно від того, великі чи малі наші таланти, ми повинні використовувати їх для Божого служіння, і нам необхідно визнати право кожної людини на використовування довірених їй дарів. Нам ніколи не слід недооцінювати найменший фізичний, інтелектуальний або духовний капітал. Деякі можуть почати з малого, і з Божим благословенням, доклавши серйозних зусиль, ці скромні трудівники можуть зробити успішні вкладення й отримати прибуток, пропорційний довіреним їм засобам. Не можна недооцінювати жодного скромного працівника, котрий займає своє місце та виконує роботу, яку хтось повинен виконати, якою б малою юна не здавалася. {ЦДБ 345.4}"