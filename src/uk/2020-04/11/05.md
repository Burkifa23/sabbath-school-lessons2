---
title: 'Праця і духовність'
date: 09/12/2020
---

«Коли живемо духом, то духом і ходімо» (Гал. 5:25). Праця й духовність людини нероздільні. Християнство – це не одяг, який можна вдягнути або зняти, коли людина змінює настрій чи проходить через різні фази життя. Навпаки, християнство творить нову істоту, яка виявляється в кожній сфері життя, зокрема і в праці.

`Прочитайте Гал. 5:22-26. Які згадані Павлом якості притаманні вам та відображаються у вашій праці?`

«Тлумачний словник Нового Завіту» дає таке визначення духовної людини: вона «виявляє плід Духа властивим їй чином». Завдяки нашому зв’язку із Христом ми будемо діяти як віруючі в усіх аспектах свого життя.

У Флоридському госпіталі лежав пацієнт при смерті, а його найкращий друг чергував біля його ліжка. Медсестри часто заходили в палату, піклуючись про потреби пацієнта. Бажаючи підтримати розмову, друг запитував медсестер, де вони навчалися. Багато з них говорили, що вони здобули освіту в коледжі Флоридського госпіталю.

Це справило на друга велике враження. Згодом він кілька разів відвідав коледж Флоридського госпіталю, бо хотів дізнатися про його роботу. Чому? За словами цієї людини, медсестри, котрі навчалися в згаданому навчальному закладі, завжди виявляли до його тяжкохворого друга більше ніжної турботи, ніж медсестри, що навчалися в іншому місці. Він відзначив велику різницю в їхньому ставленні до його друга. Тому багато розпитував про коледж, його місію і зрештою подарував цьому закладу 100 000 доларів для навчання нових медсестер, таких як ті, котрих побачив у лікарні. Так, духовність ‒ це спосіб життя.

`Як ви виявляєте свою духовність у повсякденному житті? Яке враження справляєте на людей?`

#### Додаткове читання: Вибрані цитати Эллен Уайт

"Ледаче, недбале ставлення до світської роботи пошириться і на релігійне життя, роблячи таку людину непридатною до будь-якого корисного служіння для Бога. Багато хто завдяки старанній праці могли б стати благословенням для світу, проте знівечили себе через неробство. Бездіяльність, безцільність відкривають двері для тисяч спокус. Погані товариства, згубні звички розбещують розум і душу, унаслідок чого людина збирає врожай як для цього життя, так і прийдешнього. {НУХ 243.1}

Якою б не була наша робота, Слово Боже навчає: «…у наполегливості не лінуйтеся, духом палайте, Господеві служіть». «Все, що в силі чинити рука твоя, теє роби», знаючи, «що від Господа одержите нагороду — спадщину; адже Господеві Христові служите!» (Римл.12:11; Екл.9:10; Колос.3:24). {НУХ 243.2}"

"Релігія і праця — це не дві відокремлені сфери життя, натомість об’єднані в одну. Біблійна релігія повинна переплітатися з усім, що ми робимо або говоримо. Божественні й людські сили мають діяти спільно як у дочасних, так і духовних досягненнях. Вони повинні об’єднатися у всіх видах людської діяльності: у промисловому й аграрному виробництві, у торгівлі та наукових проектах. Така співпраця має охопити всі галузі християнської діяльності. {НУХ 246.1}

Бог проголосив, на яких принципах можлива така взаємодія. Спонукальним мотивом усіх, хто працює разом з Ним, має бути бажання прославити Його. Будь-яку роботу потрібно виконувати з любові до Бога та згідно з Його волею. {НУХ 246.2}

Чинити волю Божу так само важливо під час спорудження будинку, як і під час участі в релігійному служінні. Якщо працівники керуються вірними принципами, формуючи власний характер, тоді і при спорудженні будь-якої будівлі вони зростатимуть у благодаті й пізнанні. {НУХ 246.3}"