---
title: 'Християнин і праця'
date: 05/12/2020
---

### Біблійні тексти для дослідження
Бут. 3:19; П. Зак. 16:15; Вих. 25:10-30:38; Гал. 5:22-26; Екл. 9:10; 1 Кор. 10:31.

> <p>Пам’ятний вірш</p>
> «Тому, мої любі брати, будьте стійкі, непохитні, завжди відзначайтеся в Господньому ділі, знаючи, що ваша праця в Господі не даремна» (1 Кор. 15:58).

Праця ‒ задум Бога. У досконалому світі до гріхопадіння Господь доручив Адамові та Єві доглядати за садом (Бут. 2:15). Як і їхній Творець, за образом Котрого вони були створені, наші прабатьки мали займатися творчою працею й самовідданим служінням. Навіть у непорочному світі, світі без гріха, смерті і страждань, людство мало працювати.

У цей проміжок часу (після ідеального світу і напередодні обіцяного) нам необхідно розглядати працю як одне з Божих благословень. У стародавньому Ізраїлі кожну дитину навчали ремесла. Євреї вважали: батько, який не навчав свого сина ремесла, виховував злочинця. Навіть Ісус, Син Божий, провів багато років, виконуючи волю Свого Отця в чесній праці як сумлінний ремісник, можливо, забезпечуючи жителів Назарета необхідними меблями й сільськогосподарськими знаряддями (Марка 6:3). Усе це також було частиною виховання, щоб підготувати Його до майбутнього служіння. Протягом півтора року виготовляючи разом з Акилою та Прискилою намети, апостол Павло виконував справу Господа так само вірно, як і дискутуючи по суботах в синагозі (Дії 18:1-4; 2 Сол. 3:8-12). Цього тижня ми розглянемо тему праці та її ролі в християнській освіті.

#### Додаткове читання: Вибрані цитати Эллен Уайт

"Адамові було доручено доглядати сад. Творець розумів, що без роботи Адам не може бути щасливим. Він насолоджувався красою саду, але цього було недостатньо. Він повинен був працювати, щоб розвивати так чудово створені органи свого тіла. Якщо б щастя полягало у бездіяльності, то людина у стані святої невинності залишалась би без жодних занять. Однак Той, Котрий створив людину, знав, що служить для її щастя; тому відразу після сотворіння чоловіка призначив йому роботу. Обітниця майбутньої слави, а також постанова про те, що людина повинна тяжко працювати задля щоденного хліба, були дані з того самого престолу. {ХР 22.6}

Ангели радіють сім’ї, в якій Бог є верховним Правителем, де дітей вчать шанувати релігію, Біблію і свого Творця. Такі сім’ї можуть покладатися на обітницю: «Хто шанує Мене, тих Я вшаную» (1Сам.2:30). Батько виходить з такого дому для виконання щоденних обов’язків, з пом’якшеним та впокореним духом спілкування з Богом. {ХР 23.1}"

"Життя Христа з ранніх років було життям серйозної діяльності. Він жив не для того, щоб догоджати Собі. Він був Сином Вічного Бога, однак працював у теслярській майстерні разом зі Своїм батьком Йосипом. Його ремесло мало особливе значення. Христос прийшов у наш світ як будівничий характеру, уся Його робота як така була досконалою. Свою світську роботу Він здійснював з такою ж досконалістю, як і працю для людських характерів, котрі перетворював Своєю Божественною силою. Він — наш приклад. {НУХ 242.3}

Батьки повинні навчати своїх дітей цінувати і правильно використовувати час. Навчайте їх, що праця для Божої слави та благословення людей гідна наполегливих зусиль. Навіть у свої ранні роки діти можуть бути місіонерами для Бога. {НУХ 242.4}"