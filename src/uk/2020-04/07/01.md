---
title: 'Поклоніння в освіті'
date: 07/11/2020
---

### Біблійні тексти для дослідження
Дан. 3; Об’явл. 14:6-12; Псал. 78:1-17; Івана 4:7-26; 1 Хронік 16:1-36; Марка 7:1-13.

> <p>Пам’ятний вірш</p>
> «Дайте Господу славу Ймення Його, приносьте дарунки й приходьте перед лице Його! Кланяйтеся Господеві в величчі святому!» (1 Хронік 16:29).

Поклоніння є частиною природи людини, її натури, навіть занепалої людської натури. Ми були створені Богом як вільні істоти, котрі поклонятимуться Йому, бо люблять Його і знають, що Він гідний поклоніння. Таке поклоніння, звичайно, було легким у світі до гріхопадіння, коли люди мали безпосередній доступ до Бога серед творіння, не затьмареного гріхом, смертю і руйнуванням, ‒ творіння, яке ми, знаючи лише грішний світ, навряд чи можемо собі уявити.

Сьогодні, хоч у нас ще залишається вроджена потреба в поклонінні, вона, як і все в навколишньому світі, була спотворена гріхом. А це означає, що ми як поклонники можемо врешті-решт поклонятися не Богові або ж поклонятися Йому не так, як належить (див., наприклад, Марка 7:1-13; Єрем. 7:4).

Отже, оскільки поклоніння займає центральне місце в християнському досвіді, християнська освіта має займатися питанням поклоніння. Саме ця тема буде предметом нашого дослідження протягом тижня.

#### Додаткове читання: Вибрані цитати Эллен Уайт

"Коли ви збираєтеся разом, аби поклонитися і шукати Господа, нехай вашою єдиною метою буде прославлення Того, Чиї вимоги однаковою мірою значущі і справедливі. Волю Бога, проголошену в Його Слові, слід виконувати точно. Мірило праведності, явлене в житті тих, хто називає себе Його народом, неодмінно зробить їх помітними. Нам необхідно спрямовувати свій погляд винятково на Божу славу і завжди прагнути бути християнами в повному розумінні цього слова. {ЦДБ 74.2}

Щодня невпинно спілкуйтеся з вашим Богом і слухайте звернений до вас голос: «Вгамуйтесь і пізнайте, що Я — Бог» (Псал. 46:11). Коли водночас із просуванням вістки зростатимуть обов’язки, з’явиться і більше спокус. Коли тягар праці тисне на вашу душу, упокорюйте своє серце перед Богом, сумлінно виконуйте вашу частину справи та будьте вірні особистому обов’язку перед Богом. Бог безсторонній. Той, Хто творить праведність, — праведний. {ЦДБ 74.4}"