---
title: 'В дусі та істині'
date: 10/11/2020
---

Одна з найдивовижніших новозавітних історій про те, як Спаситель служив розбитим душам, – це історія про Ісуса й жінку біля криниці.

`Прочитайте Івана 4:7-26. Що Ісус сказав самарянці про поклоніння? З чого вони почали розмову про поклоніння?`

Хоч самарянка намагалася змінити тему, заговоривши про поклоніння, Ісус застосував її тактику, щоб викласти деякі глибокі істини про поклоніння. Можливо, найважливішими для нашого розуміння теми поклоніння є слова в Івана 4:24: «Бог є Дух, і хто Йому поклоняється, повинен поклонятися в Дусі та істині».

Істинне поклоніння Господу має бути «в Дусі», тобто виникати з любові до Нього, з особистого досвіду пізнання Його. «Релігія, що походить від Бога, – це єдина релігія, котра і приведе до Бога. Щоб правильно служити Йому, ми повинні народитися від Божественного Духа. Це очистить наше серце й оновить розум, даючи нам нову спроможність пізнавати і любити Бога. Тоді ми охоче виявлятимемо послух усім Його вимогам. Це і є правдиве поклоніння. Це плід дії Святого Духа» (Е. Уайт. Бажання віків. С. 189).

Водночас поклонятися Богові необхідно «в істині». Нам слід мати достовірні знання про Бога, про те, Хто Він і чого вимагає від нас. Тобто доктрина також важлива. Наскільки важливо, наприклад, знати, що ми поклоняємося Богові, Котрий не прирікає людей на вічні муки в пеклі.

Отже, поклоніння має дві складові: досвід, який приходить від пізнання Бога й покори Йому, та об’єктивні істини, відкриті нам про Нього. Дух без істини може призвести до поверхневого сентименталізму, заснованого на мінливих емоціях. З іншого боку, істина без Духа може призвести до мертвого формалізму. Тому для справжнього поклоніння нам потрібні обидві складові.

`Як можна допомогти комусь поклонятися «в Дусі та істині»? У яких випадках для різних людей нам буде необхідно більше наголошувати на одній складовій, ніж на другій?`

#### Додаткове читання: Вибрані цитати Эллен Уайт

"Ісус бажав, щоб самарянка побачила у релігії щось більше, ніж формальну обрядовість чи привід для суперечок: «…Надходить час, — і вже тепер він є, — коли правдиві поклонники будуть поклонятися Отцеві в Дусі та істині, бо Отець шукає Собі таких поклонників. Бог є Дух, і хто Йому поклоняється, повинен поклонятися у Дусі та істині». {ХНС 164.3}

Слова Ісуса справили на самарянку величезне враження. Нічого подібного вона ніколи ще не чула ні від своїх священиків, ні від юдеїв. Коли її минуле життя постало перед нею, жінка відчула невідоме їй досі відчуття. Спрагу її душі не могла задовольнити вода Сіхарської криниці. Досі ніщо не пробуджувало у ній потягу до чогось більш високого та духовного. І хоч Ісус переконав її в тому, що знає усі таємниці її життя, вона відчула, що Він її Друг, Який жаліє та любить її. Хоча Його чистота осуджувала й гріх, Він не сказав жодного слова осуду на й адресу, а розповів про Свою благодать, здатну оновити душу. ... {ХНС 165.2}

Коли жінка почула ці слова, світло віри осяяло ї душу, і вона прийняла чудову вістку із вуст Божественного Вчителя. {ХНС 165.3}"

"Розмова Христа з жінкою-самарянкою біля криниці Якова принесла свої плоди. Вислухавши Ісуса, жінка пішла до мешканців міста із закликом: «Ходіть і подивіться на Чоловіка, Який мені сказав усе, що я зробила! Чи часом Він не Христос?» Вони пішли з нею, послухали Ісуса й повірили в Нього. Бажаючи слухати Його ще, вони просили Його залишитися, і Він перебував з ними два дні. «Значно більше повірило через Його слово» (Йоан.4:29, 41). {ДА 71.4}

Коли Його учні були вигнані з Єрусалима, декотрі з них знайшли для себе притулок у Самарії. Самаряни радо прийняли цих вісників Євангелія, і навернені юдеї зібрали дорогоцінний врожай з-поміж тих, які були колись їхніми найлютішими ворогами. {ДА 71.5}