---
title: 'Ми всі поклоняємося'
date: 08/11/2020
---

У нас є щось, безперечно, від початку закладене Богом, певне прагнення до поклоніння, але, як і все інше, спотворене гріхом. На початку ми повинні були поклонятися тільки Єдиному, Хто гідний поклоніння, ‒ нашому Господу і Творцю. Однак від часу гріхопадіння все дуже змінилося.

Усі ми поклоняємося ‒ чомусь, комусь. Протягом усієї історії людства і навіть сьогодні люди практикують поклоніння. У Стародавньому Єгипті декотрі поклонялися фараонові; в інші часи, в інших країнах поклонялися статуям риб, багатоголових богів, уявних божеств, а також сонцю, місяцю, зіркам.

Сьогодні більшість людей занадто розумні й досвідчені, щоб схилитися перед статуєю жаби (але, мабуть, не перед статуєю святого). Однак навряд чи це означає, що люди, навіть світські, не поклоняються чомусь: грошам, владі, сексу, собі, рок-зіркам, акторам, політикам. Усе, що ми любимо найбільше, на чому зосереджуємо основну увагу, заради чого живемо, — це об’єкт нашого поклоніння. І, як попереджав світський письменник Девід Фостер Уоллес, якщо ви поклоняєтеся не тóму, чóму слід поклонятися, воно «з’їсть вас живцем».

`Що повідомляє нам історія в Дан. 3 про важливість істинного поклоніння?`

Три молодих юдеї сприймали другу заповідь (Вих. 20:4-6) так серйозно, як наказав Бог. Зрештою, це частина Десяти Заповідей поряд із заборонами на вбивство, крадіжку та ін. Належне поклоніння настільки важливе, що стає головною проблемою і в останні дні перед Другим приходом Христа. Тому християнська освіта має повністю охоплювати питання поклоніння: що це таке, як ми його звершуємо, чому воно важливе та кому ми поклоняємося?

`Прочитайте Об’явл. 14:6-12. Що уривок повідомляє нам про те, наскільки значущим буде питання поклоніння під час останньої кризи перед поверненням Христа?`

#### Додаткове читання: Вибрані цитати Эллен Уайт

"Троє єврейських юнаків були покликані визнати Христа перед загрозою загинути у вогняній печі. Цар звелів їм впасти ниць і вклонитися спорудженому ним золотому ідолові, пригрозивши: якщо вони не послухаються, їх заживо вкинуть до розпеченої печі. Але юнаки відповіли: «Ми не потребуємо відповідати тобі на це слово. Якщо наш Бог, Якому ми служимо, може врятувати нас з палахкотючої огненної печі, то Він урятує й з твоєї руки, о царю! А якщо ні, нехай буде тобі, о царю, знане, що богам твоїм ми не служимо, а золотому бовванові, якого ти поставив, не будемо вклонятися!» (Дан. 3:16-18). Визнання Христа чогось коштувало їм, бо їхнє життя було поставлено на карту. {ННП 415.4}

Якщо вам доведеться проходити через вогняну піч задля Христа, Ісус буде поруч з вами. «Коли переходитимеш через води, Я буду з тобою, а через річки — не затоплять тебе, коли будеш огонь переходити, — не попечешся, і не буде палити тебе його полум’я» (Ісаї 43:2).44 {ННП 416.1}

"«Важливість суботи як пам’ятника творіння полягає в тому, що вона вказує на істинну причину нашого поклоніння Богові, а саме: Він — Творець, а ми — Його творіння. Таким чином, субота лежить в основі служіння, бо вона чіткіше і переконливіше за всяку іншу постанову проголошує цю істину. Справжньою причиною для поклоніння Богові, поклоніння, яке має місце не тільки дня суботнього, є та різниця, що існує між Творцем і Його творінням. Цей важливий факт ніколи не застаріє, і про нього не слід забувати» (J.N.Andrews. History of the Sabbath. Ch.27). {ВБ 411.1}

Щоб ця істина завжди залишалася в пам’яті людей, Бог встановив суботу в Едемі; і доки ми будемо поклонятися Йому як нашому Творцеві, доти субота залишатиметься знаком і пам’ятником Його творчої діяльності. {ВБ 411.2}"