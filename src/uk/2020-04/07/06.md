---
title: 'Ідолопоклонство в освіті'
date: 12/11/2020
---

Стародавній Ізраїль був оточений дуже релігійними народами, настільки відданими поклонінню й догоджанню своїм богам, що приносили їм у жертву навіть власних дітей.

Тому істинне поклоніння істинному Богові було важливою частиною захисту євреїв від навколишнього ідолопоклонства та фальшивого поклоніння. Однак, незважаючи на всі застереження, ізраїльтяни не раз переймали ідолопоклонницькі практики, проти яких їх конкретно застерігали.

А що можна сказати про нас сьогодні? Чому поклоніння істинному Богові, яке відображає нашу вдячність і любов за все, що Він здійснив для нас, так само важливе, особливо перед обличчям небезпек сучасного ідолопоклонства?

`Прочитайте Марка 7:1-13. Який принцип ми знаходимо у віршах 7-9? Як цей принцип слід застосовувати сьогодні в контексті християнської освіти і небезпеки фальшивих учень, які можуть негативно вплинути на досвід нашої віри?`

Багато «великих» інтелектуальних ідей у сучасному світі ґрунтуються на натуралістичному<sup>*</sup> погляді на дійсність. Чимало дисциплін у сучасній школі вивчають саме з такої перспективи, а це часто означає, що викладені тут ідеї будуть суперечити Священному Писанню. У нас може виникнути спокуса «поклонятися» теоріям, які були висунуті, вивчені й реалізовані на практиці. Ми також можемо боготворити блискучі уми основоположників цих ідей ‒ філософів, учених, математиків. Проблема полягає в тому, що часто такі ідеї можуть суперечити Писанню, але оскільки нині їх викладають і вірять у їхню безпомилковість, люди намагаються запровадити їх у християнську освіту. Проте єдиний спосіб зробити це ‒ спотворити Писання, щоб узгодити його із сучасними ідеями, а вони підривають основи християнської віри.

`Наведіть приклади сучасних популярних вірувань, що суперечать Писанню. Яким чином ми як Церква можемо захистити себе від запровадження їх у нашу освітню систему?`

<sup>*</sup>Натуралізм – філософський напрямок, котрий розглядає природу як універсальний принцип пояснення всього сущого (прим. експерта).

#### Додаткове читання: Вибрані цитати Эллен Уайт

Підміна Божих Заповідей людськими не припинилася. Навіть серед християн існують постанови і звичаї, єдиним підгрунтям яких є традиції отців. Такі правила, засновані виключно на людському авторитеті, витіснили Божественні Заповіді. Люди чіпляються за власні традиції, шанують свої звичаї і виношують ненависть до тих, хто намагається викрити їхню помилку. У наш час, коли ми покликані звернути увагу на Божі Заповіді та віру Ісуса, ми спостерігаємо таку ж ворожнечу, яка була і за днів Христа. Про останок Божого народу написано: «А змій розлютився на жінку і пішов воювати з рештою її нащадків, які зберігають Божі Заповіді і мають свідчення Ісуса».8 Але «кожна рослина, яку не насадив Мій Небесний Отець, буде викорінена».6 Бог закликає нас спиратися не на авторитет так званих отців Церкви, а на Слово вічного Отця, Господа Неба й Землі. Тільки в Ньому чиста й не змішана з оманою істина. Давид сказав: «Понад усіх моїх учителів я став розумним, свідчення бо Твоє — моє розважання».9 Нехай усі, хто визнає людський авторитет, звичаї Церкви і перекази батьків, прислухаються до Христової перестороги: «Та даремно поклоняються Мені, навчаючи людських заповідей…»5 {ХНС 375.3}

"Всесвіт був свідком подій, що відбувалися біля Синаю. При зіткненні двох сил стала очевидною прірва між Божим правлінням і правлінням сатани. Знову безгрішні мешканці інших світів мали нагоду побачити наслідки відступництва сатани і ту форму правління, яку він запровадив би на небі, якби мав таку можливість. Підбурюючи людей порушувати другу Заповідь, сатана мав на меті спотворити їхнє уявлення про Божество. Усунувши четверту Заповідь, він зможе домогтися того, що вони цілковито забудуть Бога. Божі вимоги стосовно того, щоб Йому поклонялися і вшановували Його над язичницькими богами, зумовлені тим, що Він — Творець, а всі інші істоти своїм існуванням завдячують Йому. Про це повідомляється в Біблії. Пророк Єремія писав: «А Господь — Бог правдивий, Він — Бог Живий та Цар Вічний!.. боги, що неба й землі не створили, погинуть з землі та з-під неба цього! Він Своєю силою землю створив, Своєю премудрістю Всесвіт утвердив, і небо розпросторив Своїм розумом». ... (Єрем.10:10—12). {ПП 310.3}

Субота, як пам’ятник творчої Божої сили, вказує на Нього як на Творця неба і землі. Отже, субота залишається постійним свідоцтвом на користь Його буття, нагадує про Його велич, мудрість і любов. Якби субота завжди непорушно й свято дотримувалася на Землі, то не було б жодного атеїста чи ідолопоклонника. {ПП 311.1}"