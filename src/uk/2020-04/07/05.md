---
title: '«У величчі святому»'
date: 11/11/2020
---

`Прочитайте 1 Хронік 16:1-36. Спробуйте уявити собі цю сцену. Якою вона була – урочистою, благоговійною чи святковою й радісною? Чому вона може поєднувати і те, й інше? Які уроки щодо поклоніння ми можемо почерпнути з описаної сцени та як повинні викладати і навіть практикувати поклоніння?`

Місцем поклоніння була скинія, де Бог перебував зі стародавнім Ізраїлем та де їм було відкрито План спасіння. Отже, центральне місце в поклонінні й навчанні поклонінню повинні займати Ісус і План спасіння, що було провіщено в служінні скинії. Усе, що Бог здійснив для нас, заслуговує хвали й поклоніння, а особливо ми дякуємо і прославляємо Його за надію на вічне життя, запропоновану нам жертовною й замісною смертю Ісуса на хресті.

Також зверніть увагу на євангелізаційну спрямованість цього уривка: весь світ повинен був дізнатися про Бога Ізраїлю.

`Прочитайте 1 Хронік 16:29: «Дайте Господу славу Ймення Його, приносьте дарунки й приходьте перед лице Його! Кланяйтеся Господеві у величчі святому!». Величчя святе? Що це може означати?`

Подумайте про те, наскільки потворний, шкідливий і принизливий гріх. Нам важко зараз уявити, наскільки злими, жахливими, принизливими були культові обряди народів, що оточували Ізраїль; їхні практики включали, серед усього іншого, принесення в жертву дітей (див. Єрем. 32:35; Єзек. 16:21). Без сумніву, ці обряди відображали характер людей, які практикували їх.

Стародавній Ізраїль, навпаки, мав залишатися святим народом, відокремленим від порочних звичаїв сусідів. Ізраїльтянам належало бути святими у своїх серцях і розумі; саме це надавало їхньому поклонінню сенс і величчя перед Богом. Знову й знову старозавітні пророки виступали проти людей, котрі нібито поклонялися Господу, але їхні серця були відчужені від Нього, зіпсовані.

#### Додаткове читання: Вибрані цитати Эллен Уайт

"Коли Святий Дух вплине на розум людей, усі дрібні скарги й непорозуміння між ними будуть забуті. Яскраві промені Сонця праведності осяють куточки розуму й серця. У нашому поклонінні Богові не буде відмінностей між багатими і бідними, білими і чорними. Усі передсуди зникнуть. Наближаючись до Бога, ми станемо єдиним братством. Ми — мандрівники й перехожі, що прямують до кращої країни, до Небес. Там повіки не буде місця ані гордощам, ані звинуваченням, ні самообману. Усяке покривало буде зняте, і ми «побачимо Його таким, який Він є». {ВНО 293.3}

Наш дім молитви може бути дуже скромним, але Бог приймає його. Якщо ми поклоняємося в дусі, істині й красі святості, він стане для нас небесними ворітьми. Коли ми знову й знову повторюємо уроки чудових Божих діл, коли в молитві й співі висловлюємо сердечну подяку, небесні ангели підхоплюють мелодію, об’єднуючись у хвалі й подяці Богові. Тоді сатанинським силам доводиться відступити. Нарікання й скарги замовкають, і сатана втрачає ґрунт з-під ніг. {ВНО 293.4}

"Хоча Бог не живе в рукотворних храмах, однак Він вшановує Своєю присутністю зібрання Свого народу. Він обіцяє: якщо Його діти зберуться разом, аби шукати Його, визнати свої гріхи та помолитися один за одного, то Він відвідає їх Своїм Духом. Але ті, котрі моляться, мають звільнитися від будь-якого зла. Якщо вони не поклонятимуться Йому в дусі, правді та святості, — їхні зібрання не принесуть жодної користі. Про таких Господь говорить: «Ці люди устами шанують Мене, серце ж їхнє далеко від Мене».28 Хто поклоняється Богові, той повинен поклонятися Йому «в дусі та в правді, бо таких поклонників Отець Собі шукає». {ПЦ 29.2}