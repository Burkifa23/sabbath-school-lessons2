---
title: 'Церква та освіта'
date: 21/11/2020
---

### Біблійні тексти для дослідження
Луки 10:30-37; Матв. 5:14-16; Луки 4:18-23; Єрем. 29:13; Матв. 7:7; 1 Сол. 2:6-8.

> <p>Пам’ятний вірш</p>
> «Ми не шукали слави в людей, ні у вас, ні в інших, хоч ми, як Христові апостоли, могли бути вимогливими. Але ми були тихими серед вас, мов та годувальниця, що доглядає своїх дітей. Ми так прив’язалися до вас, що хотіли передати вам не тільки Божу Добру Звістку, але й свої душі, бо ви стали для нас любими» (1 Сол. 2:6-8).

З найдавніших часів віруючі збиралися для поклоніння Богові в синагогах, в оселях, церквах. Біблія розповідає про людей, котрі через вивчення Писання й поклоніння прагнули пізнати Бога і зрозуміти Його волю для свого життя. Слово Боже неодноразово свідчить, що церква ‒ це місце, де мають відбуватися серйозні доречні обговорення і де люди можуть зростати у своєму пізнанні Бога та Його волі.

Часом ми зволікаємо з тим, щоб ставити запитання. Однак Біблія показує: щоб допомогти людям краще зрозуміти Бога, необхідно використовувати запитання. У Писанні використовуються історії, щоб дати людям можливість переосмислити свої обов’язки. Ісус найчастіше застосовував саме такий метод навчання Своїх учнів і послідовників.

Якщо церква ‒ це місце навчання й виховання, отже, вона повинна забезпечувати простір для відкритого діалогу. Коли ми навчалися в школі, нам неодноразово говорили: «Не існує безглуздих запитань». Це справедливо і щодо церкви. Тому ми повинні забезпечити в церкві безпечне середовище для кожної людини, щоб віруючі могли зростати в благодаті, у розумінні Бога та Його плану для їхнього життя.

#### Додаткове читання: Вибрані цитати Эллен Уайт

"Коли проповідували повноту Христа, воскреслого Спасителя, їхні слова зворушували серця і люди наверталися до Євангелія. Багато з тих, які лихословили ім’я Спасителя і зневажали Його силу, тепер визнавали себе учнями Розп’ятого. {ДА 407.4}

Не власними силами виконували апостоли свою місію, але силою живого Бога. Їхня праця була не легкою. Перші труди християнської Церкви супроводжувалися труднощами й гірким смутком. Учні постійно зустрічалися з нестатками, наклепами і переслідуванням, проте вони не дорожили своїм життям і раділи, що були покликані постраждати за Христа. Вагання, нерішучість, недостатня цілеспрямованість були їм невідомі. Вони мали бажання віддавати свої сили та майно. Усвідомлення відповідальності очищало і збагачувало їхній досвід, а благодать Неба відкривалася в одержаних для Христа перемогах. Сила Всемогутнього Бога діяла через них задля тріумфу Євангелія. {ДА 408.1}"