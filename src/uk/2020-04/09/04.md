---
title: 'Жити як учні'
date: 24/11/2020
---

Якщо Церква серйозно ставиться до того, аби бути рушійною силою для християнської освіти, надзвичайно важливо, щоб ми все починали з Ісусом. Спаситель покликав учнів та, спілкуючись із ними, навчав їх виконувати місію. Він дав їм можливість брати участь у житті людей, про яких вони мали піклуватися та яких мали любити. Щодня Він відкривав їм Своє бачення того, яким може стати світ, якщо люди будуть ставитися одне до одного, як брати і сестри.

`Прочитайте Луки 4:18-23. Якою є вістка Христа до всіх Його послідовників?`

Протягом трьох років учні спостерігали, як Ісус, їхній Учитель, втілював у життя ідеали Царства ‒ ідеали, проголошені в Його першій проповіді в назаретській синагозі. Прощення, милість, любов ішли пліч-о-пліч із самотністю, обов’язком, труднощами. Урок полягав у тому, що учнівство не дається легко. Ти учень на все життя, а не лише на один день.

«Доручення Спасителя, яке Він дав учням, поширювалося на всіх віруючих… до кінця часу… Усі, хто прийняв життя від Христа, покликані до праці в ім’я спасіння своїх ближніх. Для цього заснована Церква, і всі, хто приймає на себе її священні обов’язки, тим самим урочисто обіцяють бути співпрацівниками Христа» (Е. Уайт. Бажання віків. С. 822).

Сьогодні ми як учні Ісуса повинні переконатися, що Він завжди займає центральне місце і в нашому спілкуванні, і в нашому поклонінні. Важливо пам’ятати, до якого саме учнівства Господь запрошував людей. Хоч рабини Його днів шукали послідовників, саме Ісус закликав чоловіків та жінок зробити Його центром свого життя. Рабини навіть не могли собі уявити такого радикального твердження: перебування з Ісусом – найважливіше в житті.

Як учні Христа ми не тільки поважаємо всіх людей, а й працюємо над тим, щоб забезпечити їх таким місцем, де всі можуть зростати і розвиватися.

Отже, християнська освіта передбачає осмислення місії, мети, щоб ми не просто заробляли на життя, а й звершували в нашій сфері те, до чого закликає Ісус: ішли Його слідами служіння нужденним та ділилися з ними Євангелієм.

#### Додаткове читання: Вибрані цитати Эллен Уайт

"Послідовники Христа мають бути світлом для світу, проте Бог не наказує їм докладати зусиль, аби світити. Він не схвалює будь-яку самовдоволену спробу людини хизуватися власними надзвичайними чеснотами. Він бажає, щоб їхні душі були просякнуті принципами Неба, і тоді, стикаючись зі світом, вони відкриватимуть світло, яке пробуває в них. Їхня непохитна вірність у всіх життєвих справах випромінюватиме світло. {СЗ 18.2}

Обираючи чоловіків та жінок для служіння. Бог не запитує, чи володіють вони земним багатством, знанням або красномовністю. Він питає: «Чи ходять вони в такій покорі, щоб Я міг навчити їх Моїх доріг? Чи можу Я вкласти Мої слова в їхні уста? Чи будуть вони представляти Мене?» {СЗ 19.2}

Бог може використати кожну людину тією мірою, якою може наповнити храм її душі Своїм Духом. Робота, яку Він прийме, — це робота, що відображає Його образ. Як свої посвідчення передсвітом Його послідовники повинні мати незгладимі риси Його безсмертних принципів. {СЗ 19.3}"

Серце, в якому перебуває Христос, не може бути позбавлене любові. Якщо ми любимо Бога, бо Він перший полюбив нас, то любитимемо й усіх, за кого помер Христос. Ми не можемо торкатися Божественного, не торкаючись людського, бо Той, Хто сидить на престолі Всесвіту, поєднує в Собі Божественне і людське. З’єднуючись із Христом, ми з’єднаємося і з нашими ближніми золотим ланцюжком любові. Тоді в нашому житті виявляться милосердя і співчуття Христа. Ми не будемо чекати, доки нужденні та знедолені прийдуть до нас. Нас не потрібно буде благати відчути горе інших. Служити бідним і страждальцям буде для нас так само природно, як це було для Христа, коли Він ходив по нашій Землі, творячи добро. {НУХ 274.2}

"Коли Христос сказав: «Ви — світло для світу», Він відкрив, яке становище на землі повинен займати Його народ. Члени Церкви зобов’язані справляти вплив, здатний просвітити оточуючих. Податель світла розподіляє світильники так, щоб усі в Його домі (світі) бачили і користувались Світлом. Він володіє невичерпними запасами світла і оселяє істинно віруючих у Нього туди, де вони сяятимуть найяскравіше. Яскравість нашого світла повинна постійно зростати, оскільки ми регулярно отримуємо світло від Джерела загального світла. Споглядаючи Христа, ми зобов’язані перетворюватися в Його образ, відображаючи світло світові. {ВХ 206.3}

Кожна, з’єднана з Христом душа, стає світлом у Божому домі. Тому всі ми зобов’язані отримувати і віддавати світло, дозволяючи йому яскраво сяяти. Господь суворо спитає кожного з нас, якщо ми не освітлювали дороги тих, що перебувають у темряві. Перед кожним членом Своєї Церкви Бог поставив завдання світити світові, і сумлінні виконавці своєї ролі в цьому служінні отримуватимуть все більше світла, щоб передавати його ближнім. З допомогою Святого Духа Господь сформує людське серце, пробуджуючи його сили і посилаючи йому світло, аби світити людям. {ВХ 206.4}"