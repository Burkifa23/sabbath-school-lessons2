---
title: 'Передаючи наші душі'
date: 26/11/2020
---

`Прочитайте 1 Сол. 2:6-8. Згідно зі словами Павла, що ми можемо й повинні відображати в наших школах і церквах?`

Стикаючись із роз’єднаністю в суспільстві, ми розуміємо, що живемо в епоху, коли біблійне розуміння церкви найбільш значуще. У тексті Матв. 18:20 Ісус нагадує нам: «Де двоє або троє зберуться в Ім’я Моє, там і Я посеред них!» Новозавітне розуміння того, що таке церква і громада, втілювалося в життя насамперед у домівках віруючих. Саме тут громада збиралася малими групами, молилася, співала, святкувала Вечерю Господню, вивчала слова Ісуса й ділилася ними одне з одним.

Такі групи віруючих також стали першими церковними школами, оскільки це було місце, де нові члени знайомилися з Біблією та новим життям, отриманим в Ісусі. Такі настанови Павла, як: «Не пристосовуйтеся до цього віку, але змінюйтеся оновленням вашого розуму» (Римл. 12:2), свідчать про те, що Церква вкрай серйозно сприймала цю освітню працю.

Віруючі ранньохристиянської Церкви незабаром виявили, що саме в громаді можна найкраще втілити Євангеліє в життя. У громаді ми можемо співати голосніше, молитися більш гаряче і бути більш дбайливими й співчутливими. Слухаючи, як інші розповідають про милість Бога, ми розуміємо, наскільки Він добрий до нас. Почувши про боротьбу й страждання братів і сестер, ми відчуваємо Боже зцілення у власному житті й оновлене бажання бути інструментами Його благодаті та зцілення.

У сьогоднішньому уривку Павло стверджує, що Євангеліє Боже — це все: сила хреста, воскресіння Господа, обітниця Його повернення. У всьому світі не було кращої вістки, тому апостол присвятив своє життя проповіді вістки про Ісуса з великою сумлінністю й відданістю.

Крім того, тут Павло зазначає, що вістка Євангелія може бути найкраще сприйнята і втілена за допомогою жертовного служіння. Ми ніколи не повинні забувати: люди уважно спостерігають за тим, чи ілюструє наше життя біблійну Вістку благодаті.

`Серйозно проаналізуйте своє життя і запитайте себе: який я свідок для ближніх?`

#### Додаткове читання: Вибрані цитати Эллен Уайт

"Слова, сказані учням, звернені також і до нас. Утішитель обіцяний нам так само, як і їм. Дух дає силу, котра підтримує душі, що борються, у будь-якій критичній ситуації, серед ненависті світу та розчарувань, які приходять внаслідок усвідомлення власних невдач і помилок. У смутку та скорботах, коли майбутнє видається похмурим і непевним, коли ми почуваємося безпорадними й самотніми, у відповідь на молитву віри Святий Дух вселяє в серце мир. {ДА 32.3}

Нам зовсім не обов’язково давати точне визначення того, Ким є Святий Дух. Христос говорить, що Дух є Утішителем, Духом правди, що «походить від Отця». Про Святого Духа ясно сказано, що Він провадитиме людей до повної істини і «не від Себе буде говорити» (Йоан.15:26; 16:13). {ДА 33.2}

Природа Святого Духа залишається таємницею. Люди не можуть збагнути її, тому що Господь не відкрив їм цього. Люди з химерними поглядами можуть підбирати вірші зі Святого Письма, будуючи на цій основі свої людські тлумачення, однак прийняття цих поглядів не зміцнить Церкву. Коли справа стосується таємниць, які надто глибокі для людського розуміння, мовчання є золотом. {ДА 33.3}"