---
title: 'Покликані бути світлом'
date: 23/11/2020
---

Куди б ми не глянули, здається, що наша планета обертається у зворотному напрямку, змінюючи світло на темряву. Крім того, ми самі значно ближче стикаємося з темрявою, коли розглядаємо наш власний досвід у цьому складному й важкому світі. Бо ми також усвідомлюємо жахи життя, коли боремося із хворобами, переживаємо втрату близьких, розлучення сімей, коли намагаємося зрозуміти безліч нещасть у нашому суспільстві й культурі.

Проте на тлі такої картини морального банкрутства і духовної темряви, серед усього цього зовнішнього та внутрішнього шуму ми чуємо слова Ісуса, звернені до кожного з нас:

`«Ви – світло для світу. Не можна сховати міста, що стоїть на горі. І не запалюють світильника, аби поставити його під посудину, але ставлять на свічник, щоб світив усім, хто в домі. Тож нехай сяє ваше світло перед людьми, щоб вони побачили ваші добрі діла й прославили Отця вашого, що на небесах» (Матв. 5:14-16). Що повідомляють нам наведені вірші про те, як нам слід жити і як ми, християни, представляємо Бога людям?`

Сидячи того дня біля Галилейського моря під спекотним сонцем, як слухачі Ісуса зрозуміли Його слова? Ці люди знали все про світло й темряву. Звичайно, їх оточувала густа моторошна духовна темрява. Вони жили в римській окупації, у воєнізованому суспільстві, яке, незважаючи на відсутність телефонів, комп’ютерів і всесвітньої «павутини», у багатьох відношеннях було таким самим ефективним, як і наше, а в деяких – навіть більше.

Римляни були скрізь, нагадуючи натовпу на схилі пагорба, що ті, хто наполегливо бажав завдати неприємностей, швидко потраплять до катів і помруть мученицькою смертю.

Але водночас тут був Ісус, Котрий закликав їх стати світлом, бути милосердними, чистими серцем, миротворцями. Отже, християнська освіта має навчати наших учнів, як стати світлом у світі, як робити вибір та приймати рішення, котрі відкриють людям реальність і доброту Бога.

`Як ми можемо вказувати людям на реальність і доброту Бога?`

#### Додаткове читання: Вибрані цитати Эллен Уайт

"Ми можемо називати себе послідовниками Христа, можемо говорити, що віримо в істини Божого Слова, однак це не принесе жодної користі нашим ближнім, якщо не впроваджуємо вірування в наше щоденне життя. Визнання віри може бути високим, як небо, проте воно не спасе ані нас, ані наших ближніх, якщо не станемо справжніми християнами. Хороший приклад зробить для світу більше добра, ніж усі наші визнання. {НУХ 273.2}

Егоїстичне життя не може послужити справі Христа. Адже Його справа — це справа пригноблених і бідних. Послідовники Господа мають потребу в тому, щоб їхні серця сповнилися Його ніжним співчуттям, глибшою любов’ю до тих, кого Він настільки цінує, що віддав Своє життя заради їхнього спасіння. Це дорогоцінні душі, безмежно коштовніші за будь-яку іншу жертву, яку можемо принести Богові. Віддавати всю енергію якійсь уявно великій роботі, водночас нехтуючи нужденими або позбавляючи чужинців їхніх прав, — таке служіння не буде схвалене Богом. {НУХ 273.3}

Любов — основа благочестя. Що б людина не говорила про свою віру, не маючи безкорисливої любові до свого брата, вона не матиме чистої любові до Бога. Проте ми ніколи не зможемо володіти цим духом, намагаючись любити інших. Любов Христа в серці — ось що нам потрібно. Коли наше «я» зливається з Христом, любов виникає спонтанно. Повноти християнського характеру можна досягнути тоді, коли в серці постійно виникає спонукання допомагати іншим і бути для них благословенням, коли небесне світло наповнює душу і відображається на обличчі. {НУХ 274.1}"