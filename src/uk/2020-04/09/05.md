---
title: 'У пошуках істини'
date: 25/11/2020
---

Альберт Ейнштейн, якого часто вважають батьком сучасної фізики, писав: «Важливо не припиняти ставити запитання. Допитливість має причину для існування. Не можна не тремтіти, споглядаючи таємниці вічності, життя, дивовижної структури реальності. Достатньо, якщо хтось просто намагається щодня осягати хоча б частину цих таємниць. Ніколи не втрачайте святої допитливості».

Ми живемо у світі, сповненому таємниць, чи не так? Сучасна наука показала нам неймовірну складність майже на кожному рівні існування. І якщо це справедливо для простих матеріальних речей, то наскільки більше – для духовних?

`Що повідомляють наведені тексти про пошук істини й відповідей? Єрем. 29:13; Матв. 7:7; Дії 17:26, 27; Псал. 25:5; Івана 16:13; 17:17.`

У Біблії є багато історій про допитливих людей, дуже схожих на кожного з нас чоловіків і жінок з їхніми запитаннями, страхами, надіями й радощами; людей, які по-своєму шукали істину та відповіді на найскладніші запитання життя.

«Усе Він прегарним зробив свого часу, і вічність поклав їм у серце, хоч не розуміє людина тих діл, що Бог учинив, від початку та аж до кінця…» (Екл. 3:11). Про що говорить Соломон у цьому тексті? Деякі перекладають єврейське слово _oлáм_ як «вічність», а інші – як «відчуття (усвідомлення, почуття) минулого та майбутнього». Отже, згідно з текстом, Бог уклав у серце й розум людини відчуття минулого й майбутнього, самої вічності. Інакше кажучи, ми як людські істоти здатні розмірковувати про важливі питання життя і нашого існування в цілому.

Звичайно, у таких роздумах Священне Писання відіграє центральну роль. Хто ми? Чому ми тут? Як повинні жити? Що відбувається, коли ми помираємо? Чому існують зло і страждання? Такі запитання шукачі істини ставили від початку задокументованої історії людства. Яка перевага та яка відповідальність – допомагати цим шукачам, указуючи їм на відповіді! Саме християнська освіта вказує людям на відповіді, які містяться в Слові Божому.

`Чому Писання мають відігравати головну роль для відповіді на важливі запитання життя?`

#### Додаткове читання: Вибрані цитати Эллен Уайт

"Сучасний світ відчайдушно потребує відкриття Ісуса Христа в особі Його святих. Бог бажає, щоб Його народ стояв перед світом, як святий народ. Чому? Тому що світ має бути врятований світлом Євангельської Істини. І якщо вістка Істини, яка закликає людей вийти з темряви до чудового Божого світла, проголошується Церквою, то життя її членів, освячених духом Істини, має свідчити про правдивість проголошуваних вісток... {ВНО 319.4}

Ми повинні продемонструвати світові християнство на практиці. І якщо ті, котрі називають себе послідовниками Христа, служать видовищем для невіруючого світу, значить їм слід упевнитися, що вони перебувають у правильних взаємовідносинах із Богом... Аби бути світильниками у світі, їм потрібно постійно ходити у світлі Сонця праведності... {ВНО 319.5}"

Якими б високими ділами не супроводжувалося визнання релігії, якщо серце людини не наповнене любов’ю до Бога та ближнього, вона не є справжнім учнем Христа. Якщо навіть вона володіє великою вірою і силою звершувати чудеса, без любові її віра не має жодної вартості. Вона може бути вельми щедрою, може роздати все своє майно бідним, але якщо при цьому керується не почуттям справжньої любові, а якимось іншим мотивом, то не здобуде прихильності Бога. У своєму запалі людина може навіть прийняти мученицьку смерть, але якщо вона не спонукувана любов’ю, Бог вважатиме її обманутим фанатиком або марнославним лицеміром. {ДА 218.3}