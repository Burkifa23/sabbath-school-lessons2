---
title: 'Для подальшого дослідження'
date: 27/11/2020
---

«Христос розчарував їхні надії на земну велич. У Нагірній проповіді Він прагнув виправити хибні погляди Своїх слухачів і дати їм правильне розуміння Свого Царства та Свого характеру. Проте Ісус не вдався до прямої критики помилкових очікувань. Він бачив жалюгідне становище людства, зумовлене гріхом, однак не став змальовувати перед ними реальну картину їхнього нещастя. Те, чого Він навчав, було незрівнянно прекраснішим за все, що досі було відомо людям. Не заперечуючи їхніх уявлень щодо Божого Царства, Він показав, на яких умовах вони можуть увійти туди, даючи їм змогу самостійно дійти висновку щодо його природи. Істини, яких навчав Христос, для нас не менш важливі, ніж для тих, хто тоді слухав Його. Ми не менше потребуємо пізнання основних принципів Божого Царства» (Е. Уайт. Бажання віків. С. 299).

**Питання для обговорення**

`1. Роберт Льюїс Стівенсон народився в Единбурзі (Шотландія) 1850 року. Стівенсон розповідає, як одного разу вночі, коли його няня готувала його до сну, він прослизнув до вікна і побачив захопливе видовище. Це був ліхтарник, що переходив від одного газового ліхтаря до іншого. З дитячим захопленням він покликав до себе няню і сказав: «Подивися на цю людину! Вона пробиває отвори в темряві!» Яку роль Бог відвів вам у поширенні світла й любові у вашій громаді? Якщо вам складно відповісти на це запитання, запросіть кількох членів Церкви обговорити з вами, чого ви могли б досягти разом.`

`2. Якщо громада хоче стати співробітницею Бога в досягненні людей, ми повинні сприйняти слова і служіння Ісуса. Сама реальність втілення Христа – Його Прихід до нас, щоб жити в нашому світі, боротися, радіти й плакати з нами, – нагадує нам: ми покликані піклуватися про ближніх. Як ви можете звершувати це? Як можете залучити молодих людей у вашій громаді, щоб вони допомагали в цій справі?`

`3. Подумайте про наш обов’язок як адвентистів сьомого дня навчати людей даних нам чудових істин. У який спосіб помісна церква може й повинна відігравати важливу роль у навчанні людей цих істин? Водночас як церква може бути безпечним місцем для обговорення цих істин з тими, хто ставить складні запитання? Що ви можете зробити, аби створити середовище, де можна порушувати серйозні запитання?`

`4. На уроці поговоріть про забобони, пов’язані з культурою вашого суспільства. Яким чином ваша церква може навчити інших долати ці забобони, дотримуючись учень Писання?`

#### Додаткове читання: Вибрані цитати Эллен Уайт

"Ми збираємося разом, щоб наставляти одне одного, обмінюючись думками й почуттями, запасатися силою, світлом і мужністю, відкриваючи одне одному свої надії та прагнення. Завдяки щирим, сердечним, піднесеним з вірою молитвам, ми отримуємо відраду й міць із Джерела нашої сили. Нам необхідно дуже цінувати ці зібрання... {ВНО 89.4}

У кожної людини своє релігійне життя. Однак люди, які мають різний духовний досвід, збираються разом, щоб у простоті й покорі душі поділитися своїми переживаннями. Ті, хто в християнському житті не стоїть на місці, повинні мати і завжди матимуть живий новий цікавий досвід. Такий досвід складається зі щоденних випробувань, боротьби, спокус, відчайдушних зусиль і перемог, а також із великого миру й радості, які здобуваємо завдяки Ісусові. Простодушна розповідь про такі переживання дає світло, силу і знання, які допоможуть ближнім зростати духовно. {ВНО 89.5}

Зрощуйте в собі любов до Біблії, любов до молитовних зібрань, любов до роздумів, а понад усе — любов до молитовного спілкування душі з Богом. {ВНО 89.6}"

Коли Христос покликав Своїх учнів від рибальських неводів, Він сказав їм, що вони стануть ловцями людей. Христос мав на увазі, що їм необхідно буде працювати. Передаючи Істину іншим, вони мали закинути свої сіті праворуч човна. Таким чином Христос хотів показати, що для спасіння душ їм потрібно працювати з вірою. Завдяки Божому провидінню така праця для окремих людей приведе їх до роботи для суспільства. Вони повинні вважати себе не частиною різних видів діяльності, натомість окремими нитками великого цілого, як ланки ланцюга, нерозривно зв’язаними зі своїми братами і Богом. {ЦДБ 252.2}

Нехай малі групи зустрічаються разом, щоб вивчати Святе Письмо. Ви нічого не втратите, натомість здобудете багато чого. На ваших зустрічах перебуватимуть Божі ангели, і, споживаючи Хліб Життя, ви здобудете духовну силу, неначе живилися листям з дерева життя. Тільки таким чином зможете зберегти свою цілісність. Вірність Ісусові Христу буде гарантією найдорогоціннішої нагороди. Нехай кожна душа прагне до вічного життя, визнаючи Христа і духом, і словом. Він запевняє нас у Своєму Слові, що з радістю, від щирого серця визнає вас і мене перед Своїм Небесним Отцем. Хіба за це не варто боротися? Подивіться, що ви можете зробити особисто, аби залишитися вірними принципові та зберігати чистоту на кожному етапі свого життя; і ви будете споглядати Його славу! {ЦДБ 6.6}