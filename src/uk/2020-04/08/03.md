---
title: 'Ісус як учитель'
date: 16/11/2020
---

Біблія використовує різні титули для зображення Ісуса. Він – Син Божий, Месія, Син Людський, Спаситель, Викупитель, Господь, Агнець Божий, і це лише деякі з них. Проте для людей, котрі знали Його найкраще за всіх, спілкуючись із Ним упродовж понад трьох років суспільного служіння в Юдеї й Галилеї, Він був Учителем. Вони називали Його «Учитель», або «Равві».

Отже, праця вчителя була для Ісуса особливим способом, який найбільше підходив Йому для звершення суспільного служіння. У певному розумінні Його справа викуплення аналогічна справі наставлення. До того ж це було передбачено євангельським пророком.

`Прочитайте Ісаї 11:1-9. Що тут сказано про роль Ісуса як Наставника?`

Одне з найбільш вражаючих месіанських пророцтв у Святому Письмі міститься в Ісаї 11. Вірші 1-3 зображають майбутнього Месію за допомогою термінів з галузі освіти, бо Він володіє мудрістю й розумом, пізнанням, порадою. Уривок закінчується особливою обітницею: «Земля буде повна пізнання Господнього так, як море вода покриває!» (Ісаї 11:9). Можливо, саме ці повчання Святого Письма надихнули Еллен Уайт зазначити, що справа виховання / освіти і справа викуплення складають одне ціле (див. Виховання та освіта. С. 30).

Прочитайте тексти Івана 3:1-3. Никодим звернувся до Ісуса як до Рабина. Крім того, на підставі Його чудес і розуміння сенсу життя Никодим розпізнав, що Його дари наставництва походять від Бога.

Звичайно, наставництво, або викладання, ‒ дар Божий. Цей дар прийняв Ісус, і учні визнали Божественний авторитет Його дару. Те саме має характеризувати й сучасних учителів та учнів.

`Яку роль ми відіграємо у виконанні пророцтва про те, що пізнання Господнє пошириться по всій Землі?`

#### Додаткове читання: Вибрані цитати Эллен Уайт

"Була докладно окреслена і робота, котру Спаситель мав виконати на землі: «І спочине на Нім Дух Господній, — дух мудрості й розуму, дух поради й лицарства, дух пізнання та страху Господнього. Його уподобання — в страху Господньому». Божий Помазанець буде «благовістити сумирним... перев’язувати зламаних серцем, полоненим звіщати свободу, а в’язням — відчиняти в’язницю; проголошуючи рік уподобання Господу та день помсти для нашого Бога, потішати всіх, хто в жалобі, радість вчинити сіонським жалобникам, щоб замість попелу дати їм оздобу, оливу радості замість жалоби, одежу хвали замість темного духа; і будуть їх звати дубами праведности, саджанцями Господніми, щоб прославивсь Господь» (див. Ісаї 11:2-3; 61:1-3). {ДА 154.2}

"Ісус засудив також марнославство, котре виявлялося у прагненні називатися вчителями і наставниками. Такий титул, говорив Спаситель, належить не людям, а Христові. Священики, книжники, старійшини, тлумачі й охоронці Закону — усі були братами та дітьми Єдиного Отця. Ісус пояснював людям, що вони не повинні нікому присуджувати почесних титулів, які б указували на право панувати над сумлінням і вірою інших людей. {ХНС 582.1}

Якби сьогодні Христос був на Землі серед тих, котрі носять титули «святий» або «пресвятий», то чи не повторив би Він слова: «Не називайтеся наставниками, бо є один у вас Наставник — Христос»? ... {ХНС 582.2}

Спаситель продовжував: «Найбільший з вас хай буде вам слугою. Бо хто себе підноситиме, буде принижений, а той, хто принижуватиме себе, — буде піднесений». Христос знову і знову навчав, що справжня велич визначається моральними чеснотами. За небесною оцінкою, велич характеру полягає в тому, щоб жити для блага своїх ближніх, чинити діла любові й милосердя. Христос, Цар Слави, служив грішним людям. {ХНС 582.3}"

Потім Він указав на ознаку, за якою можна відрізнити правдивого вчителя від ошуканця: «Хто говорить від себе самого, той шукає власної слави, а Хто шукає слави для Того, Хто послав Його, Той правдивий і немає в Ньому неправди».2 Хто шукає слави собі, той говорить тільки від себе. Своєкорисливий дух виявляє своє походження. Але Христос шукав Божої слави. Він говорив Божі слова. Це було доказом Його влади як Учителя істини. {ХНС 432.1}