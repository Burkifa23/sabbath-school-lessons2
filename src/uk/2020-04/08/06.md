---
title: 'Освіта в ранній церкві'
date: 19/11/2020
---

Один з важливих принципів освіти у Святому Письмі виникає, коли Ісус, Головний Учитель, готується залишити Своїх учнів. Вони перебували з Ним три з половиною роки, приблизно стільки ж часу, скільки ми приділяємо навчанню в старшій школі чи коледжі. Після завершення будь-якого періоду, залежно від людини, учнів часто вважають готовими займатися самостійно.

Однак Ісус знав краще, тому забезпечив Своїх послідовників безперервною освітою під опікою Святого Духа. В інших місцях цей Учитель і Провідник / Посередник названий Утішителем або Заступником (грецькою — пара́клетос), Котрий навіки перебуватиме з послідовниками Ісуса (Івана 14:16, 17). Він – Дух істини. Хоч Святий Дух не названий Просвітителем, Його праця, безумовно, навчальна, особливо в тому, що пов’язано з пошуком і знаходженням істини.

`Прочитайте 1 Кор. 2:1-16. Які важливі істини викладає Павло, особливо в контексті освіти?`

Павло починає з такого нагадування коринтянам: вперше прийшовши до них, він не говорив ні про що, окрім Ісуса Христа, Його розп’яття й воскресіння (1 Кор. 2:2), ‒ тобто жодних мудрувань, а лише проголошення Доброї вістки. Однак апостол не обмежився цим (вірш 6), оскільки, як тільки новонавернені християни подорослішають, він повернеться, щоб викласти їм заховану премудрість, яку відкрив Бог перед віками (вірш 7), і навіть глибини Божі (вірш 10). Коринтяни вивчатимуть усе під керівництвом Духа Божого, коли Він з’єднається з духом учня.

Наскільки глибоким буде це вивчення та наскільки пізнання буде відкрите для керованих Духом? Розділ закінчується цитатою із книги пророка Ісаї: «Хто Господнього Духа збагнув, і де та людина, що ради свої подавала Йому?» (Ісаї 40:13). Пророк, розмовляючи зі своїми сучасниками, сказав, що ніхто не може цього зробити. Однак Павло додає: «Ми ж маємо розум Христа» (1 Кор. 2:16), вважаючи, що сповнені Духом християни мають доступ до пізнання й розуміння (вірші 10-13), необхідного для пізнання шляху праведності.

#### Додаткове читання: Вибрані цитати Эллен Уайт

"«Ми говоримо про мудрість досконалих, — писав пізніше Павло, — а не про мудрість цього віку чи правителів цього віку, які гинуть. Але ми говоримо про Божу премудрість,заховану в таємниці, яку відкрив Бог перед віками для нашої слави; її ніхто з правителів цього віку не пізнав, бо коли б пізнали, то не розп’яли б Господа слави. Але, як написано: Чого око не бачило й вухо не чуло і що на серце людині не приходило, — те приготував Бог тим, які люблять Його! Нам це Бог відкрив через [Свого] Духа, бо Дух досліджує все, навіть глибини Божі. ... {ДА 172.3}

Павло розумів, що його сила крилася не в ньому, а в присутності Святого Духа, Котрий наповнював його серце Своїм благодатним впливом, підкорюючи всі думки Христові. Він говорив про себе: «...завжди носимо в тілі мертвість Ісуса, щоб і життя Ісуса проявилося в нашому тілі» (2Кор.4:10). У вченні апостола центральною постаттю був Христос. «І живу вже не я, — писав він, — а Христос живе в мені» (Гал.2:20). Його я було сховане; Христос був явлений і звеличений у ньому. {ДА 172.4}"

Усі ми маємо зрозуміти необхідність служіння Святого Духа. Якщо люди не приймуть і не леліятимуть цього Духа як Представника Христа, Чиє завдання — відновити й освятити все людське єство, то доручені людям винятково важливі істини втратять свій вплив на розум. Нам недостатньо мати пізнання Істини. Ми повинні жити і працювати в любові, узгоджуючи свою волю з волею Бога. Про таких Господь говорить: «Мої Закони Я вкладу в їхній розум, напишу їх на їхніх серцях» (Євр. 8:10). Таким чином відновлюються духовні взаємовідносини між Богом і людиною. «Буду для них Богом, — говорить Він, — а вони будуть для Мене народом». «Немає в Моїй природі риси, якою б Я щедро не наділив людину, щоб вона могла явити Мій образ»... {ВНО 341.4}