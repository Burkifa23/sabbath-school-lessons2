---
title: 'За образом Божим'
date: 15/11/2020
---

`Прочитайте Бут. 1:26, 27; 5:1, 3. Що повідомляють наведені тексти про те, яким від початку Бог створив людство і що відбулося з ним після гріхопадіння?`

Словосполучення «образ Божий» протягом століть бентежило тлумачів Біблії. Що це за образ, за яким були створені перші люди? Чи означає це, що Бог сформував Своє нове створіння зовні схожим на Себе? Або ж що люди більше схожі на Бога, ніж всі інші форми життя? А може, вислів «образ Божий» означає інтелектуальну подібність і сумісність між Творцем та Його людськими створіннями? Біблія не дає точного пояснення цього виразу, хоч дослідники отримали з неї безліч його тлумачень. Однак ми можемо бачити, що після гріхопадіння цей образ змінився, тому Еллен Уайт сказала, що мета освіти ‒ відновити в людині образ її Творця (див. Виховання та освіта. С. 14-16).

`Як християнська освіта може досягти настільки величної мети?`

По-перше, ми повинні пам’ятати, що Господь створив нас для взаємин із Ним, подібних до стосунків між батьками та їхніми дітьми. Бог створив нас за Своїм образом (як і батьки мають дітей за своїм образом – див. Бут. 5:3), щоб Він міг виховувати нас і ми були Його дітьми, членами Його сім’ї. Господь може спілкуватися з нами й формувати тривалі взаємини. Отже, образ Божий — це найімовірніше спосіб мислення, який дозволяє спілкуватися Богові й людині. Саме це відбувається в процесі виховання й освіти: спочатку вдома між батьками і дітьми, а потім у школі, коли вчителі виконують освітню працю. Бог задумав цей процес навчання, коли, вирізняючи нас з-посеред багатьох інших форм життя, Він створив нас за Своїм образом. Господь здійснив це, щоб ми могли навчатися від Нього, дедалі більше пізнаючи Його.

`Історія викуплення — це історія виховання й освіти від творіння до перетворення. Бог – Учитель, а Небеса — школа на всі часи (див. Е. Уайт. Виховання та освіта. С. 301). Як ця ідея має впливати на наші зобов’язання щодо християнського виховання й освіти вдома, у церкві, школі, університеті і впродовж усього життя?`

#### Додаткове читання: Вибрані цитати Эллен Уайт

Потрібно досліджувати життя Христа в людській подобі. Людина була вінцем Божого творіння, створеною за образом Божим і мала залишатись подобою Божою, але сатана намагався стерти образ Божий в людині і закарбувати свою подобу. Людина надто дорога Богові, оскільки була створена за Його подобою. Цей факт має переконати нас, наскільки важливо доводити словами і ділом, що опоганювати тіло через неотримання в їжі або іншими шкідливими звичками — це гріх. Адже призначення тіла—відкривати світові Бога... {ЗІХ 36.2}

"У наші дні багато говорять про зміст і важливість «вищої освіти». Правдива «вища освіта» — це освіта, яку дає Той, у Котрого «мудрість та сила» (Йова 12:13), з уст Котрого походять «знання й розум» (Прип. 2:6). {ВО 4.3}

Джерело всього істинного знання та справжнього розвитку міститься в пізнанні Бога. До якої б сфери ми не звернулися (фізичної, розумової чи духовної), що б ми не споглядали (крім згубних проявів гріха), — усюди відкривається це пізнання. У яку б галузь дослідження ми не заглиблювалися зі щирим бажанням досягнути істини, ми зустрічаємося з невидимим могутнім Розумом, що діє в усьому і через усе. Розум людини приведено в спілкування з розумом Бога — обмежене з Безмежним. Вплив цього спілкування на тіло, розум і душу неможливо оцінити. {ВО 4.4}

У такому спілкуванні міститься джерело найвищої освіти і виховання. Це Божий метод розвитку. «Заприязнися із Ним» (Йова 22:21) — ось Його вістка для людства. Метод, про який ідеться в цих словах, — це метод, котрий був застосований у вихованні батька людського роду. Коли в славі безгрішного людського єства Адам перебував у святому Едемі, Бог навчав його саме таким чином. {ВО 5.1}