---
title: 'Мудрі чоловіки й жінки'
date: 18/11/2020
---

У наш час ми ясно розуміємо слова «школа», «освіта», але в Біблії вони не поширені. Значно частіше в ній зустрічається слово «мудрість» («мудрий»). Наприклад, у Старому Завіті згадуються мудрі (розумні) чоловіки й жінки (2 Сам. 14:2; Прип. 16:23).

`Прочитайте 1 Цар. 5:9-14. Що цей уривок говорить нам про важливість мудрості?`

Цар Соломон відомий як дуже мудра людина, котра говорила про життя тварин і рослин, виголошувала мудрі притчі; його вважали наймудрішим з людей (1 Цар. 5:9-14). Книги Приповістей та Еклезіяста містять багато мудрих настанов щодо численних питань; ці настанови приписують Соломонові, а також іншим мудрим учителям давнини (Прип. 1:1; 25:1; 30:1; 31:1).

Біблія навчає, що освіта покликана умудряти учнів. Кожна людина навчається мудрості від батьків і вчителів, особливо в молодості (Екл. 12:1), але насправді людина накопичує мудрість упродовж усього життя. Мудрість зазвичай має практичний бік; наприклад, Соломон закликає навчатися в мурашок, котрі влітку заготовляють їжу на зиму (Прип. 6:6-8).

Біблійна мудрість не лише практична, а й спирається на теоретичну основу, оскільки починається з віри в Бога та дотримується певних основоположних принципів (Прип. 1:7).

Мудрість допомагає нам жити відповідально, для блага інших та сприяє нашому захисту від нещастя. Нарешті, як і сучасна освіта, мудрість не відповідає на всі наші запитання, натомість дає нам можливість бути задоволеними вже отриманими знаннями і продовжувати шукати невідоме. А це гарна позиція, з якої ми можемо навчатися пізнавати Бога й довіряти Його благодаті. Згідно з текстом Єрем. 18:18, роль мудрого вчителя прирівнюється до ролі священника і пророка. У разі їхньої покори Божим принципам, усі троє передають вісті від Господа Його народові у формі настанови в законі, порад з освіти й особливих вісток від Бога.

`Як ми можемо навчитися мудрості й передати її тим, хто прийде після нас? Чому для нас, людей, це важливо?`

#### Додаткове читання: Вибрані цитати Эллен Уайт

"У перший період царювання Соломона ім’я Єгови було вельми звеличене. Мудрість і справедливість царя свідчили перед усіма народами про чудові риси характеру Бога, Котрому він служив. Деякий час Ізраїль був світлом для світу, відкриваючи велич Єгови. Але справжня слава перших років царювання Соломона полягала не у винятковій мудрості, казкових багатствах, необмеженій владі та популярності, а в тому, що завдяки мудрому використанню ним небесних дарів ім’я Бога Ізраїлевого було вшановане. {ПЦ 18.2}

З плином часу слава Соломона зростала; він же постійно прагнув вшановувати Бога тим, що розвивав свої розумові й духовні сили і постійно ділився з іншими отриманими ним благословеннями. Як ніхто інший він усвідомлював, що володів мудрістю, владою та розумінням виключно завдяки милості Єгови; він знав, що ці дари були дані йому для того, щоб через нього світ міг отримати пізнання Царя царів. {ПЦ 18.3}

Божественна подоба була спотворена гріхом і майже стерта. Фізичні сили людини ослабли, розумові здібності зменшилися, духовне бачення затьмарилося. Вона стала підвладною смерті. Проте людство не було залишене без надії. Безмежною любов’ю та милістю був накреслений План спасіння і дароване життя як випробувальний термін. Відновлення в людині образу її Творця, повернення її до досконалості, в якій вона була створена, сприяння розвиткові тіла, розуму й душі з метою здійснити Божественний задум її створення — у цьому мала полягати справа викуплення. Це — мета виховання й освіти, велика мета життя. {ВО 6.1}