---
title: 'Мойсей і пророки'
date: 17/11/2020
---

`Прочитайте 2 Тим. 3:14-17. Що повідомляють ці тексти про роль Писання в християнській освіті?`

Слово «Тора» ‒ назва перших п’яти книг Святого Письма ‒ іноді перекладають як «Закон», зокрема тому, що в цих книгах багато законів. Однак «Тора» означає також «учення» або «настанова». Таке розуміння дуже відрізняється від того, що багато хто розуміє під «законом» у Біблії, вважаючи, що закон — це правила й приписи, яких ми повинні дотримуватися, щоб не втратити прихильності Бога. Утім, Закон призначений для використання як навчальний і практичний матеріал про те, як, застосовуючи Божі принципи, прожити успішно й безпечно у взаєминах заповіту, задуманих Богом ще при створенні людини.

Наступні дві частини єврейської Біблії, «Пророки», повідомляють, наскільки добре Божий народ опанував цей навчальний матеріал і жив згідно з ним (Ранні пророки, чи історичні книги), а також що вони мали почерпнути з цього навчального матеріалу (Пізні пророки). Остання частина Старого Завіту (єврейською «Писання») містить приклади успішних і менш успішних учителів і учнів, а також їхнього досвіду в галузі освіти. Прикладами успішних учнів та вчителів у цих книгах можна назвати Естер, Рут, Даниїла, Йова. Серед тих, хто зазнав невдачі, виявилися четверо друзів Йова. Безумовно, книга Псалмів ‒ це збірник гімнів, але навіть вона містить щонайменше три псалми з настановами: наприклад, псалми 1, 37, 73.

Євангелія рясніють матеріалами, призначеними для освітніх цілей, особливо притчі Ісуса. Багато послань Павла починаються сильним проголошенням Доброї вістки, але закінчуються навчальним матеріалом, практичними уроками для повсякденного життя християн. Книга Об’явлення охоплює багато навчального матеріалу. Наприклад, повністю зображено майбутнє Церкви Христової в книзі, яку може розкрити тільки Агнець Божий ‒ Ісус, Головний Учитель (Об’явл. 5:1-5).

`Дехто може сказати, що не всі навчальні матеріали із книг Мойсея застосовні в наш час, і це правильно. Наприклад, уривок П. Зак. 17:14-20 містить деякі досить чіткі інструкції щодо обрання на царський престол. Сьогодні, звичайно, ми не обираємо царів. Як ми визначаємо, наскільки застосовний весь навчальний матеріал Священного Писання в наш час?`

#### Додаткове читання: Вибрані цитати Эллен Уайт

"Розумова слабкість людей і їх нездатність мислити здебільшого пояснюються небажанням вивчати Слово Боже. Оскільки вони відвертаються від цього Слова, аби живитися витворами не натхненних згори людей, то їх розум слабне і занепадає. Він не торкається глибоких, величних принципів вічної істини. Розум пристосовується до розуміння знайомих речей і, зосереджуючись на тлінному, слабне; його сила зменшується, і з часом він втрачає здатність розвиватися. {ЗІХ 107.5}

Усе це — хибна освіта. Завдання кожного вчителя — закріпити в думках молодих людей величні істини Натхненного Слова. Така освіта необхідна як для цього життя, так і життя прийдешнього. {ЗІХ 107.6}"

"Боже Слово — велика виховна книга. Хоч безліч людей заявляють, що поважають її, проте віддають перевагу іншим книгам. Таким чином людський розум підноситься над Божественним... {ЦДБ 123.3}

Біблія — посібник, її потрібно вивчати старанно, не так, як ми читаємо будь-яку іншу книгу. Вона має стати для нас книгою, що відповідає на запити душі. Ця Книга зробить мудрою для спасіння людину, яка читає її та підкоряється їй. Як їжа не може живити тіло, якщо не буде спожитою та перетравленою, так і Слово Живого Бога не принесе користі душі, якщо воно не буде сприйняте як великий учитель, оцінене вище будь-якого людського твору і якщо його принципи не будуть сприйняті з покорою, оскільки воно — Божа премудрість... {ЦДБ 123.5}"