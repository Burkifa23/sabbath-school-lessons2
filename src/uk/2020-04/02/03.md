---
title: 'Дитинство Ісуса'
date: 05/10/2020
---

Слово Боже дає нам дуже мало подробиць про дитинство Ісуса. Багато подій тих років залишається таємницею. Проте ми отримали певне уявлення про характер Його земних батьків, Марії та Йосипа, і це може пояснити нам деякі моменти з дитинства й раннього виховання Христа.

**Що наведені тексти повідомляють нам про Марію та Йосипа? Яким чином ці відомості допомагають нам зрозуміти, чого батьки Ісуса навчали Його?**

`Луки 1:26-38`

`Луки 1:46-55`

`Матв. 1:18-24`

З наведених текстів ми дізнаємося, що і Марія, і Йосип були вірними євреями, котрі прагнули жити в послуху Божим законам та заповідям. Справді, коли Господь відкрив їм, що мало відбутися в їхньому житті, вони сумлінно виконали всі Його повеління.

«У дитинстві Ісус не навчався в школах при синагозі. Його першою вчителькою була матір. З її вуст та з пророчих сувоїв Він пізнавав небесні істини. Ті самі слова, котрі Він Сам колись проголосив для ізраїльського народу через Мойсея, тепер Ісус вивчав біля ніг матері. Ставши юнаком, Ісус знову ж таки не шукав освіти в школах рабинів. Він не мав потреби в освіті з таких джерел, оскільки Сам Бог був Його Наставником» (Е. Уайт. Бажання віків. С. 70).

Безперечно, Марія і Йосип були добрими, вірними вчителями для їхньої Дитини, але, як свідчить історія з Луки 2:41-50, багато чого в їхньому Сині вони не розуміли, оскільки Ісус володів знаннями й мудрістю, отриманими тільки від Бога.

`Ще раз прочитайте наведену вище цитату Еллен Уайт. Як ви розумієте таке речення: «Ті самі слова, котрі Він Сам колись проголосив для ізраїльського народу через Мойсея, тепер Ісус вивчав біля ніг матері»? Що це говорить нам про дивовижну Божу любов? Як ми, грішні істоти, повинні відгукнутися на цю любов?`

#### Додаткове читання: Вибрані цитати Эллен Уайт

Важливість та можливості життя в сім’ї показані на прикладі життя Ісуса. Той, Хто прийшов з Неба, аби бути нашим прикладом і Вчителем, прожив тридцять років як член сім’ї в Назареті. Біблія мало розповідає про ці роки. Жодні великі чудеса не привертали уваги народу. Нетерплячі натовпи не ходили слідом за Ним, дослухаючись до Його слів. Однак упродовж усіх цих років Він звершував Свою Божественну місію. Він жив як один із нас у сім’ї, підкоряючись її дисципліні, виконуючи її обов’язки, несучи її тягарі. У затишній атмосфері дбайливої скромної родини, поділяючи з нами все, що випадає на нашу спільну долю, Він «набував мудрості, віку та благодаті — у Бога і в людей» (Луки 2:52). {СЗ 266.2}

"Цілком природно, що земні батьки Ісуса перш за все бачили в Ньому власну дитину. Він щоденно перебував із ними. Його життя, здавалось, було подібне до життя звичайних дітей, і їм важко було усвідомити, що Він — Син Божий. Їм загрожувала небезпека не оцінити належним чином благословення, дарованого у зв’язку з присутністю Спасителя світу. Гострий біль розлуки з Ним, м’який докір, який відчувався в Його словах, мали закарбувати в їхній свідомості святість батьківського обов’язку. {ХНС 61.2}

Відповідаючи на слова матері, Ісус уперше виявив, що усвідомлює Свій зв’язок з Богом. Перед Його народженням ангел сказав Марії: «Він буде великим і Сином Всевишнього буде названий; і дасть Йому Господь Бог престол Його батька Давида, і довіку царюватиме в домі Якова, і Його царюванню не буде кінця!» Марія зберігала ці слова у своєму серці, але, хоча вона й вірила, що її Син буде Месією Ізраїля, однак повністю не розуміла Його місії. І тепер вона так само не зрозуміла Його слів, збагнувши лише те, що Ісус відмовився від споріднення з Йосифом і оголосив Своїм Отцем Бога. {ХНС 61.3}"

Христос любив і поважав Свою матір. У глибині серця Марія вірила, що народжена нею свята Дитина — давно очікуваний Месія, але не наважувалася висловлювати свою віру. Протягом усього Його земного життя вона поділяла Його страждання; їй боляче було усвідомлювати, скільки випробувань Йому доводилося зазнати в дитинстві та юності. Марії також довелося чимало пережити, захищаючи свого Сина у тих випадках, коли вважала Його поведінку правильною. Вона була впевнена, що сімейні стосунки і ніжна материнська опіка — життєво необхідні для формування характеру. {ХНС 70.5}