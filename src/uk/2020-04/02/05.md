---
title: 'Роль батьків'
date: 07/10/2020
---

**«А ви, батьки, не дратуйте своїх дітей, а виховуйте їх у послусі та вченні Господа» (Ефес. 6:4).**

**«Хто жінку чеснотну знайде? А ціна її більша від перел» (Прип. 31:10).**

Батьки несуть велику відповідальність. Батько – голова сім’ї, а сім’я – колиска церкви, школи, суспільства. Якщо батько слабкий, безвідповідальний і некомпетентний, то сім’я, церква, школа й суспільство страждатимуть від наслідків. Батько має прагнути виявляти плід Духа ‒ «любов, радість, мир, довготерпіння, ласкавість, доброту, віру, лагідність, стриманість» (Гал. 5:22, 23).

Матері відіграють, напевно, найважливішу роль у всьому суспільстві. Вони дуже впливають на формування характеру своїх дітей і створення атмосфери в домі. Батько повинен робити все можливе, аби працювати разом з матір’ю у вихованні й навчанні своїх дітей.

`Які уроки можуть почерпнути батьки й матері з наступних текстів? Ефес. 5:22, 23, 25, 26; 1 Кор. 11:3; 2 Кор. 6:14; Римл. 13:13, 14; 2 Петра 1:5-7; Филп. 4:8.`

Батьки-християни несуть моральне зобов’язання своєю поведінкою слугувати біблійним прообразом Христа й Церкви. Шлюбні стосунки ‒ це аналогія взаємин Христа із Церквою. Коли батьки відмовляються від керівної ролі або ж використовують метод тиранії, то малюють фальшиву картину Христа своїм дітям і світові. Бог наказує усім батькам-християнам старанно наставляти своїх дітей (див. П. Зак. 6:7). Батьки зобов’язані навчати дітей любити Господа всім серцем. Вони мають навчати страху Господнього, любові, повного посвячення й покори Йому.

`У тексті П. Зак. 6:7 ізраїльтянам було дано конкретні вказівки щодо навчання своїх дітей на прикладі великих діянь Господа для Свого народу. Якою б чудовою не була історія, котру старші мали розповідати дітям Ізраїлю, ми, що живемо після хреста Христового, маємо значно цікавішу історію для викладу, чи не так?`

Отже, виховання, яке ми повинні дати, ‒ це постійна активна дія, коли ми «вливаємо» істину Божу в наших дітей та готуємо їх до особистих взаємин із Христом.

Однак усі ми отримали священний дар свободи волі. Зрештою наші діти, коли стануть дорослими, будуть самі відповідати за себе перед Богом.

#### Додаткове читання: Вибрані цитати Эллен Уайт

Батько — священик сім’ї, її з’єднуюча ланка. Мати — вчитель дітей від народження і королева родини. До неї ніколи не можна ставитися зневажливо, а в присутності дітей у жодному разі не слід розмовляти з нею в нешанобливому байдужому тоні. Мати — вчитель дітей. Думками, словами, вчинками батько повинен відкривати релігію Христа, аби його діти ясно бачили: тато знає, що означає бути християнином... {ВХ 182.5}

"Ще до народження дитини потрібно розпочинати приготування, яке дозволить успішно боротися зі злом. {СЗ 285.3}

Особлива відповідальність лежить на матері. Жінка, чия кров і життєві сили живлять дитя, будуючи його фізичне тіло, також справляє на нього інтелектуальний і духовний вплив, який позначиться на формуванні характеру та мисленні дитини. Йохаведа, єврейська мати, що була сильна у вірі і «не злякалася царського повеління» (Євр.11:23), народила Мойсея — визволителя Ізраїлю. Анна, жінка молитви і самопожертвування, сповнена небесного натхнення, народила Самуїла — дитину, яку навчало саме Небо, — непідкупного суддю, засновника духовних шкіл в Ізраїлі. Єлизавета, за тілом і духом родичка Марії з Назарета, стала матір’ю того, хто звіщав про Спасителя. {СЗ 286.1}