---
title: 'Перша сім’я'
date: 04/10/2020
---

На перших сторінках Писання нам не дано жодних відомостей про тип сімейного виховання й освіти, який існував на зорі історії людства, хоч ми можемо бути впевнені, що тоді отримання знань відбувалося саме в сім’ї.

«Осередком системи освіти, заснованої в Едені, була сім’я. Адам був “Сином Бога” (Луки 3:38), і саме від свого Отця діти Всевишнього отримували настанови. Їхня школа була сімейною школою в буквальному розумінні слова» (Е. Уайт. Виховання та освіта. С. 33).

І хоч ми точно не знаємо, що саме викладали в такій школі, проте можемо бути впевнені: об’єктом вивчення були чудеса творіння, а після гріхопадіння – План викуплення.

`Про які події й поняття повідомляють наведені тексти і чому вони були частиною виховання й освіти, котрі Адам і Єва передали своїм дітям? Бут. 1-2; 3:1-15; 2 Кор. 4:6; Луки 10:27; Гал. 3:11; Об’явл. 22:12.`

«Система освіти, установлена на початку світу, мала бути взірцем для людини впродовж усього наступного часу. Для ілюстрації її принципів у домі наших прабатьків, Едені, була встановлена школа-взірець» (Е. Уайт. Виховання та освіта. С. 20).

Християнське виховання й освіта – це зобов’язання навчати членів сім’ї доктрин, поклоніння, настанов, братського спілкування, проповіді Євангелія та служіння. Дім – це місце, де ви розкриваєте членам сім’ї любов та обітниці Бога; де Ісуса представляють дітям як їхнього Господа, Спасителя, Друга і де Біблію вважають Словом Божим. У сім’ї ви створюєте зразок здорових взаємин з нашим Небесним Отцем.

Тексти Бут. 4:1-4 повідомляють, як Каїн та Авель приносили свої жертви Господу. Ми, звичайно, розуміємо, що саме в сім’ї вони дізналися про значення й важливість жертвоприношення, що було частиною їхнього сімейного навчання щодо Плану спасіння. Однак ця історія свідчить: гарна освіта не завжди приводить до очікуваного результату.

`Якою б не була ситуація у вашому домі, які рішення ви можете прийняти, щоб у ньому викладали істину й жили згідно з нею?`

#### Додаткове читання: Вибрані цитати Эллен Уайт

"Сімейна релігія передбачає виховання дітей згідно з настановами Господа. Кожний член сім’ї засвоює уроки, викладені Христом, а інтерес кожного суворо охороняється, аби сатана не міг спокусити та віддалити його від Христа. Нехай цього прагне кожна сім’я, озброївшись рішучістю не знемагати й не занепадати духом. Якщо батьки виявляють пильність і старанність та виховують своїх дітей, споглядаючи на славу Божу, тоді вони співпрацюють з Богом, а Бог — з ними для спасіння душ дітей, за котрих помер Христос. {ХР 256.1}

Релігійне виховання — це щось більше, ніж звичайне навчання. Воно передбачає ваші молитви з дітьми, за допомогою яких навчаєте їх наближатися до Ісуса й розповідати Йому про всі свої потреби. Воно означає, що ви повинні показати в своєму житті, що Ісус для вас — усе; що Його любов робить вас терплячими, добрими, стриманими і водночас твердими у вихованні дітей згідно з вашими принципами, як це чинив Авраам. {ХР 256.2}"

"Серця, сповнені Христової любові, ніколи не зможуть віддалитися одне від одного. Релігія — це любов, а християнська домівка — місце, де панує любов; вона знаходить виявлення у словах і вчинках, які свідчать про доброту, люб’язність і ввічливість. {ХР 74.2}

Релігія необхідна у сім’ї. ... Справжня, глибока, безкорислива любов може існувати тільки там, де панує Христос. Тоді єднаються душі, два життя зливаються у гармонії. Ангели Божі гостюватимуть у такому домі, ... Думки линутимуть у височінь, до Бога. Йому належатимуть усі помисли сердець. {ХР 74.3}

У кожній сім’ї, де живе Христос, виявлятиметься любов і сповнена ніжності турбота один про одного: ... а любов — постійна й глибока. {ХР 74.4}"