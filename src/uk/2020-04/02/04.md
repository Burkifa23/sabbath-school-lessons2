---
title: Спілкування
date: 06/10/2020
---

Фактично освіта на будь-якому рівні – це спілкування. Учитель ‒ особа, котра володіє знаннями, мудрістю, інформацією, фактами, тобто всім, що можна передати учневі. Учитель, який володіє великими знаннями, має бути спроможний повідомити їх іншим; інакше яка користь від його знань для учнів?

З іншого боку, гарні педагогічні навички ‒ це не просто здатність передавати свої знання іншим. Доволі важливим для всього процесу навчання є налагодження стосунків. «З-поміж дарів, якими справжній учитель може поділитися з учнями, мало що може перевершити цінність його дару товариського спілкування. Ми можемо краще розуміти людину, якщо в нашому спілкуванні нас об’єднують симпатія, співчуття. Якщо це справедливо, коли йдеться про дорослих, то тим більше справедливо щодо дітей та молоді. А нам необхідне таке розуміння для того, аби принести максимальну користь» (Е. Уайт. Виховання та освіта. С. 212).

Інакше кажучи, гарне викладання торкається й особистого емоційного рівня. Це також дуже важливо для сім’ї як школи. Між учнем і вчителем мають бути налагоджені добрі стосунки.

Стосунки налагоджують і розвивають за допомогою спілкування. Якщо християни не спілкуються з Богом, наприклад, читаючи Біблію й молячись, їхні взаємини з Ним завмирають. Сім’ї потребують Божественного керівництва, якщо бажають зростати в благодаті й пізнанні Христа.

`Прочитайте наступні тексти. Що вони повідомляють про те, як побудувати міцні сімейні стосунки (а також будь-які інші)? Псал. 37:7-9; Прип. 10:31, 32; 27:17; Ефес. 4:15; 1 Івана 3:18; Тита 3:1, 2; Якова 4:11.`

Приділяючи час посіву належного насіння спілкування, ви не тільки підготуєте членів сім’ї до особистих взаємин із Христом, а й зможете розвинути міжособистісні стосунки в родині. Це відкриє шляхи спілкування, і згодом ви будете задоволені, що сформували їх до того, як ваші діти досягли статевої зрілості і стали дорослими. Навіть якщо у вас немає дітей, принципи, викладені в прочитаних текстах, можна застосовувати в будь-яких стосунках.

`Подумайте: чому важливо не тільки те, що ми говоримо, а й як говоримо. Які уроки ви винесли із ситуацій, коли ваша манера розмови значною мірою зруйнувала вплив ваших слів, хоч вони були правильні?`

#### Додаткове читання: Вибрані цитати Эллен Уайт

"Мова — один з найбільших Божих дарів. Це засіб, з допомогою якого передаються сердечні помисли людини. Мовою ми підносимо молитви і прославляємо Бога. Мовою переконуємо. Мовою потішаємо і благословляємо, полегшуючи біль ображеної, пораненої душі. Мовою ми можемо сповіщати чудеса Божої благодаті. {ВНО 175.2}

Дбайливо бережіть свій дар мови, бо він може бути могутньою силою як до зла, так і до добра. Вам потрібно уважно стежити за тим, що говорите, бо промовлені вами слова показують, яка сила володіє вашим серцем. Якщо в ньому буде царювати Христос, тоді ваші слова відображатимуть красу, чистоту і пахощі характеру, сформованого за Його волею.  {ВНО 175.5}

Тільки з допомогою Христа ми можемо здобути перемогу над бажанням вимовляти різкі, нехристоподібні слова. Коли силою Христа ми відмовляємося висловлювати сатанинські навіювання, тоді гіркі паростки в нашому серці засихають і вмирають. Святий Дух може зробити мову запахом життя на життя. {ВНО 175.6}

Бог хоче, щоб ми допомагали одне одному та підтримували одне одного. Він хоче, щоб ми говорили слова надії й підбадьорення. {ВНО 175.7}"