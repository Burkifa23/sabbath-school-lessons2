---
title: Сім’я
date: 03/10/2020
---

### Біблійні тексти для дослідження
Бут. 3:1-15; 2 Кор. 4:6; Луки 1:26-38; Матв. 1:18-24; Ефес. 4:15; 1 Івана 3:18; П. Зак. 6.

> <p>Пам’ятний вірш</p>
> «Послухай, мій сину, напучення батька свого, і не відкидай науки матері своєї» (Прип. 1:8).

Ми, люди, постійно навчаємося, адже життя ‒ це школа.

«З найдавніших часів вірні в Ізраїлі приділяли багато уваги вихованню молоді. Господь заповів, щоб уже в ранньому дитинстві дітей навчали пізнавати Його доброту й велич, які знайшли свій особливий вияв у Його Законі та в історії Ізраїлю. Пісні, молитви й повчання з Писань подавали дітям у доступній формі. Батьки й матері повинні були навчити дітей, що Божий Закон є відображенням Його характеру; якщо вони приймуть принципи цього Закону у своє серце, образ Божий закарбується в їхньому розумі й душі. Здебільшого навчання проходило в усній формі, але молодь навчалася також читати єврейські тексти і досліджувати пергаментні сувої Старого Завіту» (Е. Уайт. Бажання віків. С. 69).

Протягом більшої частини історії людства виховання й освіта відбувалися переважно вдома, особливо в ранні роки. Що Біблія повідомляє про виховання й освіту в сім’ї? Якого принципу ми можемо навчитися із цієї інформації незалежно від ситуації в нашій родині?

#### Додаткове читання: Вибрані цитати Эллен Уайт

Христос настільки дорожить вашими дітьми, що віддав за них Своє життя. Отже, поводьтеся з ними, як з надбанням Його крові. Терпляче й наполегливо виховуйте дітей для Нього. Застосовуйте до них дисципліну з любов’ю і самовладанням. Якщо чинитимете саме так, вони стануть вінцем радості для вас і сяятимуть у світі, немов світила. {ХР 224.1}

"Малюки люблять товариство і рідко почувають себе добре на самоті. Вони прагнуть співчуття і теплоти, вважають, що все радісне буде приємним і для матері, а тому цілком природно, що з усіма своїми маленькими радощами і прикрощами звертаються саме до неї. Мати не повинна ранити їхні чутливі серця байдужим ставленням до того, що видається їй дріб’язковим, але для дітей має велике значення. Її співчуття і схвалення є надзвичайно цінними. Лагідний погляд свідчить про її прихильність, слова підбадьорення або похвали будуть як сонячне світло в їхніх серцях, роблячи їх щасливими на цілий день. {ХР 151.4}

Батьки, заохочуйте дітей до того, щоб вони довіряли вам, ділилися з вами сердечними переживаннями, маленькими щоденними неприємностями і прикрощами. {ХР 151.5}

Наставляйте їх у лагідному дусі, завойовуючи їхні серця. Це критичний час для дітей. На них може позначитися вплив, який загрожує віддалити їх від вас і якому ви повинні протидіяти. Станьте для них довіреними особами. Нехай вони розповідають вам про свої радощі й печалі. {ХР 151.6}"

Як не можна потурати сліпій любові, так не потрібно виявляти і надмірної суворості. Силою привести дітей до Господа неможливо. Їх можна провадити, але не тягнути силоміць... «Мої вівці слухаються Мого голосу, і Я знаю їх, і вони ідуть за Мною» (Йоан 10:27), — говорить Христос. Він не сказав: «Вівці Мої слухаються Мого голосу і примусово йдуть шляхом послуху». При вихованні дітей виявляйте любов. Батьки ніколи не повинні завдавати дітям болю своєю грубістю або нерозумними вимогами. Грубість штовхає дітей у тенета сатани. Поєднання авторитету й любові дає змогу твердо, але ніжно здійснювати управління в сім’ї. Бажання прославити Бога і усвідомлення того, чим наші діти завдячують Йому, допоможуть нам не ослабнути в своїх намірах і не йти на компроміс зі злом. {ХР 248.1}