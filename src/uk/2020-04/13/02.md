---
title: 'Доля мертвих'
date: 20/12/2020
---

У 1600-х роках французький філософ, учений і літератор Блез Паскаль розмірковував про стан людства. Він досконало розумів одне: незалежно від того, як довго жила людина (тоді люди жили не так уже й довго) та наскільки приємним було її життя (а життя було не таким уже й прекрасним), рано чи пізно ця людина помирала.

А все, що б не відбувалося після смерті, триватиме довше, нескінченно довше, ніж короткий відрізок земного життя до смерті. Отже, для Паскаля найбільш логічним, що людина може чи повинна з’ясувати, було те, яка доля чекає мертвих. Він дивувався, бачачи, як люди переживають «з приводу втрати посади або через якусь уявну образу своєї честі» і при цьому не звертають жодної уваги на питання, що станеться після їхньої смерті. І Паскаль мав рацію.

Людям, які знайшли спасіння в Ісусі, Біблія пропонує багато обітниць про те, що чекає їх у майбутньому.

`Прочитайте наведені тексти. Яка надія запропонована нам? Івана 6:54; 3:16; 1 Івана 5:13; 1 Тим. 1:16; Івана 4:14; 6:40; Юди 1:21; Тита 3:7.`

Вічне життя має сенс лише у світлі хреста. Творець Усесвіту, Той, Хто «створив віки» (Євр. 1:2), у Котрому «ми живемо, рухаємося та існуємо» (Дії 17:28), Бог, вирішив прийняти на Себе людське тіло і в цьому тілі померти... Для чого? Щоб ми врешті-решт перетворилися на порох, як збиті на шосе тварини?

Ось чому Новий Завіт пронизаний обітницями про вічне життя, бо тільки вічність гарантує відновлення. Мільйон років, навіть мільярд років, може не володіти достатньою кількістю гарних моментів, щоб компенсувати погане. Тільки вічність здатна збалансувати все загалом і зокрема, бо нескінченне ‒ більше за кінцеве.

Паскаль мав рацію: наш час тут дуже обмежений на відміну від прийдешнього. Яке ж безумство не готуватися до вічності, яка очікує нас!

`Що ви можете сказати людині, котра зовсім байдужа до того, що відбувається після смерті? Як ви можете допомогти цій людині зрозуміти, наскільки насправді нелогічна така позиція?`

#### Додаткове читання: Вибрані цитати Эллен Уайт

"Ніхто не повинен втратити вічне життя. Кожен, хто щоденно навчатиметься в Небесного Вчителя, зробить твердим своє звання й обрання. Будемо ж упокорювати наші серця перед Богом та продовжувати пізнавати Його, оскільки пізнання — це життя вічне. {ВНО 25.3}

«Тому, брати, все більше намагайтеся утвердити ваше покликання та обрання, тому що роблячи так, ніколи не спіткнетеся. Адже таким чином щедро забезпечиться вам вхід до вічного Царства нашого Господа і Спасителя Ісуса Христа» (2 Петра 1:10, 11). {ВНО 25.4}

О, яке запевнення! Яка надія! Будемо ж показувати світові, що ми шукаємо кращої країни — країни небесної. Небеса були створені для нас, і ми хочемо бути там. Ми не можемо дозволити, аби щось розділило нас із Богом та Небесами. У цьому житті ми повинні стати учасниками Божественної природи. Брати і сестри, у нас із вами тільки одне життя. І нехай це буде гідне життя — життя, сховане з Христом у Бозі! {ВНО 25.5}"

"Ісус скоро прийде, і, очікуючи Його явлення, ми повинні пильнувати. Ми не можемо собі дозволяти, аби між нами і Христом утворилась якась перешкода. Нам погрібно вже тут навчитися співати небесну пісню, аби після закінчення боротьба ми могли приєднатися до співу небесних ангелів у Божому місті. Що це за пісня? Це пісня хвали, честі й слави Тому, Хто сидить на престолі, й Агнцеві по віки віків. Ми зустрінемо опір; нас будуть ненавидіти люди і сатана за ім’я Христа; лукавий знає, що з послідовниками Христа перебуває Божественна сила, яка підриває його вплив. Нам не уникнути наруги... {ЗІХ 360.2}

Апостол Павло підбадьорює: «Тому не втрачайте довір’я вашого, бо воно має велику нагороду... А праведний живий вірою буде». {ЗІХ 360.3}"