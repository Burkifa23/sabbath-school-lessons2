---
title: 'Школа в майбутньому'
date: 23/12/2020
---

`«Бо наше тимчасове легке терпіння готує нам понад міру вічну славу, адже ми не дивимося на видиме, а на те, що невидиме, бо видиме – тимчасове, а невидиме – вічне» (2 Кор. 4:17, 18). Яку надію пропонують нам ці тексти? Назвіть декотрі з невидимих вічних речей, яких ми очікуємо та які нам обіцяні через Ісуса. Див. також Об’явл. 21:1, 2; 2:7; 7:14-17.`

Якими б реальними не були обітниці, дані нам в Ісусі, та безліч вагомих причин вірити в них, факт залишається фактом: Біблія дає нам лише натяки, відблиски того, що нас чекає. Однак ми можемо бути твердо впевнені: гряде щось прекрасне! Лише подумайте, яким прекрасним буде життя без руйнівної дії гріха!

Увесь наш біль, усі наші страждання, з якими ми стикаємося, є наслідками гріха. Христос прийшов, щоб знищити гріх, Він відновить Землю, і вона стане такою, якою від початку їй призначив бути Бог. Вона стане навіть кращою, бо серед усієї небесної слави ми вічно зможемо споглядати шрами на руках і ногах Ісуса ‒ ціну нашого викуплення.

«Коли завіса, що заважає нашому баченню, буде знята і наші очі споглядатимуть той світ краси, часточку котрої ми лише миттю можемо побачити тепер через мікроскоп; коли побачимо славу небес, яку сьогодні вивчають здалека через телескоп; коли руйнівний вплив гріха зникне, а вся Земля з’явиться ”в красі Господа нашого Бога”, — яке поле відкриється для нашого дослідження! Там дослідник природничих наук зможе читати почерк творіння і не знайде жодних слідів закону гріха. Він слухатиме музику голосів природи і не почує там жодної ноти плачу, навіть півтону смутку. У всьому творінні він зможе бачити один почерк: у безмежному Всесвіті — Ім’я Бога, написане великими літерами, а на землі, морі і небі — жодного знаку зла» (Е. Уайт. Виховання та освіта. С. 303).

`Спробуйте уявити, яким буде вічне життя в новому світі без зла, котре так ускладнює земне життя. Яким ви собі його уявляєте? Чого саме очікуєте з особливим нетерпінням?`

#### Додаткове читання: Вибрані цитати Эллен Уайт

"Там безсмертний розум із ніколи не в’янучим захопленням досліджуватиме чудеса творчої сили, таємниці викупної любові. Там не буде жорстокого й лукавого ворога, котрий спокутував би людей забути про Бога. Там будуть розвиватися всі здібності, зростатиме кожний хист і талант. Надбання знань не буде втомлювати мозок і виснажувати тіло. Там буде можливість для здійснення грандіозних задумів, досягнення найвищий цілей, реалізації найблагородніших прагнень; та все ж з’являтимуться нові вершини для сходження, нові істини для пізнання, нові чудеса, що викликатимуть подив і захоплення, нові об’єкти дослідження, котрі потребуватимуть сил розуму, душі й тіла. {ІВ 380.2}

Минаючі роки вічності приноситимуть багатші й славніші одкровення Бога і Христа. У міру збільшення знань зростатимуть любов, благословення і щастя. Чим більше люди пізнаватимуть Бога, тим більше будуть захоплюватися Його характером. Коли Ісус відкриє перед ними багатства Викуплення й дивовижні здобутки у Великій боротьбі із сатаною, серця спасенних заб’ються ще в більшому посвяченні, і вони ще з більшим завзяттям торкнуться золотих струн арф; тоді тисячі тисяч і десять тисяч десятків тисяч голосів зіллються в єдиному могутньому похвальному співі. {ІВ 380.3}"

"Надходить день, коли битва закінчиться і буде отримана перемога. Воля Божа виконається на Землі, як вона виконується на Небі. Спасенні народи не знатимуть іншого закону, крім Закону небесного. Усі будуть щасливою, дружною сім’єю, зодягнутою в шати хвали й подяки — одежу Христової праведності. Уся природа в її чудовій красі принесе Богові данину хвали і поклоніння. Світ купатиметься в небесному світлі. Світло Місяця буде неначе світло Сонця, а світло Сонця — усемеро яскравіше за теперішнє. Споглядаючи цю картину, поранні зорі співатимуть разом та радісний окрик здійматимуть всі Божі сини, а Бог і Христос об’єднаються в проголошенні: «Гріха більше не буде, ані смерті вже не буде». {СЗ 402.10}

Ці видіння майбутньої слави, картини, написані рукою Бога, мають бути дорогими для Його дітей. {СЗ 402.11}

Станьте на порозі вічності та прислухайтеся до милостивого запрошення, зверненого до тих, хто в цьому житті співпрацював із Христом, вважаючи привілеєм та честю постраждати за Нього. Разом з ангелами вони складають свої вінці біля ніг Викупителя, вигукуючи: «Заколений Агнець достойний прийняти силу і багатство, мудрість, міць, честь, славу, благословення!... Тому, Хто сидить на престолі, й Агнцеві — благословення, і честь, і слава, і влада на віки віків!» (Об’явл.5:12, 13). {СЗ 403.1}"