---
title: 'Повертаючи втрачене'
date: 30/09/2020
---

Одним з наслідків непослуху Адама та Єви було вигнання з Божого «класу». Подумайте про те, що втратили наші прабатьки через свій гріх. Розуміючи їхнє падіння, ми можемо краще усвідомити мету освіти в теперішньому світі. Незважаючи на вигнання перших людей, життя в недосконалому світі відкрило нове призначення освіти.

Якщо освіта до гріхопадіння була Божим способом ознайомлення Адама та Єви з Ним, Його характером, милістю й любов’ю, то після їхнього вигнання завдання освіти має полягати в тому, щоб допомогти наново познайомити людство із цими поняттями, а також відтворити Божий образ в нас. Незважаючи на фізичну віддаленість від присутності Господа, Його діти все ще можуть пізнати Бога, Його доброту і любов. За допомогою молитви, служіння й вивчення Його Слова ми можемо наближатися до нашого Творця, як це робили Адам і Єва в Едені.

Добра вістка полягає в тому, що завдяки Ісусові та Плану спасіння не все було втрачено. Ми маємо надію на спасіння й відновлення. Велике завдання християнської освіти полягає в тому, щоб указувати учням на Ісуса, Його перемогу заради нас та запропоноване Ним відновлення.

`Прочитайте 2 Петра 1:3-11. У світлі всього, що було втрачено нашими прабатьками, ці тексти підбадьорюють нас, запевняючи: багато що можна повернути. За словами Петра, що ми повинні робити задля відновлення Божої подоби в нас?`

Завдяки Ісусу нам було дано «усе те, що потрібне для життя і побожності». Яка чудова обітниця! А що являє собою «усе те, що потрібне»? Петро пропонує перелік: віра, чеснота, пізнання, стриманість, терпеливість та ін. Зверніть увагу: серед інших якостей апостол згадує пізнання. Звичайно, пізнання пов’язане з освітою. Справжня освіта сприятиме істинному пізнанню, пізнанню Христа, тому ми не тільки станемо більш подібними до Нього, а й зможемо поділитися своїми знаннями про Нього з іншими.

`Зауважте: заборонене дерево було деревом «пізнання добра і зла». Що це говорить нам про те, чому не всяке знання добре? Як ми можемо відрізнити гарні знання від поганих?`

#### Додаткове читання: Вибрані цитати Эллен Уайт

"Адам і Єва скуштували плід і отримали знання, яке, якби вони послухали Бога, їм ніколи не довелося б мати, — досвід непослуху й невірності Богові — знання того, що вони нагі. Одяг непорочності, яким їх покривав Господь, зник, і вони замінили це небесне вбрання на пояси зі зшитого фігового листя. {БМ 15.3}

Якби Адам і Єва були слухняні своєму Творцеві та залишилися на стежці досконалої чистоти, вони могли б осягати й пізнавати Бога. Проте коли вони почули голос спокусника та згрішили проти Господа, їхні сяючі ризи небесної чистоти зникли; утративши одяг праведності, прабатьки накинули на себе темний одяг незнання Бога. {БМ 16.2}

Якби Адам і Єва не торкалися до забороненого дерева, то Господь наділив би їх знаннями, на яких не лежало б прокляття гріха, знаннями, які подарували б їм вічну радість… {БМ 16.3}"

"Бог покликав Свій народ до слави й чесноти, і ці риси виявлятимуться в житті усіх, хто воістину з’єднаний з Ним. Ставши спільниками небесного дару, вони повинні вдосконалюватися, збережені «силою Божою через віру» (1Петр.1:5). Слава Божа полягає в тому, що Він наділяє Своїх дітей Своєю доброчесністю. Він бажає, щоб чоловіки та жінки досягай найвищого мірила. Коли вони вірою тримаються за силу Христа, коли благають про виконання Його вірних обітниць, які вони вважають своїми, коли із нездоланною наполегливістю шукають сили Святого Духа, то досягають у Ньому повноти. {ДА 365.1}