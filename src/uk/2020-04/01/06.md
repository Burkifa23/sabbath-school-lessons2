---
title: 'Зневажники влади'
date: 01/10/2020
---

Деяких учнів у класі вважають природженими відмінниками. Їм майже не потрібно старатися, щоб отримувати найвищі оцінки. Вони легко засвоюють матеріал. Здається, що знання просто «прилипають» до них. Однак перший і другий розділи Другого послання Петра ясно показують, що наша освіта в Христі ‒ це досвід рівних можливостей для всіх, хто присвятив себе такій освіті.

Проте підбадьорливі слова в 2 Петра 1 контрастують із застереженням у 2 Петра 2.

`Прочитайте 2 Петра 2:1-17. Які сильні докори висловлює Петро? Водночас, окрім суворого застереження, яка велика надія нам обіцяна?`

Зверніть увагу на вірш 10, де Петро пише про тих, хто зневажає владу. Який різкий докір за те, що є реальністю і нині! Наша діяльність як церковної організації передбачає наявність певних рівнів відповідальності й служіння (див. Євр. 13:7, 17), ми покликані підпорядковуватися та підкорятися їм, принаймні такою мірою, якою вони самі вірні Господу.

Проте, окрім цього суворого застереження, Петро пропонує дещо позитивне (вірш 9). Він наголошує: хоч Господь має силу вигнати тих, хто обрав обман, Він «уміє рятувати побожних від спокуси». Чи може бути так, що одним із завдань нашої християнської освіти є не тільки навчати нас уникати спокуси, а й досліджувати численні способи, котрими Бог може звільнити і справді звільняє нас від спокуси та котрі допомагають захистити нас від людей, «які вноситимуть згубні єресі» (2 Петра 2:1)? Крім того, оскільки апостол так суворо засуджує зневагу влади, чи не повинна наша християнська освіта полягати і в тому, щоб ми навчилися правильно розуміти наших наставників (див. Євр. 13:7), погоджуватися з ними й підкорятися їм?

Хоч не можна сказати, що Адам і Єва зневажали Владу, але врешті-решт вони вирішили не підкорятися Їй. Злочин наших прабатьків виявився настільки жахливим через те, що вони сприйняли слова змія, які суперечили словам їхнього Владики, Самого Бога, Котрий так багато зробив для їхнього ж добра.

`Зупиніться докладніше на питанні влади (або керівництва, авторитету, повноважень) не тільки в Церкві або сім’ї, а й у житті в цілому. Чому влада, правильне її використання та належне підпорядкування їй настільки важливі? Обговоріть ваші відповіді на уроці в суботу.`

#### Додаткове читання: Вибрані цитати Эллен Уайт

"Нехай ніхто не думає, що для нього вже не залишилось нічого непізнаного. Можна виміряти глибину людського інтелекту, можна вивчити праці земних авторів, але навіть найвищий, найглибший, найширший політ людської уяви не в змозі осягнути Бога. Нескінченність непізнаного залишається за межами наших моливостей. Ми ж побачили лише спалахи Божественної слави та безмежного знання і премудрості; ми ніби працювали тільки на поверхні багатих покладів, у той час як золотоносна руда залягає нижче, щоб винагородити того, хто копатиме глибше. Ми повинні розкопувати цінне родовище все глибше і глибше, і результатом такої праці буде славний скарб. Через правдиву віру Божественне знання стане знанням людським. {НУХ 70.4}

"Гордість і честолюбство спонукали Люцифера оскаржувати Боже правління, домагатися усунення правління, запровадженого на Небесах. Від часу свого падіння він поставив собі за мету навіювати людям дух заздрості та незадоволення, честолюбні прагнення високих посад і почестей. Саме так він працював над умами Корея, Датана й Авірона, викликаючи в них бажання самозвеличення, породжуючи заздрість, недовір’я й непокору. Зусилля сатани призвели до того, що вони знехтували Богом як своїм Вождем, відкидаючи мужів, призначених Ним. Наріканнями на Мойсея та Аарона вони зневажали Бога, однак залишалися настільки засліпленими, що вірили у власну праведність, а до мужів, які справедливо докоряли їм за гріхи, поставилися як до прибічників сатани. {БМ 118.5}

Через потурання гріху люди відкривають сатані доступ до свого розуму, переходячи у своєму нечесті від однієї стадії до іншої. У міру відкидання світла розум затьмарюється, а серце робиться жорстоким, так що буває вже легше зробити наступний гріховний крок і відкинути світло, яке ще жевріє, аж доки звичка грішити не укоріниться остаточно. Гріх для таких людей перестає бути гріхом. {БМ 119.2}

"Любов — основа творіння і викуплення — є також основою справжнього виховання. Це ясно видно із Закону, котрий Бог дав як керівництво в житті... Любити Його, Безмежного, Всевідаючого, усією міццю, усім своїм розумом та усім серцем означає розвивати в собі кожну здібність до найвищого рівня. Це означає, що в тілі, розумі й душі — у всьому єстві людини повинен бути відновлений Божий образ. {ВХ 41.2}

Люцифер зажадав бути на небі першим по силі та владі; він зажадав бути Богом, правителем небес і з цією метою привернув багатьох ангелів на свій бік. Коли разом зі своїм бунтівним воїнством він був вигнаний з Божих дворів, його повстання і пошуки продовжилися на землі. Спокусивши наших прабатьків стати на шлях самодогоджання і Честолюбства, сатана призвів їх до гріхопадіння; від того часу й до нині задоволення людських амбіцій та потурання егоїстичним сподіванням і бажанням обернулися для людства загибеллю. {ВХ 41.4}"