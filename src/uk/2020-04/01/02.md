---
title: 'Перша школа'
date: 27/09/2020
---

Ми не думаємо про сад як про класну кімнату, і це зрозуміло, особливо для такого місця, як Еден, наповнений недоторканними багатствами Божого творіння. Сьогодні нам важко собі уявити, як багато ці безгрішні істоти в безгрішному світі, котрих навчав безпосередньо їхній Творець, повинні були вивчати в цьому «класі».

`Прочитайте Бут. 2:7-23. Що ви можете сказати про цілеспрямованість Бога у створенні, розміщенні й забезпеченні працею Адама?`

Бог створив чоловіка і жінку за Своїм образом та доручив їм певну роботу. З погляду взаємин між учителем та учнем це ідеальні стосунки. Господь знав здібності Адама, оскільки створив його. Він міг навчати людину, знаючи, що вона спроможна повністю реалізувати свій потенціал.

Бог поклав на людину відповідальність, але Він також бажав їй щастя. І, можливо, одним із засобів подарувати їй щастя було покласти на неї обов’язки. Урешті-решт, хто не отримує задоволення і навіть щастя від того, що на нього покладають обов’язки і він сумлінно виконує їх? Бог знав серце Адама та що йому потрібно для процвітання, тому доручив йому доглядати за садом. «І взяв Господь Бог людину, і в еденському раї вмістив був її, щоб порала його та його доглядала» (Бут. 2:15). Ми знаємо тільки світ гріха і смерті, тому нам важко уявити, яку працю виконував Адам та які уроки засвоїв, працюючи й доглядаючи їхній дім-сад.

В уривку Бут. 2:19-23 ми читаємо про те, що Бог створив для Адама тварин-друзів, котрим він дав імена. Господь знав, що Адам потребував товариського спілкування та допомоги рівної йому, тому створив йому дружину – Єву.

Бог також знав, що людині необхідно мати близькі взаємини з Ним, тому створив сокровенний простір в Едені в межах саду. Усе це свідчить про цілеспрямованість Господа у створенні людини та Його любов до неї. Через величезну відстань між нами й Еденом нам важко уявити собі життя в раю, хоч думки про це приносять нам задоволення.

`Хоч ми дуже віддалені від раю, однак можемо черпати уроки з природи (див. Псал. 19:2-4; Римл. 1:20). Назвіть деякі з цих уроків. Яку користь ми можемо отримати з них, інтерпретуючи їх через призму Святого Письма?`

#### Додаткове читання: Вибрані цитати Эллен Уайт

"Після того як була створена земля з її різноманітним тваринним і рослинним світом, людина, вінець Божого творіння, для якої й була приготовлена прекрасна Земля, вийшла на арену дій. Людині було дане владарювання над усім, що бачило її око; Бог сказав: «Створімо людину за образом Нашим, за подобою Нашою, і хай панують… над усією землею… І Бог на Свій образ людину створив… як чоловіка та жінку створив їх». Тут ясно говориться про походження людського роду; божественні слова настільки зрозуміло викладені, що виключають будь-яку можливість неправильних висновків. Бог створив людину за Своєю подобою. Тут немає ніяких таємниць. ... {ПП 19.3}

Адам, як представник Бога, був поставлений над нижчими істотами. Вони не могли зрозуміти й визнати верховну владу Бога, проте були наділені здатністю любити людину і служити їй. Псалмист говорить: «Учинив Ти його володарем творива рук Своїх, все під ноги йому вмістив: …польову звірину, птаство небесне… і все, що морськими дорогами ходить» (Псал.8:7—9). {ПП 20.1}"

"Хоч усе Боже творіння було досконало прекрасним і на Землі, яку Бог створив для щастя Адама та Єви, не бракувало нічого, однак Він виявив Свою велику любов до них у тому, що спеціально для них насадив сад. Частину свого часу вони мали присвячувати приємним заняттям з догляду за садом, а частина часу призначалася для спілкування з ангелами, котрі відвідували і напучували їх. Решту часу вони проводили в щасливих роздумах. Їхня праця не була втомливою, натомість приносила приємність та відновлювала сили. Цей прекрасний сад мав стати їхньою домівкою. {ІВ 11.1}

У саду Господь насадив різноманітні дерева задля користі й краси. Там росли дерева, що вгиналися під тягарем розкішних плодів, вельми запашних, привабливих на вигляд і приємних на смак, які Бог призначив як їжу для святої пари. Там були прекрасні виноградні лози, що здіймалися вгору, обтяжені плодами, подібних яким людина не бачила від часу гріхопадіння. Плоди були дуже великими і різнокольоровими: деякі — майже чорними, інші — ліловими, червоними, рожевими, світло-зеленими. Ці прекрасні розкішні плоди на гілках лози називалися виноградом. Гілки прогиналися під вагою плодів, проте не торкалися землі, хоч не мали підпірок. {ІВ 11.2}"