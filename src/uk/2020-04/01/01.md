---
title: 'Освіта в Еденському саду'
date: 26/09/2020
---

### Біблійні тексти для дослідження
Бут. 2:7-23; 3:1-6; 2 Петра 1:3-11; 2:1-17; Євр. 13:7, 17, 24.

> <p>Пам’ятний вірш</p>
> «Бог найвищий у силі Своїй, хто навчає, як Він?» (Йова 36:22).

Більшість читачів Біблії знають викладену в Бут. 1-3 історію та її героїв: Бога, Адама, Єву, ангелів, змія. Навколишнє середовище – чудовий сад у раю – називається Еденом. Сюжетна лінія розповіді відображає логічну послідовність подій. Бог творить. Він наставляє Адама та Єву. Адам і Єва вчинили гріх. Їх вигнали з Едену. Однак уважніший погляд на перші розділи Буття, особливо через призму освіти, дозволить нам зрозуміти умови проживання в раю та дії героїв.

«Система освіти, установлена на початку світу, мала бути взірцем для людини впродовж усього наступного часу. Для ілюстрації її принципів у домі наших прабатьків, Едені, була встановлена школа-взірець. Еденський сад був класною кімнатою, природа — підручником, Сам Творець — Учителем, а батьки людської сім’ї — учнями» (Е. Уайт. Виховання та освіта. С. 20).

Засновником, Директором і Вчителем цієї першої школи був Господь. Проте, як ми знаємо, Адам і Єва зрештою обрали іншого вчителя та засвоїли неправильні уроки. Що сталося, чому та які уроки ми можемо почерпнути з цього раннього опису освіти? Як ці уроки можуть допомогти нам сьогодні?

#### Додаткове читання: Вибрані цитати Эллен Уайт

Отець і Син узялися за виконання Свого величного, чудового задуму — створення світу. Земля вийшла з рук Творця надзвичайно прекрасною. На ній простяглися гори, пагорби й рівнини, поміж них — ріки та водоймища. Земля не являла собою одну суцільну рівнину; монотонність пейзажу порушували пагорби й гори, не високі та зубчасті, як зараз, а правильної красивої форми. Не височіли стрімкі голі скелі, вони були заховані під поверхнею, створюючи ніби кістяк землі. Води рівномірно розподілилися. Пагорби, гори, прекрасні рівнини були прикрашені рослинами, квітами і різноманітними величними деревами, набагато більшими й гарнішими за теперішні. Повітря було чистим і здоровим, а Земля нагадувала собою чудовий палац. Ангели споглядали прекрасні дивовижні Божі діла й тішилися ними. {ІВ 10.1}

"Наділені великими розумовими і духовним дарами, Адам та Єва були створені «дещо меншими від ангелів» (Євр. 2:7), щоб не тільки розпізнавати чудеса видимого Всесвіту, а й усвідомлювати моральну відповідальність і зобов’язання. {ВО 11.1}

«І насадив Господь Бог рай ув Едені на сході, і там осадив людину, що її Він створив. І зростив Господь Бог із землі кожне дерево, принадне на вигляд і на їжу смачне, і дерево життя посеред раю» (Бут. 2:8, 9). Тут, серед прекрасної, не займаної гріхом природи, наші прабатьки мали отримувати свою освіту. {ВО 11.2}

Турбуючись про Своїх дітей, наш Небесний Отець Сам керував їхньою освітою. Їх часто відвідували Його посланці, святі ангели, від яких вони отримували пораду й настанову. Часто, прогулюючись у денному холодку в саду, вони чули голос Бога та віч-на-віч спілкувалися з Одвічним. Його думки щодо них — це були «думки спокою, а не на зло» (Єрем. 29:11). Кожний Його намір мав на меті їхнє найвище добро. {ВО 11.3}"

Адам мав усе, чого тільки могло жадати його серце. Усяка його потреба була задоволена. В прекрасному Едемі не було ні гріха, ні ознак, які свідчили про занепад. Ангели Божі мали вільне повне спілкування зі святим подружжям. Чудові птахи співали радісні пісні, вихваляючи свого Творця. Мирні тварини в своїй щасливій невинності гралися біля Адама і Єви, слухаючись їхнього слова. Адам був досконалим мужем, найблагороднішим творінням Творця. {ХР 22.3}