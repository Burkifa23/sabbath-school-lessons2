---
title: 'Час для здобуття рівноваги'
date: 16/12/2020
---

Ісус поважав і виконував Закон Божий (Матв. 5:17, 18). Проте Спаситель також кинув виклик релігійним вождям, опротестовуючи їхнє тлумачення Закону. Жоден з Його викликів не був більш загрозливим для владних кіл, ніж представлена Ним альтернатива дотримання суботи. Синагоги зробили суботу можливістю для навчання й виховання – Тору неодмінно читали і тлумачили. Книжники й фарисеї знали букву Закону. Однак Ісус пішов значно далі в суботньому навчанні Своїх послідовників.

`Прочитайте Матв. 12:1-13; Луки 13:10-17. Чого за допомогою цих подій Ісус навчав Своїх сучасників і нас сьогодні?`

Розбіжності з приводу Господніх чудес зцілення в суботу приводять до важливих духовних дебатів щодо природи гріха, призначення суботи, взаємин між Ісусом та Отцем і влади Ісуса.

Ставлення Ісуса до суботи добре відображене в пам’ятному вірші уроку: «І сказав їм: Суботу встановлено для людини, а не людину для суботи, тому Син Людський є Володарем і суботи» (Марка 2:27, 28). Спаситель хотів наголосити, що субота не повинна бути тягарем. Вона була встановлена для людей як унікальна можливість вивчати характер Бога, Творця суботи, й пізнавати Його творіння.

Викликаючи запитання власними діями, Ісус спонукав Своїх учнів, єврейських лідерів і народ глибше роздумувати про Писання, про значення їхньої віри та характер Бога. Будь-хто з нас може настільки захопитися правилами й постановами (які самі собою непогані), що вони, найімовірніше, стануть самоціллю, а не засобом досягнення мети; а метою має бути пізнання характеру Бога, Якому ми служимо. А це сприяє вірному послуху Йому – послуху, заснованому на вірі в заслуги Христової праведності для нас.

`Як ви дотримуєтеся суботи? Чи не перетворили її на день простого «не роби» замість того, щоб по-справжньому розкошувати в Господі та краще пізнати Його? Якщо так, то як можете змінити ситуацію, аби отримувати від суботи те, що Бог призначив для вас?`

#### Додаткове читання: Вибрані цитати Эллен Уайт

Коли юдеї відійшли від Бога і відмовилися вірою прийняти праведність Христа, субота втратила для них своє істинне значення. Намагаючись самозвеличитися та відвернути людей від Христа, сатана працював над тим, щоб спотворити суботу, оскільки вона є знаком влади Христа. Юдейські вожді виконували волю сатани, коли обтяжували Божий день відпочинку численними вимогами. За днів Христа субота виявилася настільки спотвореною, що дотримання її у тому вигляді швидше віддзеркалювало вдачу егоїстичних деспотичних людей, аніж характер люблячого Небесного Отця. Рабини, фактично, представляли Бога Володарем, закони Якого люди не в змозі були виконувати. Вони змушували народ дивитися на Бога як на тирана, вважаючи, що дотримання суботи, якого нібито Він вимагає, робить людей жорстокими і безсердечними. Місія Христа полягала в тому, щоб спростувати ці помилкові уявлення. Хоча рабини переслідували Його з непримиренною ворожістю, Він навіть не думав удавати, що підкоряється їхнім вимогам, а йшов уперед, дотримуючись суботи у відповідності з Божим Законом. {ХНС 262.2}