---
title: 'Час для спілкування'
date: 17/12/2020
---

Ісус дав Своїм учням приклад щотижневого відвідування синагоги. Після воскресіння Христа Його учні й усі послідовники продовжували керуватися цим прикладом. Синагога стала для апостолів одним із головних місць зустрічі, щоб порушувати питання, пов’язані з воскресінням, а субота надала громаді основну можливість збиратися разом і навчатися. Адже Ісус був єврейським Месією, передбаченим у Старому Завіті, який щосуботи читали в синагозі. Чи могли віруючі мати краще місце для проголошення вістки про Ісуса, ніж синагога, особливо коли вони свідчили євреям та іншим, що боялися Бога (див. Дії 13:14, 16, 26)?

`Прочитайте наведені тексти. Як послідовники Ісуса свідчили в суспільстві? Де, з ким і що вони говорили та які були результати? Дії 13:14-45; 16:13, 14; 17:1-5; 18:4.`

Свідчення апостолів ґрунтувалося як на особистому досвіді богопізнання, так і на біблійних фактах. Павло детально зупинився на історії Ізраїлю, починаючи від «наших батьків» (Дії 13:17) у Єгипті, та простежив їхню історію від поселення в Ханаані до суддів, царів і Давида, від якого зробив бездоганний перехід до Ісуса.

Павло й інші християни також показали, як їхні особисті досвід і розуміння знаходять підставу в контексті Писання. Вони свідчили, полемізували й обговорювали. Поєднання особистого свідчення і Писання в проповіді, навчанні та обговоренні було дуже дієвим. Як показують біблійні уривки, деякі релігійні лідери заздрили авторитетові апостолів, а відтак владі над людьми ‒ як над євреями, так і над язичниками.

Церква адвентистів сьомого дня також має багату історію підбадьорливого свідчення та розкриття біблійних істин через проповіді й навчання. Поєднання Суботньої школи з богослужінням (проповідуванням) та іншими суботніми зібраннями (наприклад, молодіжними) наділяє поклоніння адвентистів сьомого дня міцною належною освітньою базою. Хоч таке поєднання має бути доповнене іншими видами навчання, це важливо для освітнього досвіду суботи.

#### Додаткове читання: Вибрані цитати Эллен Уайт

"Дух Божий супроводжував сказані слова, зворушивши серця присутніх. Посилання апостола на старозавітні пророцтва, його свідчення про їхнє виконання в служінні Ісуса з Назарета переконали багатьох душ, котрі жадали Приходу обіцяного Месії. А запевнення промовця в тому, що «добра новина» про спасіння стосується як єврея, так і язичника, вселило радість і надію в серця тих, хто не належав до тілесних дітей Авраама. {ДА 118.4}

«Коли виходили вони [з юдейської синагоги], язичники просили, щоб наступної суботи говорити їм ці ж слова». Коли ж зібрання, нарешті, розійшлося, «багато з юдеїв і богобоязні прозеліти», які прийняли проповідувану їм того дня радісну новину, «пішли за Павлом і Варнавою. Ті, говорячи до них, переконували їх перебувати в Божій благодаті». {ДА 118.5}"

"О, коли б усі могли бачити, як бачу я, — радість тих, хто в покорі у міру своїх здібностей працює, аби допомогти душам прийти до Ісуса! Ту велику радість, котру відчують працівники, коли спасенні через них душі висловлюватимуть свою вдячність у вишніх оселях! {ВХ 252.3}

Коли цілий Всесвіт віддаватиме славу Христові як єдиному Відкупителю, тоді спасенні будуть також дякувати Йому за людей, котрі стали Божими знаряддями для їхнього спасіння. Свою вдячність вони висловлюватимуть тим, хто допоміг їхньому спасінню, наступними словами: «Я йшов шляхом ганьби і зневаги мого Відкупителя. Ти виявив до мене любов і відкрив мені Слово Боже. ... Tвої молитви, твої прохання, сльози та глибока зацікавленість привернули мою увагу. Я подумав: тобі відома істина, інакше ти б не виявляв таку ревність у спасінні інших. Я почав читати Слово Боже і побачив, що ти розповів мені істину. Я спасенний, і славлю мого Відкупителя за Його незрівнянну милість, прощення і любов». {ВХ 252.4}"