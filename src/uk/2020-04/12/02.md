---
title: 'Час захоплюватися'
date: 13/12/2020
---

Чи замислювалися ви коли-небудь над тим, чому Бог вирішив дати нам два гармонійних описи процесу творіння в перших двох розділах Буття? Бут. 1 розповідає про тиждень творіння, про чудо створення Землі, коли їй надають форму, а потім наділяють життям, а кульмінацією є створення чоловіка й жінки на шостий день. Бут. 2 викладає ту саму історію, але з іншої точки зору, приділяючи особливу увагу шостому дню. Тепер у центрі картини Адам, а все інше ‒ райський сад, річки, тварини ‒ існує там для нього й жінки.

Процес творіння надто глибокий для однієї-єдиної розповіді. По-перше, ми дізнаємося про могутнього Митця – Творця, Котрий втілює досконалу красу. Потім ми зустрічаємося з Богом взаємин, Котрий бажає, щоб люди любили одне одного й піклувалися про ближніх та про інші створіння.

`Прочитайте Бут. 1 і 2, а потім поміркуйте про те, як субота (Бут. 2:1-3) пов’язана з першою і другою розповідями про тиждень творіння. Яке значення має факт, що Бог благословив та освятив суботу?`

Уявіть себе Адамом або Євою в ту першу суботу. Це ваш перший день життя, перший день з вашою половинкою і перший день з Богом. О, який день для навчання! Ви починаєте навчатися від Бога – Творця такої краси. Ви дивуєтеся, побачивши слона, а наступної миті ‒ жабку, і кожна тварина унікальна. Ви усміхаєтеся, спостерігаючи за витівками жирафа або буйвола. Ви захоплюєтеся безліччю кольорів і форм, симфонією звуків; насолоджуєтеся різноманітністю смаків, запахів, красою різних текстур. А понад усе починаєте дізнаватися про взаємини: про відповідальність, турботу, любов. Ви переживаєте це на досвіді з вашим Творцем і починаєте практикувати це з іншими створіннями.

Перша субота не була пасивним досвідом для Адама та Єви. Для них вона була подарованою Богом можливістю зосередитися на Творці й творінні. Для них це був час захоплюватися.

`Перерахуйте різні можливості для освіти, отримані Адамом та Євою під час тієї першої суботи. Які з цих можливостей залишаються актуальними і сьогодні, навіть в іншій формі? Як вони можуть збагатити ваші суботи?`

#### Додаткове читання: Вибрані цитати Эллен Уайт

"Великий Єгова заклав основи Землі, зодягнув увесь світ у красу і наповнив його всім корисним для людини. Усі чудеса землі й моря створені Ним. Велика робота творіння була закінчена за шість днів. І Бог «відпочив у дні сьомім від усієї праці Своєї, яку був чинив. І поблагословив Бог день сьомий, і його освятив, бо в нім відпочив Він від усієї праці Своєї, яку, чинячи, Бог був створив». З великим задоволенням Бог дивився на дію Своїх рук. Усе було досконалим, гідним божественного Автора; і Він спочив не тому, що відчував утому, а просто насолоджувався плодами Своєї мудрості, доброти і відкриттям Своєї слави. {ПП 22.2}

Після того, як Бог задовольнився спокоєм сьомого дня, Він освятив його, відокремив як день відпочинку для людини. Цього святого дня людина, наслідуючи приклад Творця, повинна спочивати, щоб, милуючись небесами і землею, роздумувати про великі діла Бога-Творця; щоб її серце, зауважуючи докази божественної мудрості та доброти, сповнювалося любові й пошани до свого Творця. {ПП 23.1}

Благословляючи сьомий день, Бог тим самим встановив у Едемі пам’ятник Своїй творчій праці. Субота була дана Адамові — батькові та представникові усієї людської родини. Дотриманням суботи всі ті, що житимуть на Землі, мали засвідчувати свою вдячність та визнання того, що Бог є їхнім Творцем і законним Повелителем; що вони є ділом рук Божих, підданими Його царства. {ПП 23.2}

Отже, ця постанова була дана усьому людству і мала служити постійним нагадуванням. У ній не містилося нічого нерозумного, і вона не призначалась лише для якогось певного народу. {ПП 23.3}

Бог бачив, що субота вельми важлива для людини навіть у раю. Людина мала потребу, щоб в один із семи днів залишити усі свої заняття й інтереси та глибоко роздумувати над ділами Божими, прославляючи Його силу й доброту. Субота повинна була нагадувати їй про Бога, викликаючи почуття вдячності за те, що все, чим вона насолоджувалася і чим володіла, вийшло з добродійної руки Творця. {ПП 23.4}"