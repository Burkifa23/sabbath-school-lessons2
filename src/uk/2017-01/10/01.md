---
title:  Святий Дух, Слово і молитва
date:   04/03/2017
---

### Святий Дух, Слово і молитва

### Біблійні тексти для дослідження: 
Івана 15:7; Матв. 7:7; Псал. 66:18; Якова 1:6-8; 1 Івана 5:14,15; Дії 2:38. 

> <p>Пам’ятний текст</p> 
> «Отак і Дух допомагає нам у наших немочах; адже не знаємо, за що і як маємо молитися, але сам Дух заступається за нас невимовними зітханнями. А Той, Хто досліджує серця, знає, які бажання Духа, бо Він заступається за святих з Божої волі» (Римл. 8:26, 27). 

Істинна духовність і молитва йдуть пліч-о-пліч. Справжнє духовне життя немислиме без ревної молитви. Однією з найбільших насущних потреб після потреби в покаянні є відродження нашого молитовного життя. Добра вістка полягає в тому, що навіть у наших молитвах ми не залишені без допомоги Святого Духа. Молитва наближає нас до Бога, Який підносить нас у Свою присутність. Молитва віри дає нам можливість жити Божими обітницями. Коли ми звертаємося до прекрасних обітниць, даних Богом у Його Слові, наше життя змінюється. Бог може надміру задовольнити всі наші потреби, згідно зі Своїм багатством (Филп. 4:19). Справжня молитва і справжня духовність завжди зосереджені на Богові, бо вкорінені в Його Слові. 

Ми не повинні будувати своє духовне життя на особистому мінливому досвіді та суб’єктивних відчуттях, а також вдаватися у своїх молитвах до сумнівних прийомів східної медитації. Навпаки, у своєму житті ми маємо керуватися Біблією та дотримуватися Божої волі, відкритої в Його Слові. Саме Святий Дух пробуджує в нас бажання шукати в молитві Божої присутності й підносити прохання один про одного. 