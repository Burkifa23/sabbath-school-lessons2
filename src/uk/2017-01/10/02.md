---
title:  Молитва, угодна Богові
date:   05/03/2017
---

### Молитва, угодна Богові 

Чимало молитов одягнені в благочестиву мантію, однак спонукувані сумнівними мотивами. Ми можемо молитися про продовження чийогось життя, оскільки боїмося залишитися самі. Або ж молитися про успіх Божої справи, бо відіграємо в ній важливу роль. Ми також можемо молитися про навернення тієї чи іншої людини, тому що тоді наше життя стане легшим. Часто наші молитви зосереджені на наших власних бажаннях, а не на Божих. Однак угодна Богові молитва має іншу спрямованість. 

`Прочитайте текст Івана 15:7. Чому важливо перебувати в Ісусі та в Його Слові, якщо ми прагнемо успішного молитовного життя? На що будуть орієнтовані наші молитви, якщо ми не перебуваємо в Ісусі?` 

Шукати Бога та насолоджуватися спілкуванням з Ним важливіше за все інше, що Він може дарувати нам. Якщо Бог стоїть на першому місці в нашому житті, ми бажаємо виконувати Його волю; Його думки будуть формувати наші бажання. Якщо Бог є центром молитви, ми будемо молитися з Його точки зору. Ми починаємо бачити все наше життя Його очима. Такий підхід облагороджує молитву. 

Бог глибоко зацікавлений у нас. Він прагне брати участь у всіх аспектах нашого життя: у наших турботах, страхах, бажаннях, надіях, прагненнях, успіхах, радощах і невдачах. Ми можемо говорити з Господом про все як з добрим Другом. І ми дивимося на все Його очима. 

Молитва змінює не Бога, а нас. Ми запрошуємо Бога у своє життя, а Його присутність перетворює нас. 

«У молитві ми відкриваємо серця Богові як Другу. Це потрібно не тому, що Бог не знає, хто ми такі, але щоб допомогти нам прийняти Його. Молитва наближає не Бога до нас, а нас до Бога» (Е. Уайт. Дорога до Христа, с. 93). 

Які дивовижні слова! Вони найкраще описують, що молитва звершує в нас і для нас. Особиста молитва відкриває наші серця, як посудини, для прийняття благодаті, сили й Божої присутності в нашому житті. Усі ми певною мірою пізнали у своєму житті, як молитва наближає нас до Бога. 

`Подумайте про своє молитовне життя. Про що ви молитеся, коли і чому? Що це говорить про ваш духовний стан і ставлення до Бога? Що необхідно змінити?` 
