---
title:  'Підстава біблійної молитви: віра'
date:   07/03/2017
---

### Підстава біблійної молитви: віра 

`Прочитайте текст Марка 11:24. Який інший елемент поруч із проханням згадує Ісус у зв’язку з молитвою?` 

Недостатньо тільки просити. У наших молитвах має міститися ще один важливий елемент – віра. У Посланні до євреїв сказано, що «без віри неможливо догодити Богові» (11:6). Коли ми схиляємо коліна перед Богом та розгортаємо Біблію на сторінці з тією чи іншою обітницею (усього їх понад три тисячі), а потім просимо Бога з простотою маленької дитини виконати Його обітницю нам на добро, ми повинні вірити, що Він зробить усе найкращим чином і свого часу. 

`Прочитайте уривок Якова 1:6-8. Як тут змальована людина, котра відчуває нестачу віри? Чому віра є необхідною умовою для отримання обіцяних дарів?` 

Приходячи до Бога, ми повинні вірити, що Він є та нагороджує тих, хто шукає Його. Дієву молитву має супроводжувати віра не тільки в те, що Бог може відповісти, а й у те, що Він зробить це згідно зі Своєю Божественною волею. 

У Біблії віра пов’язана з довірою. Ми можемо довіряти комусь, тільки знаючи, що ця людина надійна. Сумніваючись у тому, що Бог виконає Свої обітниці, ми не можемо розраховувати отримати щось від Нього. Вірити – значить прийняти Бога в Його Слові. Це означає, що ми покладаємося на Господа і Його обітниці, навіть якщо наші почуття підказують нам зворотне. «Віра є підставою для надії, те, що переконує про речі, недоступні для споглядання» (Євр. 11:1). Віра покладається на Божі обітниці, оскільки ми довіряємо Його словам (Євр. 11:11). Віра знає, що «неможливо, аби Бог сказав неправду» (Євр. 6:18). Бог учора, сьогодні й навіки Той Самий (Євр. 13:8). Віра знає, що для Бога немає нічого неможливого (Луки 1:37). 

Віра відчиняє двері Божественної скарбниці. За допомогою Святого Духа Бог спонукає серця чоловіків та жінок вірити Божому Слову, і через віру наші молитви приводять у рух руку Всемогутнього. 

`Що допомагає вам стати сильнішими у вірі? Яка риса характеру Ісуса допомагає вам здобути впевненість у Його готовності і здатності дарувати вам необхідну допомогу?` 
