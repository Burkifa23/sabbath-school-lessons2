---
title:  Умова плідного життя
date:   12/02/2017
---

### Умова плідного життя 

`Прочитайте уривок Івана 15:1-11. Чому плід може з’явитися тільки в результаті живих відносин з Ісусом – Виноградною Лозою? Чому перебування в Ісусі таке важливе? Яким чином ми перебуваємо в Ньому?` 

Перший секрет справжнього християнського плодоношення – перебування в Христі. Без Христа ми не можемо принести справжній духовний плід. Плід Духа є наслідком перебування Христа в нас. У текстах Івана 15:1-11 Ісус каже, що плодоношення – результат життєвої енергії Христа, Виноградної Лози, а ця енергія надходить до гілок – віруючих. Зростання плоду – це діяння Бога через Ісуса Христа. 

Віруючому необхідно перебувати в Христі. Якщо Ісус перебуває в наших думках, Він стане видимим у наших учинках. Він живе Своїм життям у нас. Життя Христа буде відтворене в нас у тому значенні, що ми будемо відображати Його характер. 

Плід Духа – це характер Ісуса, відображений у Його послідовниках Святим Духом. Коли Христос перебуває в нас, ми житимемо Духом та не чинитимемо «пожадань тіла» (Гал. 5:16). 

«Так усяке добре дерево родить добрі плоди, а погане дерево родить погані плоди. Не може добре дерево поганих плодів родити, ані погане дерево родити добрих плодів» (Матв. 7:17, 18). Добрий плід є природним результатом наших близьких відносин з Ісусом через Святого Духа. Коли Дух Святий справляє благотворний вплив на наші серця, плід Духа стає очевидним у нашому житті. Наші характери будуть перетворені, щоб відображати характер Ісуса Христа в думках, словах і вчинках. Святий Дух дасть нам силу жити переможним життям та розвивати чесноти, характерні для Божих дітей. 

`У тексті 2 Тим. 3:5 апостол Павло описує людей, «які мають вигляд благочестя, але сили його відреклися». У чому відмінність між зовнішньо благочестивим життям та життям, наповненим Святим Духом? Як дізнатися, яким життям ми живемо?` 