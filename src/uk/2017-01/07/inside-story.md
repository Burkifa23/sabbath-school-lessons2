---
title:  Місіонерська історія
date:   17/02/2017
---

#### «Моє місце тут» 

Лейла прокинулася з важким серцем. Була субота, і вона сумувала за домом. Дівчина згадала матір і брата, які повинні були сьогодні відвідати в церкву. 

У Кенії здавалося, що всі люди, які живуть поблизу, ходять до церкви. Але в Данії, де тепер жила Лейла, складалося враження, що лише кілька людей відвідують прекрасні церкви, розкидані по всьому місту. Вона була так зайнята останні два місяці, з тих пір як приїхала, що їй навіть не спало на думку знайти церкву. 

Лейла приїхала до Копенгагена відвідати свою тітку. Коли жінка запропонувала їй знайти роботу няні з проживанням, вона погодилася. Лейла отримала необхідну для цього робочу візу та знайшла роботу в чудовій родині, члени якої дуже добре до неї ставилися. Дівчина почала відкладати гроші, аби вступити до коледжу після повернення додому. Але вона ніяк не могла знайти церковну сім’ю. 

Одного разу Лейла включила комп’ютер і почала шукати в Інтернеті Церкву адвентистів сьомого дня в Копенгагені. Дівчина зраділа, знайшовши міжнародну адвентистську громаду, що збиралася в місті. Вона швидко переписала адресу. Але як їй дістатися туди? Лейла вирішила поїхати автобусом. Вона знайшла карту й поспішила на автобус. 

Приїхавши на місце, де зазвичай збиралися адвентисти, Лейла виявила, що приміщення було порожнім. Вона помітила оголошення, у якому йшлося, що громада переїхала за місто. В оголошенні була вказана нова адреса, тому Лейла поспішила на автобус, який їхав у передмістя. 

Дівчина витратила чимало часу, аби знайти те місце, і до того як вона приїхала, проповідь уже завершилася. Але Лейла не зважала на це, адже вона знайшла своїх братів і сестер! 

Дівчина познайомилася з Розою з Уганди, яка запросила її на обід. Роза представила Лейлу іншим членам їхньої англомовної церкви. Вона познайомилася з людьми з усього світу ‒ з Ісландії, Філіппін, Танзанії, Америки, а також із Данії. Члени Церкви тепло зустріли Лейлу і запросили її до себе наступної суботи. Дівчина твердо вирішила, що не пропустить наступне суботнє богослужіння. 

Лейла раділа, що знайшла свою духовну родину в Данії в міжнародній громаді. Вона відчувала любов і турботу й сама виявляла її до тих, хто приходив туди. 

Міжнародна церква в Копенгагені представляє адвентистів щонайменше з 16 країн, і всі вони знайшли підтримку в чужій країні завдяки своїй новій церковній сім’ї. Частина пожертвувань тринадцятої суботи, зібраних 2010 року, допомогла придбати нову будівлю для міжнародної адвентистської громади. Дякуємо вам! 