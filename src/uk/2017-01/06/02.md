---
title:  Святість Бога
date:   05/02/2017
---

### Святість Бога 

`Прочитайте уривок 1 Петра 1:14-16. Чому основною мотивацією до святості є сам факт існування Бога? Що спонукає вас жити святим життям? Що означає Божа святість?` 

Сьогодні популярно наголошувати на любові Бога, ігноруючи Його святість. Хоч Бог є любов, проте святість частіше співвідноситься з Ім’ям Божим у Біблії, ніж будь-яка інша якість (див. Псал. 89:19; Ісаї 40:25; Єрем. 51:5; Єзек. 39:7; Об’явл. 4:8). Святість характеризує чистоту й моральну досконалість Його характеру. Святість Господа означає, що Він добрий і повністю вільний від зла. Святість Бога виявляється в досконалості всіх інших Його якостей. 

Якби Бог володів усемогутністю, усезнанням та всюдисущістю, але не мав досконалої святості, Він був би Особою, Котрої ми справедливо жахалися б. Натомість Він є Богом, гідним любові. 

Сила, милість, мудрість і любов Бога – святі. Святість – глибоко особиста якість Бога, вона визначає Його сутність. Заперечувати чистоту Божої святої природи настільки ж злочинно, як і заперечувати Його існування. 

Святість Бога означає, що Він відокремлений від гріха і повністю присвячений здійсненню добра, утіленням якого є. Іншими словами, святість визначає як якість відносин, так і моральне обличчя. Вона означає відокремлення від гріха та цілковиту відданість Божій славі. 

У текстах Ісаї 6:3 й Об’явл. 4:8 про Бога сказано: «Свят, свят, свят». Коли біблійні автори хотіли підкреслити важливість якоїсь ідеї, вони повторювали слово кілька разів, аби привернути нашу увагу до цієї ідеї. Ісус наголошував на важливі твердження, повторюючи слова: «Знову й знову» (Івана 5:24; 6:47) або «Єрусалиме, Єрусалиме» (Матв. 23:37). В особливо важливих випадках Він двічі називає ім’я людини, як, наприклад, у випадку з Мартою (див. Луки 10:41). З усіх якостей Бога тільки Його святість згадується тричі поспіль. Це вказує на її першорядне значення. Бог воістину святий. Він чистий і добрий. 

`Наскільки ви злякалися б, якби наш усемогутній Бог і Творець не був святим та люблячим? Що ваша відповідь говорить про те, чому ми маємо бути надзвичайно вдячні Богові за Його святість і любов?` 