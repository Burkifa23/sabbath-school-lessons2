---
title:  Засіб освячення
date:   07/02/2017
---

### Засіб освячення 

`Прочитайте тексти 1 Кор. 6:11; Тита 3:5; Євр. 13:12. Що вони повідомляють нам про освячення?` 

Наше освячення відбувається через віру (Євр. 11:6) силою Святого Духа (2 Сол. 2:13; 1 Петра 1:2). Апостол Павло пише: «Але ви обмилися, ви освятилися, ви виправдалися Ім’ям Господа Ісуса Христа і Духом нашого Бога» (1 Кор. 6:11). Протягом усього нашого життя Ісус забезпечує наше зростання у святості, зрощуючи в нас плід Духа. Ми «перетворюємося в той самий образ від слави в славу, як від Господнього Духа» (2 Кор. 3:18).
 
`Прочитайте уривок Гал. 5:16, 17. Про що Павло пише в цих віршах?`

У серці кожного віруючого відбувається боротьба. Протистояння, з яким усі ми зустрічаємося, обумовлене фактом, що в нас живе гріх (Римл. 7:20). Апостол Павло добре знав про цю боротьбу, тому наприкінці свого життя заявив: «Я не вважаю себе тим, хто осягнув. Але забуваючи те, що позаду, і прямуючи до того, що попереду, я відчайдушно біжу до мети – до нагороди високого Божого покликання в Ісусі Христі» (Филп. 3:13, 14). 

`Прочитайте Євр. 12:1, 2. Яку битву з гріхом ми повинні вести за допомогою віри?` 

Боротьба, до якої ми покликані, має допомогти нам дивитися «на Проводиря і Вершителя віри, на Ісуса» (Євр. 12:2). Надто часто ми виявляємо егоїзм у своєму релігійному житті, зосереджуючись на власних перемогах і поразках, а не на Богові – Єдиному, Хто може дарувати нам перемогу над гріхом. Коли Святий Дух допомагає нам дивитися на Ісуса, у нас зникає бажання грішити й чинити те, що відвертає нас від Господа (Євр. 12:1, 2). Але, дивлячись на свої гріхи і вади, ми відводимо погляд від Ісуса, а це призводить до швидкої поразки, оскільки, зосереджуючись на своїх хибах, можна легко розчаруватися. Споглядаючи Ісуса, ми отримаємо підбадьорення і зможемо жити переможним життям. 

`Якщо хтось запитає вас: «Як здобути обіцяну Біблією перемогу над гріхом?», що ви відповісте і чому? Поділіться своїми думками в суботу в класі.` 