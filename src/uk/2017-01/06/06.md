---
title:  Прагнучи до святості
date:   09/02/2017
---

### Прагнучи до святості 

`Прочитайте тексти Псал. 16:1, 2; Ефес. 4:22-24; 2 Тим. 2:21. Що вони повідомляють нам про святість?` 

Святість є передумовою для насолоди щастям від спілкування з Богом та умовою нашої корисності для Бога. Усім знайоме прислів’я приказка: «Посієш думку – пожнеш слово; посієш слово – пожнеш дію; посієш дію – пожнеш звичку; посієш звичку – пожнеш характер; посієш характер – пожнеш долю». 

Характер – єдине, що ми візьмемо із собою на Небеса! 

Однак власними зусиллями неможливо виробити нові звички та сформувати новий характер. Розвиваючи в нас правильні звички, Дух веде нас до святості. Звички відіграють важливу роль у нашому християнському житті, особливо ті з них, які формують такі біблійні чесноти, як терпіння, любов, вірність, доброту, покірність, лагідність, стриманість. 

Коли Святий Дух наповнює наші серця, ми, безперечно, стаємо активними для Бога. Однак надто часто забуваємо, що саме Бог освячує нас, завершуючи розпочату в нас справу (Филп. 1:6). Іноді ми настільки зайняті різними видами служіння для Бога, що забуваємо насолоджуватися молитовним спілкуванням з Ним. Якщо ми надто зайняті, щоб молитися, значить надто зайняті, аби бути християнами. 

Можливо, наші знання й успіх зробили нас настільки самодостатніми та самовпевненими, що ми сприймаємо свої навички й успішні програми як само собою зрозуміле, забуваючи, що без Христа і Святого Духа ми не можемо досягти нічого. 

Активність – це не святість. Багато людей будуть переконані, що звершували великі справи для Господа, а насправді вони взагалі не йшли за Ним. «Багато хто скаже Мені того дня: Господи, Господи, чи не Твоїм Ім’ям ми пророкували, чи не Твоїм Ім’ям бісів ми виганяли, чи не Твоїм Ім’ям численні чудеса чинили?» (Матв. 7:22). Існує велика різниця між такими поняттями, як бути покликаним Богом та бути примушеним щось зробити для Бога. Якщо ми насамперед не провели час у тихій молитві, щоб почути заклик Господа, то перебуваємо в небезпеці самостійно приймати рішення щодо виконуваної праці. Без Божого покликання в нашій роботі не буде ні сили, ні влади, ні миру, ні інших благословень. Ми дуже потребуємо особистої святості, а для її здобуття необхідно проводити час із Богом, коли ми чуємо Його голос та, керовані Святим Духом, отримуємо нові сили з Його Слова. Це наділяє нашу працю особливим авторитетом і переконливістю. 