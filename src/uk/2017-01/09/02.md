---
title:  Святий Дух об’єднує нас із Христом
date:   26/02/2017
---

### Святий Дух об’єднує нас із Христом 

Святий Дух об’єднує нас різними способами. Ми не могли б існувати як Церква, якби Дух Святий не об’єднав нас насамперед із Христом. Христос – Глава Церкви (див. Ефес. 1:22, 23; 5:23). Через Святого Духа ми об’єдналися з Ним. Єдність із Христом лежить в основі всіх благословень спасіння, оскільки все, що ми маємо, походить від Господа. Наше прийняття як синів і дочок Бога, виправдання й освячення, переможне життя й остаточне прославлення – усе це обумовлено нашим союзом із Христом. Тому Він має бути основою всього нашого християнського досвіду. 

`Прочитайте тексти Ефес. 2:18, 20-22 та 1 Петра 2:6, 7. Що ці вірші говорять про роль Христа і Святого Духа в справі збудування Церкви?` 

Завдяки Святому Духові ми маємо доступ до Бога Отця. Ісус – скеля, основа нашого спасіння, на Ньому ґрунтується Церква. 

Діяльність Духа на індивідуальному рівні приводить до створення спільноти віри – Церкви. Переживши досвід спасіння через віру в Ісуса Христа, зворушені Божою любов’ю, ми маємо приємну «спільність Святого Духа» (2 Кор. 13:13) у Церкві. Окремі віруючі стають частиною нової духовної Божої оселі «Духом» (див. Ефес. 2:22). Як послідовники Христа, ми повинні бути готові «зберігати єдність Духа в союзі миру» (Ефес. 4: 3). Нам завжди слід прагнути до єдності з іншими віруючими, за винятком випадків, коли від нас вимагають поступитися біблійними принципами. 

`Прочитайте уривок Колос. 3:12-14. Як ви можете виявляти перераховані якості та сприяти єдності Церкви? Чому ці якості важливі для єдності Церкви?` 
