---
title:  Святий Дух об’єднує церкву через боже слово
date:   28/02/2017
---

### Святий Дух об’єднує церкву через боже слово 

`Прочитайте тексти Дії 17:11; Івана 5:39, 46, 47; 8:31, 32. Яка риса характеризує справжнього учня Христа? Чому Біблія незамінима як засіб, що привертає нас до Спасителя та допомагає вірно йти за Ним?` 

Головним інструментом, за допомогою якого Святий Дух єднає нас із Христом, є Слово Боже. Біблія – надійне джерело для пізнання Ісуса і Божої волі. Саме тому дослідження Писання та запам’ятовування його змісту настільки важливі. Біблія є авторитетним джерелом, яке дозволяє розрізняти духовну істину й оману. Павло дав високу оцінку віруючим у Верії, назвавши їх шляхетними (Дії 17:11), оскільки вони старанно дослідили Писання, перевіряючи істинність почутої вістки.

Будь-яке духовне відродження й перетворення – індивідуальне чи колективне – має ґрунтуватися на Писанні. Біблія – фундамент, на якому збудована наша віра. Любов до Ісуса та Його Слова об’єднує Церкву. 

`Прочитайте уривок Івана 17:17-21. Тут Ісус говорить про єдність як відмітну рису християнства. Згідно з текстом Івана 17:17, що є основою такої єдності?` 

Боже Слово – істина, правда (Івана 17:17; Псал. 119:138, 160). За допомогою Божого Слова Святий Дух забезпечує єдність Церкви. Він ніколи не дозволить нам сумніватися в Біблії, критикувати її, щось віднімати від біблійного вчення або додавати до нього. Навпаки, Він спонукає нас цінувати Божественний авторитет Писання. Святий Дух ніколи не буде відволікати нас від написаного Слова і тим більше від Живого Слова (2 Петра 1:21). Більше того, Він спонукає нас постійно перебувати у свідомій добровільній покорі Писанню і Христу. Біблія – основоположне джерело будь-якої богословської єдності у світі. Послаблюючи свою віру в Біблію, істинне Боже Слово, ми підриваємо єдність Церкви. 

`Скільки часу ви приділяєте вивченню Святого Письма? Яким чином навчаєтеся підкорятися його авторитету?`