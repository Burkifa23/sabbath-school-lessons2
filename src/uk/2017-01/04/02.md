---
title:  Святий Дух у розповіді Ісуса
date:   22/01/2017
---

### Святий Дух у розповіді Ісуса 

`Прочитайте Івана 16:13, 14; 15:26, 27; 14:16, 17, 26. Які особистісні характеристики Святого Духа наводить Ісус? Що для вас означає факт, що Ісус називає Святого Духа Утішителем (Параклетос)?` 

За словами Ісуса, Святий Дух веде, говорить, чує, сповіщає і прославляє (Івана 16:13, 14), навчає і пригадує (Івана 14:26). Він перебуває в нас (Івана 14:17), свідчить (Івана 15:24, 26), викриває (Івана 16:8). Це дії суверенної Особи, а не безособової сили. 

`Прочитайте Івана 14:16-18. Яким чином мала виконатися обітниця Ісуса? Що вказує на те, що учні не залишені сиротами?` 

Ісус піклується про Своїх послідовників. Він не залишить Своїх учнів сиротами. Христос обіцяв послати Святого Духа. Він прямо сказав, що пошле «іншого Утішителя». Використані Господом слова мають велике значення. Грецьке слово аллос, «інший», указує на те, що Христос пошле такого Утішителя, Який ні в чому не поступається Йому, має однаковий з Ним характер, подібний до Нього. Іншими словами, Ісус обіцяє: подібна до Нього Особа займе Його місце та продовжуватиме Його працю в нас як Його Представник. 

Праця Святого Духа – це праця Утішителя. Грецьке слово параклетос (Івана 14:16) характеризує Того, Хто покликаний підтримувати, допомагати, заступатися, захищати. Подібно до Ісуса, Святий Дух також є Особою. Це підтверджується тим фактом, що Святий Дух володіє особистісними якостями (Івана 14:26; 15:26; Дії 15:28; Римл. 8:26; 1 Кор. 12:11; 1 Тим. 4:1). 

`Чому нас значно більше потішає думка, що Святий Дух – Особа, а не просто сила?` 