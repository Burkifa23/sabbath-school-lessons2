---
title:  Дух істини
date:   25/01/2017
---

### Дух істини 

`Прочитайте Івана 14:6; 17:17. Згідно із цими віршами, Хто і що є Істиною?` 

У Євангелії від Івана слово «істина» є ключовим терміном. Сучасне розуміння істини часто носить абстрактний характер. У західному світі воно було сформоване під впливом грецької філософії. Проте в Біблії, і зокрема в Євангелії від Івана, істина має конкретний зміст і носить особистісний характер: Ісус є істина (правда) (Івана 14:6). Хоч Боже Слово – істина (див. Івана 17:17) і Закон Божий – також істина (див. Псал. 119:142), найвищим проявом Божої істини є Ісус Христос. Істинне знання про Отця дароване нам в Ісусі, адже Бог Отець явив Себе через Нього. 

`Прочитайте Івана 15:26; 16:13. Яку функцію виконує Святий Дух як Дух істини?` 

У тексті Івана 16:13 сказано, що Дух Істини поведе нас до повної істини. Він звершує це, указуючи на Ісуса Христа і допомагаючи нам пам’ятати, що Ісус сказав (Івана 15:26) та здійснив для нас. Істина, до якої Святий Дух провадить нас, є особистісною: Він звеличує Ісуса й веде нас до живих правильних взаємовідносин з Ним. У розмові із самарянкою Ісус сказав, що Богові слід поклонятися в дусі та істині (Івана 4:24). Коли ми просимо Святого Духа керувати нами, Він провадить нас до Ісуса – дороги, правди і життя (Івана 14:6). 

Істина в Біблії – не абстрактна теорія, як, наприклад, істина у філософії. Істина передбачає глибоко особисті довірчі відносини з нашим Творцем і Викупителем, Богом повної істини (пор. П. Зак. 32:4; Псал. 31:6). Тому Святий Дух справедливо названий «Духом Істини» (Івана 14:17; 16:13), Який посланий нам Богом-Отцем (Івана 15:26). Це вказує не лише на Його особистісну природу, а й на Його Божественність. 

`Згідно зі словником, істина – це твердження, судження, перевірене практикою, досвідом. А як нам розуміти істину як Особу? Поділіться своєю відповіддю в класі.` 