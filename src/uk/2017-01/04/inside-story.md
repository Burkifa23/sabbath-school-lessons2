---
title:  Місіонерська історія
date:   27/01/2017
---

Роза й далі відвідувала Адвентистську церкву й остаточно переконалася, що в це місце її покликав Сам Бог. Через декілька місяців дівчина захотіла укласти заповіт з Богом. 

Її батьки дуже розсердилися, коли вона повідомила їм про своє рішення. Уперше в житті батько вдарив її, а мати вимагала, щоб вона пішла з дому. 

Роза зібрала деякі речі, свої підручники й залишила батьківський дім. Її прихистила адвентистська сім’я, що жила поблизу. Через два тижні мама Рози послала за нею сестру й попросила повернутися додому. 

Дівчині дозволили спати у своєму ліжку, але батьки більше не підтримували її фінансово. Стипендія покривала вартість її навчання. Роза прибирала в церкві, щоб купувати собі їжу й інші необхідні речі. Більшу частину часу вона проводила в класі й бібліотеці коледжу й приходила додому тільки ночувати. Врешті-решт їй вдалося закінчити коледж без батьківської допомоги. 

Роза знала, що її мама турбується про неї. «Як ти знайдеш собі чоловіка?» ‒ запитувала вона. Дівчина розуміла, що побоювання матері справедливі, адже адвентистів у Польщі було небагато. Однак вона благала Бога благословити її на всіх життєвих шляхах. 

Коли Роза готувалася до хрещення, вона зустріла Крістофа, юнака, що жив в іншому місті й також збирався укладати заповіт з Богом. Вони почали переписуватися, а потім і зустрічатися. Врешті-решт молоді люди одружилися. 

Крістоф приступив до пасторського служіння, а Роза почала працювати в школі. Її рідні незабаром побачили, що молоді живуть щасливо, і помирилися з донькою. Роза сподівається, що одного дня її батьки знайдуть радість у Христі, яку відчувають вони з чоловіком. 

Вона вдячна Богові, що Він привів її до Спасителя через її бабусю, біблійні лекції та спілкування з молоддю в таборі. 

Ваші пожертвування тринадцятої суботи в цьому кварталі допоможуть багатьом людям у Польщі навернутися до Ісуса. Частина зібраних коштів піде на створення телевізійних програм для дітей і молоді в польській студії телеканалу «Надія». Дякуємо вам за вашу підтримку! 