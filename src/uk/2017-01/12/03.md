---
title:  Урок
date:   20/03/2017
---

### Потреба в праведності 

У тексті Івана 16:8 сказано, що Святий Дух світ обвинуватить не тільки за гріх, а й за праведність. Іншими словами, світ, який не знає, що таке гріх, не знає і що таке істинна праведність. 

Ненавернені люди вважають, що достатньо зовнішньої моральності. Вони бажають мати не Божу праведність, а свою власну. Вони прагнуть праведності, яка виявляється лише в зовнішніх діях без зміни серця. Проте поверховий послух Законові ніколи не зможе виправдати людину перед Богом. 

У тексті Ісаї 64:6 пророк представляє всі заслуги своїх сучасників як поплямовану одіж. Навіть наша мотивована найкращими релігійними спонуканнями самоправедність є не чим іншим, як самообманом. 

Однак праведності Ісуса достатньо для нас. Вона відповідає всім вимогам Закону Божого. Бог Отець визнає тільки цю праведність. А ми можемо прийняти її тільки через віру в Ісуса Христа. 

`Прочитайте тексти Римл. 5:10 та Євр. 4:15, 16. Як наша праведність пов’язана із живим служінням Христа в присутності Небесного Отця?` 

Досконале житті Ісуса було втіленням праведності, якої вимагав Закон. Він помер за нас. Хоч Спасителя відкинули ті, хто віддав Його на смерть тут, на Землі, однак Його прийняв Отець на Небесах. За допомогою воскресіння Свого Сина Бог Отець поставив печатку схвалення на Його житті й викупних діях. Ісус живий, щоб заступатися за нас (Євр. 4:15, 16); Він зараховує нам заслуги Своєї жертви, бо ми не володіємо праведністю, необхідною для спасіння. 

Таким чином, ми можемо жити, оскільки Він живе в нас. «Я розп’ятий разом з Христом. І живу вже не я, а Христос живе в мені. А що тепер живу в тілі, то живу вірою в Божого Сина, Який полюбив мене й віддав Себе за мене» (Гал. 2:19, 20). Коли Ісус живе в нас, ми живемо за Духом (Римл. 8:4) та отримуємо нове духовне життя завдяки силі Святого Духа (пор. Гал. 3:2-5; 5:16, 18). 

Звеличення Ісуса перед Отцем підтверджується Його присутністю серед нас через Духа. Наділені силою Святого Духа, Його учні все більше й більше уподібнюються до Христа. 

`Чи мали ви можливість переконатися в даремності власних спроб здобути праведність? Що це говорить нам про нашу потребу в Христовій праведності?` 
