---
title:  Упевненість у спасінні
date:   22/03/2017
---

### Упевненість у спасінні 

`Прочитайте тексти 1 Івана 5:12, 13; Римл. 8:15-17; 2 Кор. 5: 5. Чому, приймаючи Христа як свого Спасителя, ми можемо мати впевненість у вічному житті? На чому ґрунтується ця впевненість?` 

Святий Дух провадить грішників до Ісуса. Замісна смерть Ісуса примирила нас із Богом. Дароване Ісусом прощення робить нас вільними, щоб ми могли жити новим життям як усиновлені Божі діти. Тепер ми більше не вороги Бога (Римл. 5:10). Ми живемо за Духом (Римл. 8:4) і думаємо про духовне (Римл. 8:5). Якщо ми не матимемо Духа Христового, то не будемо Його дітьми (Римл. 8:9). Але тепер у нас є внутрішнє свідчення Святого Духа, Котрий перебуває в нас. Він свідчить нам, що ми належимо Ісусові, є спадкоємцями Бога та співспадкоємцями Христа (Римл. 8:17). Та ж могутня сила, яка воскресила Ісуса з мертвих, тепер діє і в нас, оживляючи колись духовно мертвих людей (Римл. 8:10). Більше того, Він також закарбовує в наших серцях упевненість, що ми воістину належимо Богові. Коли ми почули Євангеліє нашого спасіння й повірили йому, тоді були відзначені в Ісусі печаттю – Святим Духом, Котрий дарований як завдаток нашої спадщини (Ефес. 1:13, 14). Кожен віруючий може мати цю впевненість (1 Івана 5:12, 13). 

`Прочитайте тексти Ефес. 1:13, 14. Що означає бути відзначеним печаттю – Святим Духом?` 

Люди, які приймають Христа, народжуються згори, «від води й Духа» (Івана 3:3, 5). Святий Дух закарбовує даний факт у наших серцях, так що ми можемо мати впевненість у спасінні й відчувати радість від усвідомлення того, що ми – Божі діти. Святий Дух вважає нас Христовими. «Якщо ж хто не має Христового Духа, той не Його» (Римл. 8:9). Тепер ми усвідомлюємо, що Бог – наш люблячий Отець, а ми – Його дорогоцінні діти. Святий Дух є запорукою вічного життя і безсмертя, які будуть даровані нам під час Другого приходу Ісуса (1 Кор. 15:51-54). Таке усвідомлення – відмітна ознака справжньої віри. Важко собі уявити, як християни можуть свідчити з переконливою силою, не маючи таких гарантій. «Говоріть про мужність, говоріть про віру й надію, і ви будете світлом у Господі. Роздумуйте про двері, які Христос відчинив перед вами і які жодна людина не може зачинити. Бог зачинить двері перед будь-яким злом, якщо ви дасте Йому шанс. Коли ворог приходить, як річка, Дух Господній піднімає за вас прапор і бореться проти нього» (Е. Уайт/ Рев’ю енд Геральд, 16 квітня 1889 р.). 
