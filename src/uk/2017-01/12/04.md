---
title:  Обвинувачення за суд
date:   21/03/2017
---

### Обвинувачення за суд 

`Прочитайте тексти Івана 16:8, 11. Про який суд говорить Ісус? Чому вістка про суд є доброю?` 

Останнє обвинувачення, яке є частиною праці Святого Духа, – це обвинувачення за суд. Часто міркування про гріх і праведність спонукають багатьох християн нести попередження про суд тим, хто відкидає Христа. Таким чином вони бажають попередити грішників про суд, який чекає на них. 

І хоч цей суд реальний, однак не про нього говорить Ісус у тексті Івана 16:11. Використаний тут мовний зворот указує на те, що в даному разі Господь говорить не про майбутній суд, як в Івана 12:48. Слова Ісуса про суд у тексті Івана 16:11 – це добра вістка про те, що сатана вже засуджений на Голгофі. Дияволу, великому ворогові істини, відпущено зовсім небагато часу. Так, всесвітній суд відбудеться, але у вказаному вірші наголошується на думці, що князь світу цього вже засуджений (Івана 12:31). 

`Прочитайте тексти 1 Петра 5:8, 9. Як Петро описує сатану? Як ми можемо протистояти йому?` 

Хоч на Голгофі дияволу було завдано смертельної рани і йому залишилося мало часу, проте він досі живий. Тому у своїй люті намагається звести якомога більше людей. Однак він переможений ворог. Ісус здобув перемогу! Кров Ісуса робить нас вільними. 

Коли 6 червня 1944 року під час Другої світової війни у Франції було відкрито Другий фронт і фашистській армії було завдано вирішального удару, стало ясно, що Гітлер зазнав поразки. Проте одинадцять місяців між днем висадки союзних військ у Нормандії та Днем перемоги в Європі (8 травня 1945 року) були найбільш кровопролитними. Подібно до цього, сатана знає, що зазнав поразки на хресті. Однак він наполегливо бореться, намагаючись погубити якомога більше людей. У ці важкі часи ми покликані бути мудрими, пильнувати й покласти всі наші турботи на Ісуса, бо Він піклується про нас (1 Петра 5:7, 8). 

`Чому вістка про суд добра? Хто є нашим Гарантом на суді? Як ми можемо проповідувати про суд таким чином, щоб дарувати людям надію, а не викликати страх?` 