---
title:  Урок
date:   24/03/2017
---

#### Для подальшого дослідження

Прочитайте з книги «Ви приймете силу» розділ «Готові до отримання Духа», звернувши особливу увагу на цитати Еллен Уайт. 

На завершення нашого вивчення діяльності Святого Духа можна зробити висновок, що Святий Дух працює в гармонії з Богом Отцем і Богом Сином для здійснення нашого спасіння. Святий Дух пробуджує нас від духовної смерті, веде до усвідомлення нашої гріховності та відкриває нам очі на факт, що ми самі по собі є загиблими. Він пробуджує в нас прагнення до змін і приводить до Ісуса Христа, Котрий єдиний може задовольнити наші глибинні потреби. Святий Дух дарує нам упевненість у спасінні, бо завжди вказує на Ісуса та Його подвиг заради нас. Він допомагає нам уподібнюватися до Спасителя, підтримує нашу віру в нашому житті з Богом, дає нам можливість виконувати Його волю й ефективно служити. Під впливом Святого Духа написане Боже Слово стає дороговказом і наставником у нашому християнському житті й вірі. Де були б ми без Святого Духа? Що змогли б зробити без Нього? Ми були б нещасними, загиблими, не здатними віддавати Богові славу і честь. Подяка Ісусові за те, що Він пообіцяв і послав Святого Духа. «Святий Дух був найвищим з усіх дарів, які Він [Ісус] міг попросити у Свого Отця для піднесення Свого народу» (Е. Уайт. Ви приймете силу, с. 13). 

#### Питання для обговорення: 

`Подумайте над такими поняттями, як гріх і праведність. Чому розуміння гріха і праведності християнами, котрі вірять у Біблію як Боже Слово, відрізняється від розуміння невіруючих людей? Якими є ці відмінності? Чим відрізняється біблійне вчення про гріх і праведність, від інших учень?` 

`Поділіться із членами вашого класу Суботньої школи своїми думками про те, який аспект діяльності Святого Духа найбільш цінний для вас. Як він вплинув на ваше життя?` 

`Поміркуйте в класі про надію, яку ми маємо в Ісусі. Які причини цієї надії? Якщо вас попросять дати відповідь «про вашу надію» (1 Петра 3:15), то якою вона буде і чому? Які переконливі аргументи ви можете навести?` 

`Що таке впевненість у спасінні? Чи маєте ви цю впевненість? На чому вона ґрунтується? Чим упевненість відрізняється від припущення?` 