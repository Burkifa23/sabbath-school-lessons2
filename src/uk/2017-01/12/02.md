---
title:  Засудження гріха
date:   19/03/2017
---

### Засудження гріха 

`Прочитайте тексти Івана 16:8, 9. Яке відповідальне служіння здійснює для нас Святий Дух і чому це настільки важливо?` 

Ісус назвав Святого Духа Параклетосом. Це багатозначне слово передає ідею Помічника, Захисника й Утішителя. Святий Дух виконує важливу справу викриття не як обвинувач або прокурор. Ісус послав Його не для того, щоб засудити нас, але щоб допомогти нам побачити нашу потребу в благодаті. 

Тільки утішитель може бути сприйнятий як помічник. На превеликий жаль, багато християн, навіть спонукувані добрими намірами, часто звертаються до грішника в обвинувальному дусі, а не в дусі співчуття. Вишукуючи гріхи в житті інших людей, ми робимо те, до чого Ісус нас не закликав. Якщо нам і дано право вказувати ближньому на його гріх, то робити це потрібно в дусі Христа, пам’ятаючи, що ми самі далеко не безгрішні! 

`Прочитайте тексти Римл. 2:1 та Матв. 7:3. Яка вістка міститься в цих віршах?` 

Ми – свідки Христа, а не прокурори. Ми покликані бути свідками Його викупної сили, а не засуджувати інших за їхні переступи. Звинувачуючи інших людей у гріхах, ми намагаємося виконувати справу, яку нам не доручали. 

Саме Утішитель має обвинувачувати світ, відкривши сутність гріха (Івана 16:8). Люди, які не присвятили свого життя Ісусові, часто не мають жодного уявлення про те, що таке гріх та наскільки руйнівні його наслідки. 

Ідея полягає не в тому, що Дух перерахує конкретні переступи. Натомість Він обвинувачує в основоположному гріху – відсутності віри в Ісуса Христа (Івана 16:9). Найбільша біда людини полягає не в її моральній недосконалості, а у відчуженні від Бога та небажанні прийняти Того, Кого Бог послав спасти нас. 

Наша основна проблема полягає в тому, що ми не віримо по-справжньому в Ісуса і тим самим відкидаємо Єдиного, Хто може спасти нас від гріха та вини. Це гріх егоїзму, який спонукає нас робити себе центром Усесвіту й відмовлятися вірити в Боже Слово. Тільки Святий Дух може відкрити нам, що нашою найбільшою потребою є потреба в покаянні й викупленні, які стали можливими завдяки смерті Христа задля нас. 