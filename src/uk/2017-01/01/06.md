---
title:  Святий Дух і Слово
date:   05/01/2017
---

### Святий Дух і Слово 

Святий Дух, Котрий відкрив людям зміст Біблії і передав його за допомогою натхнення, ніколи не буде спонукати нас діяти всупереч Божому Слову. 

`Прочитайте Івана 5:39, 46, 47; 7:38. Про який авторитет згадує Ісус у текстах? Яким чином Біблія підтверджує, що Ісус – Месія?` 

Деякі люди стверджують, що отримали особливі «об’явлення» і «повчання» від Святого Духа, які суперечать ясним істинам Біблії. За їхніми словами, Святий Дух має більший авторитет і владу, ніж Боже Слово. Проте щоразу, коли людина визнає недійсним богонатхненне написане Боже Слово та нехтує його вісткою, вона стає на слизький шлях і не прямує за керівництвом Духа Божого. Тільки Біблія є нашим духовним захистом. Тільки вона – надійне мірило всіх питань віри й життя.

«Святий Дух промовляє до них через Писання і закарбовує істину в серці. Таким чином викривається гріх і омана усувається з душі. Отже, завдяки Духові правди, Який діє через Слово Боже, Христос привертає до Себе Свій вибраний народ» (Е. Уайт. Христос – надія світу, с. 671). 

Еллен Уайт наголошує: «Дух не був даний з метою замінити Собою Біблію, бо Писання ясно говорить, що Слово Боже є мірилом, яке випробовує будь-яке вчення і переконання» (Е. Уайт. Велика боротьба, с. 7). 

Святий Дух ніколи не був даний для того, щоб замінити Слово Боже. Він працює в згоді з Біблією та через неї, аби навернути нас до Христа, тим самим роблячи святу Книгу єдиним мірилом справжньої біблійної духовності. Ми можемо бути впевнені: людина, заяви котрої суперечать Божому Слову, говорить неправду. І хоч нам не дано судити наміри серця, думки або мотиви людей, ми можемо давати оцінку богословським поглядам, зіставляючи їх зі Словом Божим. 

`Наведіть приклади вчень, проповідуваних деякими людьми в Церкві, які явно суперечать Слову Божому! Якою має бути наша реакція (1) на людей, котрі поширюють оману; (2) на саму оману?` 