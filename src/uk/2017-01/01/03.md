---
title:  Святий Дух та інспірація
date:   02/01/2017
---

### Святий Дух та інспірація 

Інспірація – це термін, який використовується для опису Божого впливу за допомогою діяльності Святого Духа в передачі Його вістки через людей. Робота Святого Духа в процесі інспірації пояснює глибинну єдність істини, відкритої в Писанні. Будучи Духом Істини (Івана 14:17; 15:26; 16:13), Святий Дух поведе нас до повної істини. 

`Прочитайте 2 Петра 1:21; П. Зак. 18:18; Мих. 3:8; 1 Кор. 2:9-13. Що ці тексти повідомляють нам про біблійних письменників та участь Бога у створенні Біблії?` 

Фраза «натхнені Святим Духом» (2 Петра 1:21) якнайкраще підтверджує діяння Святого Духа в процесі інспірації, або натхнення. В уривку 1 Кор. 2:9-13 апостол Павло пов’язує об’явлення і натхнення з діяльністю Святого Духа. У 9-му вірші він говорить про те, що Бог відкрив апостолам приховане від людських очей. «Це Бог відкрив через Свого Духа» (1 Кор. 2:10). Апостоли отримали «Духа, що від Бога, щоб знати те, що дароване нам Богом» (1 Кор. 2:12). Потім у вірші 13 автор безпосередньо описує процес натхнення, коли говорить, що дароване від Бога вони передають «не вченими словами людської мудрості, але навченими Святим Духом, порівнюючи духовне з Духовним». Павло не мав жодних сумнівів щодо джерела й авторитету вістки, яку проголошував. 

Хоч багато частин Біблії є результатом прямого надприродного Божого об’явлення, однак не все в Біблії було відкрите в такий спосіб. Часом Бог спонукував біблійних авторів ретельно вивчати те чи інше питання або скористатися іншими джерелами (І. Нав. 10:13; Луки 1:1-3), аби відкрити й передати Його вістку. Таким чином, усі книги Біблії були відкриті та натхнені Богом (2 Тим. 3:16). Саме із цієї причини Павло стверджує, що «все Писання» було написане для нашого повчання, «щоб через терпіння і втіху з Писання ми мали надію» (Римл. 15:4). Бог, Котрий Сам розмовляє і Котрий створив людську мову, дарує людям можливість передати богонатхненні думки достовірним надійним чином. 

«Богові було до вподоби повідомити світові істину з допомогою людей; Він Сам через Святого Духа наділив їх здібностями для цієї праці, певним чином спрямовуючи їхні думки та підказуючи, що говорити й писати. Хоч цей скарб зберігається в земних посудинах та сповіщається недосконалою людською мовою, він залишається Божим свідченням» (Е. Уайт. Вибрані вісті, т. 1, с. 26).  