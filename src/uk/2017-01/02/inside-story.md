---
title:  Місіонерська історія
date:   13/01/2017
---

#### Подарунок у лісі. Частина 2 

Польський уніон вирішив узяти кемпінг в оренду. Незабаром прибула вантажівка з Данії, заповнена двоярусними ліжками, тумбочками й кухонним приладдям. Уніон зробив крок віри та провів табірні зібрання в Затоне. 

Ришард пішов в адміністрацію сільського поселення й пояснив, що Церква хоче надалі використовувати цей кемпінг для навчання дітей і молоді, щоб вони стали гідними громадянами своєї держави. Він розповів про те, як організований Церквою табір на території кемпінгу вже допоміг дітям з вугледобувних районів і тим, чиї будинки постраждали під час нещодавньої повені. Ришард пояснив мету проведення табору слідопитів і молодіжного табору. Потім він попросив адміністрацію розглянути питання передачі табору у власність Церкви адвентистів сьомого дня. Один із чиновників був проти, але в кінці зустрічі більшість членів ради проголосувала за те, щоб віддати територію кемпінгу Адвентистській церкві. Пожертвування адвентистів з Великобританії допомогли викупити будівлі (вони були у приватній власності). Бог красномовно говорив про Свою волю. 

Окрім літніх табірних зібрань для молоді, база табору щороку відчиняє двері для табірного зібрання для дорослих. Сотні людей, які приїжджають у цей табір, не належать до Адвентистської церкви, але багато з них їде додому з твердим наміром змінити своє життя та прямувати за Ісусом. 

Дітям можна запрошувати в табір своїх друзів-неадвентистів, і деякі з цих молодих людей також вирішують слідувати за Христом. Літературні євангелісти використовують табір як школу для книгонош, які практикують свої навички служіння в сусідніх населених пунктах. 

Коли Ришард уперше відвідав Затоне, на одній зі стін будівлі він помітив напис: «Бога немає». Через два роки на табірному зібранні він запитав молодь, що можна зробити із цим написом. Один юнак підвівся і зізнався, що це він написав ці слова 1989 року в таборі для важких підлітків. 

Після повернення додому цей юнак довідався, що один з його друзів став адвентистом. Друг запросив його в церкву, і через певний час він також присвятив своє життя Христу. Господь допоміг йому перемогти бажання вживати алкоголь і курити, створивши нову людину. І тоді юнак, який колись повставав проти Бога, допомагав зафарбовувати свій напис на стіні як брат у Христі. 

2010 року частина ваших пожертвувань тринадцятої суботи була направлена на оновлення будівель табору в Затоне. Частина пожертвувань цього кварталу буде використана для створення в польській студії телеканалу «Надія» телевізійних програм для дітей і молоді. Дякуємо за вашу підтримку! 

Ришард Янковський, президент Західної Польської конференції, у минулому молодіжний керівник Польського уніону. 