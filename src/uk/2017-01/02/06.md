---
title:  Святий Дух і Христос
date:   12/01/2017
---

### Святий Дух і Христос 

Святий Дух здійснив утілення Ісуса (Луки 1:34, 35), помазав Його на служіння (Луки 3:21, 22). Помазання Ісуса наділило Його силою для виконання місії та дозволило Йому дарувати силу Святого Духа учням. Святий Дух направляв та зміцнював Христа під час спокуси (Марка 1:12: Матв. 4:1; Луки 4: 1, 2, 14), так що Господь «може допомогти і тим, що переносять випробування» (Євр. 2:18, пор. Євр. 4:15, 16). Святий Дух наділив Ісуса силою для виконання справи викуплення (Євр. 9:14) та уможливив Його воскресіння (1 Петра 3:18). У всіх цих подіях Святий Дух залишався в тіні, указуючи на Ісуса Христа. 

`Прочитайте тексти Луки 24:44-49; Гал. 5:16-23. Що ми дізнаємося із цих уривків про служіння Святого Духа? Як Святий Дух прославляє Ісуса?`  

Святий Дух прославляє Ісуса таким чином: 

1. Повідомляє точні й надійні відомості про Нього у Святому Письмі. У Божому Слові нам відкрита вся необхідна інформація про Христа і здійснене Ним спасіння, тому ці істини слід приймати з вірою й покорою. 
2. Залучає людей до спасенних взаємовідносин з Ісусом Христом. Святий Дух делікатно впливає на розум і серце людей. Він дає їм розуміння духовних істин, щоб вони могли довіритися Ісусові та прийняти Його як Господа і Спасителя. 
3. Відтворює характер Христа в нас. Святий Дух наділяє нас чеснотами, які уподібнюють нас до Христа (Гал. 5:22, 23). Через кров Ісуса нам дарована перемога над гріхом (пор. Об’явл. 12:11), і Святий Дух робить нас здатними виконувати Божі Заповіді. 
4. Дарує нам сили жити христоподібним, безкорисливим, самовідданим життям та служити іншим. Він закликає чоловіків і жінок до конкретних видів служіння для Бога, наділяє їх здатністю навертати інших людей до Спасителя в доброзичливій манері Духа Христового. 

`Яким чином справа відтворення в нас характеру Христа приносить славу Отцеві?` 