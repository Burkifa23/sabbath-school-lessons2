---
title:  Святий Дух і Творіння
date:   09/01/2017
---

### Святий Дух і Творіння 

Першою значною дією Бога на нашій планеті було її створення. Біблія ясно згадує Триєдиного Бога (Бут 1:1; у цьому тексті слово «Бог» – «Елохім» – іменник чоловічого роду множини). Новий Завіт повідомляє, що Ісус Христос – Творець неба, землі й усього сущого (Івана 1:1-3; Колос. 1:16, 17). Але Біблія також згадує про роль Святого Духа в процесі Творіння. 

`Прочитайте тексти Бут. 1:2; Йова 26:13; 33:4; Псал. 33:6; 104:29, 30. Яка роль Святого Духа в процесі Творіння? Як Божий Дух пов’язаний зі створенням життя?` 

У розповіді про Творіння згадується про присутність Духа Божого при створенні нашої планети (див. Бут. 1:2). Тексти Йова 26:13, 33:4; Псал. 104:29, 30 і Псал. 33:6 підтверджують активну роль Святого Духа в надприродному створенні життя на Землі. Поряд з Богом Отцем та Його Божественним Сином Ісусом Христом, Котрі, згідно з Біблією, брали безпосередню участь у створенні світу (див. Ісаї 64:8; Колос. 1:16, 17), у цій справі також був задіяний Святий Дух. 

Він «ширяв» над порожнечею, беручи участь у зародженні життя на планеті. Єврейське слово мерахефет у Бут. 1:2, що означає «ширяти», «витати» над поверхнею Землі, також використовується в П. Зак. 32:11, де Бог порівнюється з орлом, котрий ширяє над гніздом із пташенятами. Святий Дух, який брав безпосередню участь у створенні життя на Землі, піклується про створених живих істот, як орел піклується про своїх пташенят. Текст Псал. 104:30 повідомляє, що акт Творіння був також можливий завдяки діяльності Святого Духа і Він брав активну участь у цьому процесі. 

`Святий Дух не тільки був присутній при створенні світу, але також бере активну участь у процесі нашого відродження, даруючи нам нове серце і новий розум. Як взаємопов’язані обидві ці дії? Що субота повідомляє нам про Творіння та відродження?` 