---
title:  Для Подальшого Дослідження
date:   13/01/2017
---

#### Для Подальшого Дослідження: 

Безперечно, служіння Святого Духа має вирішальне значення для наших взаємовідносин з Господом. Не завжди ми можемо бачити Його працю, проте можемо споглядати плоди Його діянь у нашому житті й житті інших людей. Якщо ви здобули віру в Ісуса і ваше життя змінилося, то це сталося винятково завдяки роботі Святого Духа. 

«Хоч вітер неможливо побачити, результати його дії видимі й відчутні. Так і вплив Святого Духа на серце відкриватиметься в кожному вчинку того, хто відчув на собі цю спасенну силу. Коли Божий Дух оволодіває серцем, Він перетворює життя. Гріховні думки зникають, лихі вчинки залишаються в минулому, а гнів, заздрощі і суперечки поступаються любові, смиренню й миру. Смуток перетворюється на радість – і обличчя людини починає відображати небесне світло» (Е. Уайт. Христос – надія світу, с. 173). 

Ми бачимо, як ці чудові обітниці виконуються в житті багатьох людей. Однак Святий Дух не перетворює людей миттєво. Ми не стаємо автоматично такими людьми, якими маємо бути. Життя віри й підкорення Господу – це життя боротьби, послуху і покаяння. Святий Дух – Божественний Посередник, Який діє в нашому житті, щоб зробити нас новими творіннями в Христі. Ця праця триває все життя. Хоч наші помилки і слабкості повинні підштовхнути нас до більшого посвячення нашому Господу, однак ми не повинні дозволяти дияволу з їхньою допомогою занурювати нас у зневіру. Переймаючись своїми гріхами, ми повинні завжди пам’ятати про смерть Ісуса заради грішників. Спаситель помер за нас і дарує нам благодать, якої ми гостро потребуємо, саме тому, що ми є грішниками. 

#### Питання для обговорення: 

1. Як приклад Святого Духа може навчити нас служіння в тіні? Як ми можемо виконувати працю для Господа таким чином, аби привертати увагу людей не до себе, а до Спасителя? 
2. Яким чином Святий Дух звеличує Ісуса і ставить Його в центрі уваги? Як ви можете звеличувати Христа, не наголошуючи на власних заслугах? Чому іноді це важко зробити? Як ми можемо боротися з нашої природною схильністю до самопрославляння? 