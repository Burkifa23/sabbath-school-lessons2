---
title:  Зневага щодо Святого Духа. Частина 2
date:   14/03/2017
---

### Зневага щодо Святого Духа. Частина 2 

Факт, що Святий Дух може засмучуватися, свідчить про те, що Бог не байдужий до нас і наших учинків. Він реагує на наші рішення та спосіб життя. 

`Прочитайте уривок Ефес. 4:25-5:2. Які повеління містяться в наведених віршах? Як зміниться наше життя, якщо ми будемо дотримуватися цих повелінь?` 

Святий Дух задоволений нами, коли ми говоримо істину з любов’ю та обурюємося на гріх, але не грішимо у своєму гніві. Він радіє, коли ми працюємо своїми руками й ділимося результатами нашої праці з нужденними; коли наставляємо людей та благотворно впливаємо на них. Також Дух радіє, коли ми демонструємо доброту, співчуття і готовність прощати. 

Якщо ми називаємо себе християнами, але живемо так, ніби Христос ніколи не прийде і наше життя не перебуває під Його керівництвом та любов’ю, тоді засмучуємо Святого Духа. Коли заявляємо, що віримо в істину, але наші вчинки суперечать нашим словам, тоді ми засмучуємо Святого Духа. Відсутність моральної цілісності також засмучує Духа. Наше місіонерське служіння має гармоніювати з нашою етичною поведінкою. Якщо наше життя свідчить іншим людям, що ми справді Божі діти, це приносить радість серцю Бога. 

`Прочитайте тексти Ефес. 4:3, 4, 15, 16, 32. Що вони повідомляють про колективні аспекти життя в Дусі? Як у спільноті віруючих виявляється наповнене Духом життя?` 

Зауважмо, що в 4-му розділі Послання до ефесян відзначено також общинний аспект. Кілька разів згадується ідея єдності. Павло турбується про те, щоб ми зберігали єдність духу, оскільки живемо в тісній взаємодії одне з одним (див. Ефес. 4:32). У своїх взаємовідносинах у Церкві ми покликані «зберігати єдність духу в союзі миру» (Ефес. 4:3). Це важливо для тих, хто не бажає засмучувати Святого Духа. Наше ставлення одне до одного в Церкві, яка є храмом Святого Духа (1 Кор. 3:16, 17), має велике значення для Бога. Наші взаємовідносини в Христовому тілі мають першорядне значення для Божого Духа. 

`Це прекрасно, що ми знаємо істину та знайомі з Трьохангельською вісткою (Об’явл. 14:6-12). Але запитайте себе: «Як я ставлюся до інших людей, особливо до підлеглих або незаможних? Тобто до тих, хто нічого не може запропонувати мені взамін?» не Вгашайте СВятого Духа` 
