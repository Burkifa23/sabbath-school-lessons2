---
title:  Зневага щодо Святого Духа. Частина 1
date:   13/03/2017
---

### Зневага щодо Святого Духа. Частина 1 

`Прочитайте текст Ефес. 4:30. Тут Павло використовує дієслово в наказовому способі, застерігаючи нас не засмучувати Святого Духа. Що значить засмучувати Святого Духа?` 

Святий Дух – Особа, а не просто Божественна сила. Саме тому Він може засмучуватися. Але як ми засмучуємо Святого Духа? Яким чином зневажаємо Його? Насамперед нам необхідно пам’ятати, що одне із завдань Святого Духа – відкрити наші очі на гріх (Івана 16:8). Він веде нас до Ісуса, Котрий прощає наші гріхи й освячує нас. Дух Божий названий «Святим». Це означає, що Він ненавидить гріх. Але Святий Дух радіє, коли ми в усьому слухаємося Бога, а наші думки та слова чисті і святі. З іншого боку, Дух Святий засмучується, коли ми плекаємо те, що суперечить нашому Божественному покликанню. Будь-яка наша гріховна слабкість або схильність применшувати наслідки гріха засмучують Його. Зневага щодо Святого Духа – дуже серйозний гріх.

Контекст заяви Павла в Ефес. 4:30 про засмучення Святого Духа пов’язаний зі способом життя людей до і після їхнього навернення до Христа. Як нове творіння в Христі, ми маємо бути покірними, лагідними одне до одного, з любов’ю і довготерпінням зберігати єдність Духа в союзі миру (Ефес. 4:2, 3), прямуючи за Христом, нашим новим Головою (Ефес. 4:15). Тому не повинні ходити в марноті розуму, як язичники (Ефес. 4:17). Натомість ми живемо життям, угодним Богові (Ефес. 4:24-31). 

Щоразу, коли ми дозволяємо будь-якій негативній рисі, згаданій у 4-му розділі Послання до ефесян, закоренитися в наших серцях та виявлятися в наших словах і вчинках, тоді засмучуємо і зневажаємо Духа. Зневажати Святого Духа означає відкидати Його освячувальну присутність та перетворювальну силу тим, що ми самовільно продовжуємо грішити. 

`Святому Духові не байдужий наш спосіб життя. Прочитайте уривок Ефес. 4:25-31 та перерахуйте конкретні приклади аморальної поведінки, які зневажають Святого Духа. Чому Святий Дух засмучується через такі вчинки людини?` 
