---
title:  Не вгашайте Святого Духа
date:   15/03/2017
---

### Не вгашайте Святого Духа

`Прочитайте уривок 1 Сол. 5:19-21. Як можна вгашати Святого Духа?` 

Дієслово «гасити» наводить на думку про пожежу. Однокорінне грецьке слово зустрічається в текстах 1 Сол. 5:19 та Ефес. 6:16. Ці вірші нагадують нам, що Святий Дух подібний до вогню, який ми можемо загасити. Нам необхідно усвідомлювати, що Дух Святий виконує дві важливі функції: викриває гріх та дарує силу перемагати гріх. Обидві дії тісно пов’язані з освяченням. 

За допомогою Божого Слова Дух дає нам необхідні для святого життя знання, а завдяки Своїй силі Він дарує нам можливість змінити своє життя відповідно до цих знань. Якщо ми не бажаємо вгасити Духа, то не повинні нехтувати пророцтвами (див. 1 Сол. 5:20). Павло просить віруючих солунян не нехтувати пророчими настановами, але при цьому закликає їх розрізняти духів (див. 1 Сол. 5:21). Хоч нам слід бути відкритими для впливу Святого Духа в житті громади та не вгашати Його, проте ми також потребуємо проникливості, оскільки хибні вчення і лжепророки продовжуватимуть непокоїти Церкву. 

Не всі духи є добрими. Слово Боже – світильник для наших ніг та світло для нашої стежки (Псал. 119:105). Біблія – це критерій перевірки нових пророцтв. У стародавні часи світильником слугував факел, освітлюючи вночі шлях мандрівникам. Біблія навчає нас, як потрібно ходити духом (Гал. 5:25). Це стає можливим, якщо ми дотримуємося вчення Божого Слова та підкоряємося настановам Святого Духа, Котрий показує нам правильний шлях у житті. 

Багато людей, котрі заявляють про свою віру в Біблію як Слово Боже, інтерпретують її таким чином, що позбавляють Писання авторитету й життєдайної сили, необхідних для зміни життя. Крім того, якщо ми нехтуємо Божим Словом, ставимося до нього з неповагою або не поспішаємо застосовувати його настанови у своєму житті, то гасимо цей світильник, дарований для того, щоб нам не заблукати і досягти успіху в добрих ділах. 

`Прочитайте уривок 1 Сол. 4:7, 8. Що означає бути покликаними «до освячення»? У яких сферах життя ми маємо діяти як народ, покликаний «до освячення»?` 
