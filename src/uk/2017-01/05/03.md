---
title:  Наповнення Святим Духом
date:   30/01/2017
---

### Наповнення Святим Духом 

`Прочитайте тексти Ефес. 5:18; Дії 13:52; Римл. 8:9. Що значить бути наповненими Святим Духом? Яким чином у нашому житті відбувається наповнення Духом?` 

Охрестившись та долучившись до Христа, ми маємо жити в силі Духа. Для цього нам необхідно бути наповненими Духом. У Новому Завіті містяться численні згадки про людей, наповнених Духом (Луки 1:41, 67; Дії 2:4; 4:8, 31; 9:17; 13:9). Апостол Павло використовує дієслова та їхні граматичні форми стосовно людини, яка цілком підкорилася Богові й відкрита для керівного впливу Святого Духа. Бог може безперешкодно діяти в житті такої людини. 

Якщо ми залежні від алкоголю, наші вчинки, мова і думки зазнають негативного впливу. Коли ми сповнені Духом Святим, це дозволяє Йому справляти на нас позитивний вплив, унаслідок чого наші вчинки, мова й думки відображатимуть Ісуса. 

Хоч Дух дарований нам для зміцнення у вірі (Гал. 3:2) і ми приймаємо Його через віру (Гал. 3:14) у момент хрещення (Тита 3:5, 6), проте нам необхідно щодня наповнюватися Святим Духом. Ми не можемо задовольнятися сильним досвідом, який мали минулого року, минулого місяця або навіть учора. Нам потрібно наповнюватися Божим Духом щодня, оскільки щодня перед нами постають нові завдання. 

У тексті Дії 13:52 використовується дієслово недоконаного виду «сповнювалися», яке означає безперервну дію. Наповнення Духом – не разова подія, воно має стати частиною щоденного досвіду. Кожна сфера нашого життя має бути відзначена Його присутністю, тоді ми будемо жити так, як належить. 

Наповнення Святим Духом не означає, що ми отримуємо Його в більшому обсязі, ніж раніше. Це означає, що Він справляє більший вплив на наше життя. Тільки якщо ми щодня підпорядковуємо своє життя Духові, Він може використовувати нас для Божої слави. 

«Я бажаю звернути вашу увагу на такий факт: люди, у серцях яких через віру живе Ісус, отримали Святого Духа. Кожна людина, що приймає Ісуса як свого особистого Спасителя, отримує також Святого Духа. Він буде її Порадником, Керівником і Свідком, Він здійснюватиме її освячення» (Е. Уайт. Рукописи, т. 14, с. 71). 