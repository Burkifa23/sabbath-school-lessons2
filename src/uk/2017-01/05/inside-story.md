---
title:  Місіонерська історія
date:   03/02/2017
---

#### «боже, Допоможи мені знайти тебе!». Частина 1 

Ханнеле відкрила конверт із листом від своєї двоюрідної сестри й почала читати. «Я віддала своє життя Ісусу!» писала вона. «Що це означає?» ‒ дивувалася Ханнеле. Вона іноді відвідувала недільну школу, але ніколи не чула, аби хтось віддав своє життя Ісусові. 

Ханнеле бажала такого ж досвіду відносин з Богом, але не знала, як його отримати. Вона відвідувала різні церкви й молодіжні зустрічі, але не знаходила того, про що писала в листі її сестра. Ханнеле придбала Біблію й прочитала її від початку до кінця; вона робила те, що, як їй здавалося, повинні робити християни, але все одно відчувала духовний голод. 

Завершивши навчання в університеті, Ханнеле переїхала до Гельсінкі, столиці Фінляндії. Там вона зустріла свого майбутнього чоловіка. Дівчина запросила його відвідувати церкву разом з нею, сподіваючись, що він першим знайде Бога й допоможе їй, але це не спрацювало. 

У подружжя народилися діти, і життєвих турбот стало більше. У Ханнеле було все, що вона бажала, крім Бога. Продовжуючи відвідувати церкву, вона молилася: «Господи, я не можу знайти Тебе. Будь ласка, знайди мене Сам!». 

Донька Ханнеле вирішила на рік поїхати на навчання до Австралії. Ханнеле молилася, щоб її донька знайшла хорошу сім’ю, в якій могла би жити. І вона знайшла її. «Це були чудові люди! – пізніше розповідала Ханнеле. – Грег, голова цієї родини, допоміг нам налаштувати комп’ютер, щоб ми могли переписуватися. Я розповіла йому про свої пошуки Бога. Він сказав мені, що залишив Церкву, до якої ходив з дитинства, але запропонував мені прочитати свою улюблену книгу «Христос – надія світу». Я знайшла книгу в Інтернеті й прочитала її. Ця книга змінила моє життя! Я прочитала її ще раз, порівнюючи зміст із моєю Біблією. Нарешті я відчула, що знайшла відповіді на свої запитання, й почала спілкуватися з Богом». 

Батько Грега в минулому був місіонером і зміг відповісти на запитання Ханнеле про Бога. Він розповів їй, що є адвентистом сьомого дня, але вона раніше ніколи не чула про таку релігійну групу. Він пояснив, що адвентисти дотримуються біблійної суботи й очікують повернення Ісуса. Чоловік Ханнеле знайшов інформацію про цю Церкву в Інтернеті, і вона із цікавістю прочитала її. 

Грег розповів Ханнеле про адвентистський телеканал, що здійснює трансляцію в Інтернеті. Вона подивилася декілька програм і, на щастя, усвідомила, що її життя змінилося на краще. 

_Далі буде_ 