---
title:  Хрещення Святим Духом
date:   29/01/2017
---

### Хрещення Святим Духом 

`Прочитайте Марка 1:8 (пор. Матв. 3:11; Луки 3:16; Івана 1:33); Дії 1:5; 11:16. Який обряд духовного народження згадується в Біблії поряд із хрещенням Духом?` 

У Новому Завіті міститься лише сім уривків, у яких згадується про хрещення Святим Духом. Чотири з них пов’язані зі служінням Івана Хрестителя та вказують на П’ятидесятницю. Святий Дух був дарований, щоб сповістити історію спасіння на початку «останніх днів». 

Однак євангеліст Іван, на відміну від інших євангелістів, не використовує майбутній час, коли йдеться про хрещення Духом. Натомість він використовує дієслово теперішнього часу, указуючи, що цей процес має неминуще значення (див. Івана 1:33). Теперішній час дієслова Іван використовує трохи вище, у тексті Івана 1:29, коли говорить про ще одне важливе завдання Ісуса – очищення світу від гріха. Служіння Ісуса полягає в тому, щоб очистити нас від гріха і дати нам Святого Духа. Це подвійне служіння описане також у тексті Дії 2:38. Після того як учні побачили воскреслого Христа, вони отримали обіцяне – прощення гріхів і дар Святого Духа. Такий же досвід пережили віруючі в домі Корнилія (див. Дії 10:43, 44; 11:16). Водне хрещення також відоме як хрещення покаяння (Дії 19:4). Коли ми каємося в гріхах та хрестимося в Ім’я Ісуса, то отримуємо і дар Святого Духа (Дії 2:28-39). 

У Новому Завіті прийняття Святого Духа і хрещення взаємопов’язані. Вони вказують на наше нове народження. За допомогою хрещення ми стаємо єдині із Христом, і Він дарує нам Святого Духа, щоб ми могли жити в Його силі та проголошувати Благу вістку. Хрещення Духом – аж ніяк не дія благодаті на більш пізньому етапі в житті людини, що деякі пов’язують із чудодійними дарами. 

У тексті 1 Кор. 12:13 Павло має на думці не унікальний досвід учнів у день П’ятидесятниці, а досвід усіх віруючих. Він стверджує, що всі ми хрестилися одним Духом в одне тіло і напоєні одним Духом. Павло підкреслює ідею єдності. Займенник «усі» має вирішальне значення. Апостол пов’язує долучення всіх віруючих до тіла Христа із хрещенням Духом. 

`Опишіть ваш досвід хрещення Святим Духом. Яке значення Він має у вашому житті? Якими ви були б, якби Дух не працював у вашому житті?` 