---
title:  Дари в минулому і тепер
date:   22/02/2017
---

### Дари в минулому і тепер 

`Прочитайте 1 Кор. 14:1 та порівняйте різні переліки дарів у текстах 1 Кор. 12:7-11, 27-31; Римл. 12:3-8 і Ефес. 4:11, 12. Чи були ці дари дані тільки віруючим новозавітної епохи? Чому ці дари доступні і в наш час?` 

Деякі християни вважають, що дія згаданих у Новому Завіті духовних дарів була обмежена часом Ісуса й апостолів. Вони стверджують, що зі смертю апостолів особливі духовні дари також припинили свою дію в Церкві. На підтримку такої думки ці люди цитують текст 1 Кор. 13:10, де апостол Павло пише: «Коли ж настане досконале, тоді припиниться часткове». Так, настане час, коли дари втратять своє значення. 

Однак це станеться тільки тоді, коли «настане досконале», тобто такий момент, коли ми більше не будемо дивитися, як у дзеркалі, неясно, але побачимо Ісуса віч-на-віч під час Його Приходу на Землю. Біблія повідомляє, що духовні дари дані для збудування Церкви (1 Кор. 14:12). Павло закликає віруючих: «Бажайте гаряче духовних дарів» (1 Кор. 14:1, переклад І. Хоменка). Це необхідно для благополуччя Христового тіла. Оскільки в Біблії не зазначено, що Бог скасував духовні дари, значить вони будуть наявні в Церкві, доки вона не завершить свою місію і Христос не повернеться за нею. 

Божа справа буде завершена в кінці часу зі значно більшою потужністю і силою, ніж її здійснювали християни в перші століття. Оскільки Церква покликана підготувати світ до Другого приходу Христа, Бог не залишить її членів без Своєї допомоги у виконанні їхньої місії. Однак ці дари дані не для того, щоб витіснити Біблію або зайняти її місце. Вони дані як виконання біблійної обітниці про те, що віруючі отримають усе необхідне для збудування тіла Христового та підготовки світу до Приходу Ісуса. 

`Прочитайте Ефес. 4:11-13. У вірші 13 сказано: «Аж поки всі досягнемо єдності віри й пізнання Божого Сина, досконалого змужніння, міри зрілості повноти Христа». Що це говорить нам про нинішню потребу Церкви в дарах?` 