---
title:  Бог – податель духовних дарів
date:   20/02/2017
---

### Бог – податель духовних дарів 

Не ми вирішуємо, які отримати дари. Грецьке слово, що позначає духовні дари, – харизма. Це дари благодаті, які розподіляє Сам Бог. Ми не заробляємо їх своїм статусом, становищем, честю, освітою чи духовною працею. Ці дари дані нам з любові для виконання дорученої Богом місії. 

`Прочитайте текст Ефес. 4:7. Ми часто думаємо, що Подателем духовних дарів є винятково Святий Дух. Однак апостол Павло повідомляє, що Ісус Христос також причетний до цього. Яку участь бере Ісус у наділенні Своїх дітей духовними дарами?` 

Павло наголошує, що благодать Христа забезпечила право дарувати нам дари. Але саме Святий Дух розподіляє їх серед членів Церкви. Ті, хто прийняв Ісуса Христа як свого особистого Спасителя та вірить у Нього, будуть наповнені Духом Святим і наділені духовними дарами, «як [Він] хоче» (1 Кор. 12:11). Розподіл дарів – це прерогатива Бога. 

Вроджена здібність як така не є духовним даром. Духовні дари – це не те ж саме, що природні таланти, які людина може розвивати за допомогою інтенсивного навчання. Багато нехристиян наділені такими талантами. У той час як «кожний досконалий дар походить згори, сходить від Отця» (Якова 1:17), Бог вирішив наділити Своїх дітей особливими дарами, аби благословляти інших та зміцняти Свою Церкву. Бог може використовувати і природний талант для цієї мети, якщо людина визнає, що цей талант походить від Господа та присвячує його Божій справі. 

`Що Павло повідомляє своїм читачам про розподіл дарів? 1 Кор. 12:14-31. Чому такий підхід важливий для розуміння функціонування духовних дарів у Церкві?` 

Святий Дух розподіляє дари за Своєю мудрістю й волею. Оскільки Він любить нас і краще знає, де наше служіння буде найбільш ефективним, ми не повинні заздрити іншим людям та їхнім дарам. Заздрячи чужим дарам, ми виявляємо невдячність до Бога та сумнів щодо Його мудрості в розподілі дарів. 

`Якими дарами Бог наділив членів вашої громади? Про що свідчить факт, що різні люди мають різні дари?` 