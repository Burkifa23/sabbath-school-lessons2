---
title:  Мета духовних дарів
date:   21/02/2017
---

### Мета духовних дарів 

`Прочитайте тексти Римл. 12:3-8 та Ефес. 4:8-12. Яка мета даних нам Богом духовних дарів?` 

Духовні дари були дані більше для служіння, аніж для нашого освячення. Це не чудові трюки, які задовольняють нашу цікавість, і не протиотрута від нудьги. Ми часто думаємо про дари Святого Духа як про засіб задоволення наших духовних потреб або як про шанс розширити права й можливості в нашому житті з Богом. Унаслідок такої думки люди почали сприймати дари Святого Духа більш «християноцентричними», ніж христоцентричними. Ми думаємо не стільки про Бога, скільки про себе. Але, усвідомлюючи богоцентричність дарів, починаємо розуміти, що Господь наділяє нас дарами для збудування Церкви та зміцнення єдності між віруючими (Ефес. 4:12-16). Дари дані для виконання певного служіння в Церкві (Ефес. 4:11, 12), а в кінцевому підсумку – для прославлення Бога (1 Петра 4:10, 11). 

Дари дані не для нашої розваги. Їхня мета – наставляти інших (1 Петра 4:10; 1 Кор. 14:12, 26). Їхнє призначення – принести користь для духовного життя віруючих та бути засобом повчання для всієї Церкви. Якщо Божі дари, покликані сприяти єдності в Церкві, використовуються не за призначенням, так що тільки окремі люди отримують від них користь, – це трагедія. Коли таке відбувається, люди стають надто популярними. А це, у свою чергу, сприяє розділенню та викликає чвари. 

Надто часто ми думаємо про духовні дари тільки з точки зору отриманих нами здібностей і талантів. Хоч таланти тісно пов’язані з духовними дарами, ми повинні пам’ятати: Святий Дух, наділяючи нас духовним даром, завжди ставить конкретне завдання або визначає служіння (1 Петра 4:10). Тому можна сказати, що духовні дари – це певні здібності, надприродним чином дані Богом через Святого Духа. Ці дари дані людині для особливого служіння, спрямованого на збудування Церкви. А для досягнення цієї мети потрібні різноманітні дари. 

`Чому основне призначення дарів – зміцнення церковної єдності? Яким чином віруючі з різними дарами можуть сприяти єдності в громаді? Як зробити різні дари в церкві благословенням, а не джерелом розділення?` 