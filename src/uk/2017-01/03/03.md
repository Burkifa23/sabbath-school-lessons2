---
title:  Божественні Властивості Святого Духа
date:   16/01/2017
---

### Божественні Властивості Святого Духа 

Деякі біблійні уривки повідомляють про те, що Святий Дух володіє Божественними властивостями. 

Які властивості та дії Святого Духа з перерахованих у наведених біблійних уривках притаманні тільки Богові?

`1 Кор. 2:10, 11; пор. Ісаї 40:13, 14` 
 
`Псал. 139:7` 
  
`Євр. 9:14; пор. 1 Тим. 6:16` 
   
`Луки 1:35; Римл. 15:19; пор. Псал. 104:30` 

Розмірковуючи про Божественну мудрість, Павло стверджує, що саме Святий Дух відкриває її нам. «Тому що подібне відкриває подібний», – аргументує Павло. Тільки рівний Богові може знати глибини Божої мудрості (див. 1 Кор. 2:10, 11). Ніхто не знає Бога так, як Дух, бо Він знає Бога зсередини. Він знає Його так, як не може знати ніхто сторонній. Святий Дух воістину всезнаючий. 

Присутність Духа рівнозначна присутності Бога. Якщо я не можу піти в таке місце, де не було би Духа Божого, значить Він – усюдисущий (пор. Псал. 139:7). 

Святий Дух названий вічним (Євр. 9:14). Згідно з Біблією, скільки є вічних істот? Вічний тільки Бог (1 Тим. 6:16). Якщо Дух названий вічним, значить Він – Бог. 

Святий Дух також всесильний, або всемогутній. У тексті Римл. 15:19 апостол Павло визнає, що Євангеліє було проголошене «силою ознак і чудес, силою Божого Духа». Справді, Святий Дух може здійснювати Божественні чудеса. 

Ісус також наголосив, що хула на Духа не буде прощена (Матв. 12:31, 32; Марка 3:28, 29). Це твердження має сенс тільки в тому разі, якщо Святий Дух володіє особистісною Божественною природою. 

Однак найдивовижнішою здатністю Святого Духа, напевно, є Його вміння змінювати людські серця і розум. Саме Святий Дух звершує нове духовне народження (Івана 3:5-8). Він має силу здійснювати справи, підвладні тільки Богові. 