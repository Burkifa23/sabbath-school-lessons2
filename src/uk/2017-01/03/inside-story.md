---
title:  Місіонерська історія
date:   20/01/2017
---

#### у пошуках божого плану. Частина 1 

«Розо, дивися! – бабуся простягнула внучці яскравий буклет. – Це запрошення на серію лекцій з вивчення Біблії. Тобі варто туди піти. Ти можеш дізнатися там щось цікаве». 

Бабуся знала, що Роза, яка збиралася стати вчителькою, цікавилася духовними питаннями. Вона брала активну участь у служінні в церкві своїх батьків у Польщі й навіть обіймала посаду молодіжного керівника, хоч була не набагато старшою за тих, кого вела за собою. Батьки дуже пишалися участю доньки в церковному служінні й іншими її досягненнями. 

Роза взяла буклет і уважно роздивилася яскраві ілюстрації на першій сторінці. Вона прочитала запрошення і з цікавості вирішила відвідати ці лекції. 

На лекціях дівчина зустріла юнака, який був приблизно її віку. Вони познайомилися, і він запросив Розу на літній біблійний табір, який спонсорувала Церква, що проводила лекції. Роза вирішила прийняти запрошення; їй було цікаво дізнатися про Церкву, у якій, судячи з усього, добре знали Біблію. 

Приїхавши в молодіжний табір адвентистів сьомого дня, Роза трохи нервувала в оточенні великої кількості незнайомих людей. Але приятель, який запросив дівчину, познайомив її з молодими людьми з її рідного міста. Розі сподобалося заводити нових друзів, і через деякий час вона насолоджувалася спілкуванням у біблійному таборі, а також вивченням Біблії. 

Коли дівчина повернулася додому, вона почала ходити в церкву щосуботи. Роза знала, що це не порадує її батьків, тому не поспішала говорити їм, куди йде кожного суботнього ранку. 

Однак через певний час емоції від отриманих знань переповнили її, і вона поділилася зі своєю матір’ю всім, про що дізналася в біблійному таборі й церкві. Дівчина розповіла, що куріння шкодить здоров’ю, і переконувала маму залишити цю звичку. Роза також розповіла про переваги особистих відносин з Ісусом. «Ми не зобов’язані сповідувати свої гріхи перед священиком, ‒ пояснила вона. – Потрібно просто розповісти про них Богові!» 

Слова Рози непокоїли її маму. «Чому ти хочеш відвідувати якусь дивну церкву? – запитала вона. – Ми маємо свою чудову церкву!» 

«Але ці люди по-справжньому люблять Ісуса! – не заспокоювалася Роза. – Вони дотримуються біблійних принципів. Я хочу знати, чого навчає Бог!» 

«Якщо ти твердо вирішила стати адвентисткою, ‒ зітхнула мама, ‒не чекай від мене ніякої фінансової підтримки». 

_Далі буде_ 