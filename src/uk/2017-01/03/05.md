---
title:  Божественна Діяльність Святого Духа
date:   18/01/2017
---

### Божественна Діяльність Святого Духа 

Святий Дух виконує певне служіння, про яке Біблія повідомляє, що це – прерогатива лише Бога. Він бере активну участь як у Божественній справі Творіння, так і у відродженні грішників. 

`Прочитайте уривок Тита 3:4-6. Як Павло описує участь Святого Духа в процесі відродження людей?` 

Павло повідомляє про спільне служіння Святого Духа і «нашого Спасителя, Бога» (Тита 3:4), у контексті «купелі відродження» (хрещення) та нашого духовного оновлення (Тита 3:5). Дух Святий відроджує нас та оновлює наші серця. Він пробуджує в нас бажання йти за Христом. Як Дух життя (Римл. 8:2), Він освячує грішників та перетворює їхні характери. Дух Святий допомагає нам бути слухняними Ісусові Христу, Котрий спас нас. Тільки Божественна Особа здатна здійснювати такі дивовижні чудеса. 

`Порівняйте тексти Ісаї 6:8-10 та Дії 28:25-27. Кого біблійні автори вважають здатним проголошувати Божественну вістку?` 

У деяких біблійних уривках містяться слова, які належать одночасно і Богові Отцеві, і Святому Духові. Саме Святий Дух надприродним чином надихнув авторів Священного Писання передати його нам (2 Петра 1:21). В інших місцях Писання названо «богонатхненним» (2 Тим. 3:16). Передача Писання – це ще одне Божественне звершення Святого Духа. 

`Що сказано в тексті Римл. 8:11 про Божественну природу Святого Духа?` 

У Біблії сказано, що Святий Дух воскресив Ісуса з мертвих і також воскресить нас. Тільки Бог може воскрешати людей з мертвих. Тому Святий Дух є Бог. 

`Які зміни нам необхідно зробити, щоб стати більш відкритими до керівництва Святого Духа? Які наші звички можуть перешкоджати Його керівництву в нашому житті?` 