---
title:  Для подальшого Дослідження
date:   20/01/2017
---

#### Для подальшого Дослідження: 

Прочитайте розділ «Неправильне уявлення Божества» з книги Еллен Уайт «Євангелізм» (с. 613-617). 

Як ми зрозуміли цього тижня, біблійне свідчення про Божественність Святого Духа надзвичайно переконливе. Святий Дух – Бог. Але пам’ятайте: розмірковуючи про Святого Духа, ми маємо справу з Божественною таємницею. Тому не можемо повністю пояснити Бога та Його природу, оперуючи людськими поняттями. Божественні істини виходять далеко за межі людського розуміння, особливо коли йдеться про природу Самого Бога. 

Водночас віра в Божественність Святого Духа означає щось більше, ніж прийняття вчення про Трійцю. Вона включає в себе довіру спасенним діянням Бога, які відбуваються за дорученням Отця через Сина в силі Духа. «Нам зовсім не обов’язково давати точне визначення того, Ким є Святий Дух... Природа Святого Духа залишається таємницею. Люди не можуть збагнути її, тому що Господь не відкрив їм цього. Люди з химерними поглядами можуть підбирати вірші зі Святого Письма, будуючи на цій основі свої людські тлумачення, однак прийняття цих поглядів не зміцнить Церкву. Коли йдеться про таємниці, які надто глибокі для людського розуміння, мовчання є золотом» (Еллен Уайт. Дії апостолів, с. 51, 52). 

#### Питання для обговорення: 

`Австрійський філософ Людвіг Вітгенштейн писав: «Про що не можна говорити, про те слід зберігати мовчання». Хоч його слова мають зовсім інший контекст, ніж наведене вище висловлювання Еллен Уайт, принцип залишається той самий. Чому краще мовчати про аспекти, які стосуються Бога і духовної істини в цілому, які не були відкриті Господом?` 

`Іноді корисно міркувати про той чи інший богословський постулат, запитуючи: «Що ми втрачаємо, якщо це твердження хибне?» Наприклад: «Що б ми втратили, якби Христос не мав Божественної природи?» Поміркуйте над запитанням: «Що б ми втратили, якби Дух Святий не був Богом?».` 

`Поміркуйте над наступною цитатою: «Святий Дух, Яким ми повинні бути наповнені, не є впливом або містичною силою. Він – Божественна Особа, яку ми повинні прийняти з глибоким смиренням, благоговінням і покорою. Ми маємо дозволити Духові Святому керувати нами та підкоритися Йому» (Ле Рой Фрум. Пришестя Утішителя. Заокський: Источник жизни, 2006, с. 153).` 