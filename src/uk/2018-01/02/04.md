---
title:  Кроки жадібності
date:   09/01/2018
---

Як і всі гріхи, жадібність народжується в серці. Вона бере свій початок усередині нас, а потім виходить назовні. Саме так сталося в Едемі. 

`Прочитайте Бут. 3:1-6. Що зробив сатана, аби спокусити Єву? Як він використовує ті самі принципи, щоб обманути нас?` 

«І побачила жінка, що дерево добре на їжу, і принадне для очей, і пожадане дерево, щоб набути знання. І взяла з його плоду, та й з’їла, і разом дала теж чоловікові своєму, і він з’їв» (Бут. 3:6). 

Можна вважати, що історія, яка відбулася в Едемі, послужила для рекламної індустрії прикладом того, як потрібно продавати свою продукцію. Диявол представив плід забороненого дерева таким чином, щоб Єва відчула бажання мати більше, прагнення того, чого фактично вона не потребувала. 

Просто блискуче! Її падіння ‒ це демонстрація трьох кроків, які здійснює кожен із нас, піддавшись жадібності: «бачу, хочу, беру». 

Жадібність, безперечно, може бути тихим гріхом. Як і похіть, вона криється всередині. Але коли жадібність нарешті приносить плоди, вона стає руйнівною. Ця риса псує стосунки, ранить наших близьких, а нас атакує почуттям вини. 

Дозвольте жадібності виявитися ‒ і вона переможе будьякий принцип. Цар Ахав побачив виноградник Навота, захотів заволодіти ним і журився, доки його дружина, цариця Єзавель, не вбила Навота (див. 1 Цар. 21). 

Ахан не міг встояти, побачивши одяг і золото, він забажав їх і привласнив (І. Нав. 7:20-22). Зрештою, жадібність – це ще одна форма егоїзму. 

«Якщо егоїзм – найпоширеніша форма гріха, то жадібність ‒ найпоширеніша форма егоїзму. Наскільки точно говорить про це апостол Павло, описуючи “тяжкі часи” (2 Тим. 3:1) відступництва в останні дні! Він змальовує егоїзм як плодовитий корінь усякого зла, а жадібність – як його перший плід. “Бо люди будуть самолюбні, грошолюбні”» (2 Тим. 3:2)» (John Harris, Mammon, p. 52). 

`Чому так важливо розпізнати в собі навіть найменший прояв жадібності?`