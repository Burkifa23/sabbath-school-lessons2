---
title:  Євангеліє процвітання
date:   07/01/2018
---

Один популярний телевізійний проповідник говорив: «Бог хоче благословити вас, і доказом Його благословення є достаток матеріальних цінностей, якими ви володієте. Іншими словами, якщо ви вірні, Бог зробить вас багатими». 

Ця ідея в різних варіантах називається «євангелієм процвітання». Його зміст такий: ідіть за Богом, а Він зробить вас багатими і дасть світські блага. Це не що інше, як хибне богословське виправдання матеріалізму: «Хочете багатіти і при цьому почувати себе добре? Тоді ми маємо для вас “добру звістку”!». 

Однак неправильно пов’язувати Євангеліє з гарантованим добробутом. Таке переконання суперечить Святому Письму та відображає егоїстичне богослов’я ‒ напівправду, викладену псевдобіблійною мовою. В основі цього обману, як і будь-якого іншого гріха, лежать егоїзм та самодогоджання. 

Так зване «євангеліє процвітання» навчає, що, віддаючи Богові, ми отримуємо натомість гарантію матеріального добробуту. Але це представляє Бога комерсантом, а наші стосунки з Ним – діловою угодою. Ми жертвуємо не тому, що це правильно, а тому, що розраховуємо отримати щось натомість. Ось що таке «євангеліє процвітання»! 

`Прочитайте 2 Кор. 8:1-7. Про що йдеться в уривку? Які принципи, викладені в текстах, суперечать ідеї «євангелія процвітання»? Що має на увазі Павло, говорячи про цю доброчинну справу (2 Кор. 8:7)?` 

Християни Коринта, перебуваючи в «крайній убогості» (2 Кор. 8:2), проявляли небачену щедрість, віддаючи більше, ніж могли собі дозволити. Ці та багато інших подібних текстів Біблії допомагають спростувати помилкове вчення «євангелія процвітання», яке стверджує, що, живучи з Богом, ви забудете про бідність. 

`Чи можете ви навести приклади вірних Богові, але небагатих людей, а також невірних Богові, проте матеріально заможних? Чому багатство не можна розглядати як показник Божих благословень?`