---
title:  Місіонерська історія
date:   12/01/2018
---

#### Молитва за індійську сім’ю 

_Ендрю Макчесні, Адвентистська місія_ 

Арпіта Бхосале, 14-річна учениця адвентистської школи в Західній Індії, втратила батька ще до свого народження – вантажівка заїхала в його віз, запряжений волами. Удар був настільки сильний, що Роасахеб Бхосале, перелетівши через віз, упав на дорогу, де його збив зустрічний автомобіль. 

Дружина загиблого була глухонімою. Вона важко перенесла цю трагедію, проте була вимушена вийти на роботу. Арпіта народилася на місяць раніше визначеного терміну. 

«На мою думку, після смерті батька мама стала ближчою до Ісуса», – говорить дівчина. 

Перші п’ять місяців свого життя Арпіта провела з мамою в лікарні. Вони обидві були тяжкохворі. Ситуація, що склалася, непокоїла Сатиша – брата матері, який щодня їх відвідував. 

Якось у суботу, коли Сатиш прийшов до лікарні, він побачив незнайомця, котрий підходив до ліжок і молився з пацієнтами. Сатиш із цікавості підійшов до чоловіка й дізнався, що той був адвентистським пастором. 

«Мій дядько сповідував індуїзм, – розповідає Арпіта. – Проте він прагнув допомогти своїй сестрі, тому попросив пастора помолитися за неї». 

Пастор помолився за жінку й за дитину. Сатиш мовою жестів пояснив сестрі, що відбувається. 

Відтоді пастор регулярно відвідував матір і маля, котрі почали одужувати. 

Вражений Сатиш почав розпитувати пастора про його віру. Після кількох місяців вивчення Біблії Сатиш і його сестра щиро повірили в Ісуса. Мати присвятила свою доньку Господу, і щойно дівчинка почала говорити, мама навчила її щовечора молитися. 

«Щовечора о сьомій годині я складаю руки й молюся, і не важливо, де перебуваю в цей момент, – розповідає Арпіта. – Я вже давно таким чином звертаюся до Господа». Дівчина навчається в адвентистській школі. Завдяки приношенням тринадцятої суботи було побудоване нове приміщення для занять у цій школі. 

Арпіта Бхосале уклала заповіт із Богом у віці 13 років. 

«На моє рішення вплинуло те, що Ісус благословив мою сім’ю через Церкву адвентистів сьомого дня. Розмірковуючи над історією життя моєї матері, я хочу слідувати за Христом. Я бачила все, що Він зробив для неї». 

_Арпіта Бхосале, 14 років, навчається в адвентистській школі в Західній Індії._