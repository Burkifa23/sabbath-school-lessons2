---
title:  Духовна короткозорість
date:   08/01/2018
---

Усі люди, навіть ті, хто не визнає Біблію, розуміють очевидну істину: турботи цього життя і його багатства тимчасові. Ніщо на Землі не є вічним та надійним. Як сказав Павло: «...ми не дивимося на видиме, а на те, що невидиме, бо видиме – тимчасове, а невидиме – вічне» (2 Кор. 4:18). Якщо християни зосереджуються на турботах цього світу, а не на небесних реаліях, значить вони страждають на духовну коротко зорість. На цьому хибному шляху мало що може засліпити їх так сильно, як оманливість багатства. Хелен Келлер, яка була сліпою, сказала: «Найжалюгідніша людина у світі – та, котра має зір, але не має бачення». Біблія наповнена прикладами тих, хто міг бачити, але насправді був духовно сліпим. 

«Деякі люблять цей світ настільки, що це поглинає їхню любов до істини. Оскільки скарби цих людей накопичуються, їхня зацікавленість небесним скарбом зменшується. Чим більшими скарбами світу вони володіють, тим сильніше притискають їх до грудей, ніби улюблений скарб може бути відібраний у них. Чим вони багатші, тим менше схильні віддавати іншим, оскільки чим більше мають, тим біднішими себе почувають. Такою є оманлива природа багатства! Ці люди не побачать і не відчують потреби в Богові» (Е. Уайт. Духовні дари, т. 2, с. 267). 

Духовна короткозорість ставить під загрозу вічне спасіння. Недостатньо мати Ісуса в полі зору, ми повинні зосередити на Ньому всю свою увагу. 

`Прочитайте Матв. 13:3-7, 22. Про яку небезпеку попереджає нас Ісус? Чому так легко може потрапити в цю пастку як багата, так і бідна людина?` 

По-перше, Ісус застерігає нас від надмірної уваги до клопотів віку (див. Матв. 13:22). Спаситель знає, що в усіх нас є клопоти, зокрема й фінансові. Бідні турбуються про те, чого їм не вистачає, а багаті про те, що ще можуть придбати. Потрібно бути впевненими, що ми не дозволяємо таким турботам заглушати слово в нашому житті. 

По-друге, Ісус попереджає нас про «оману багатства» (Матв. 13:22). Хоч саме по собі багатство не є злом, воно має здатність обманювати, що може призвести людину до загибелі. 

`Яким чином ви можете помітити у своєму житті «оману багатства»? Як можна захиститися від неї?`