---
title:  Ненаситні ненажери
date:   10/01/2018
---

`Прочитайте Ісаї 56:11. Про який гріх попереджає текст?` 

Нам, грішним істотам, бути жадібними так само легко, як і дихати. Однак важко уявити собі рису людського характеру, настільки протилежну характерові Христа, як жадібність. «Адже ви знаєте благодать нашого Господа Ісуса Христа, що, будучи багатим, заради вас Він став убогим, аби ви збагатилися Його зубожінням» (2 Кор. 8:9). 

Тільки Господь знає, яке зло заподіяла жадібність протягом історії. Вона призвела до кровопролитних воєн, примушувала людей скоювати злочини, які знищили їх самих та їхні родини. Жадібність схожа на вірус, який міцно тримає свого господаря, послідовно знищуючи всі чесноти; це хвороба, яка бажає, бере і володіє. 

`Прочитайте Матв. 26:14-16. Що ми дізнаємося про згубний вплив жадібності із цієї сумної історії?` 

Зверніть увагу на слова Юди: «Що ви дасте мені, і я видам Його вам?» (Матв. 26:15). Сумно, що люди дозволяють жадібності затьмарити все інше. Юді була виявлена велика честь. Він жив поруч із втіленим Богом, був свідком Його чудес, чув Його слова життя. Проте подивіться, до чого призвели його жадібність і користолюбство! 

«Як же делікатно поводився Спаситель із тим, хто мав стати Його зрадником! У Своїх проповідях Ісус викладав принципи щедрості, котрі підривали саму основу користолюбства. Він викривав перед Юдою огидність жадібності, і багато разів цей учень розумів, що йдеться про його характер та гріхи, але не бажав розкаятися і залишити свою порочність» (Е. Уайт. Христос – надія світу, с. 295). 

`Усі ми тією чи іншою мірою проявляємо жадібність. Як можна з Божою допомогою позбутися цієї вади характеру?`