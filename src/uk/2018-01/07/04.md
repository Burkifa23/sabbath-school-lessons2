---
title:  Підтвердження віри
date:   13/02/2018
---

Як ми говорили вчора, життя віри – це процес, динамічний досвід. Віра зростає і стає зрілішою. Один зі способів, завдяки яким Бог зрощує й удосконалює нашу віру, – приношення десятин. Повернення десятин Господу не є законництвом; ми приносимо десятини не для того, щоб заслужити право потрапити на Небеса. Повернення десятини – це прояв віри. Це зовнішній, видимий особистий доказ істинності нашої віри.

Зрештою, кожен може заявити, що вірить у Бога й Ісуса. Нам відомо, що «й біси вірять» (Якова 2:19). Але повернення Богові однієї десятої вашого доходу – це акт віри. 

`Прочитайте Луки 11:42. Що Ісус мав на увазі, коли сказав, що не слід залишати повернення десятини? Як десятина пов’язана з «найважливішим у Законі» (Матв. 23:23)?` 

Повернення десятини – це скромний прояв залежності від Бога й акт віри в те, що Христос – наш Спаситель. Це визнання того, що ми вже благословенні «усяким духовним благословенням на небесах» (Ефес. 1:3) і нам обіцяно ще більше. 

`Прочитайте Бут. 28:14-22. Якою була реакція Якова на Божу обітницю?` 

«Краса Божого задуму щодо десятини полягає в рівності та простоті. Кожен може брати участь у приношенні десятини відповідно до сили своєї віри й бажання, оскільки вона Божественна за своїм походженням. Цей план поєднує в собі простоту й тактовність, не вимагаючи глибоких знань для його розуміння та здійснення. Кожен може стати учасником великої справи спасіння. Будь-яка людина може стати охоронцем Господніх скарбів, відповідальним за їхнє розумне використання» (Е. Уайт. Поради щодо управління ресурсами, с. 73). 

`Які духовні благословення ви отримали завдяки поверненню десятини? Як вірність у десятині сприяє зростанню вашої віри?`