---
title:  Відродження, реформи і принесення десятин
date:   15/02/2018
---

Тривалий період правління Єзекії вважається золотим віком Юдейського царства. Від часів правління Давида й Соломона Ізраїль ще не був настільки благословенним! В уривку 2 Хронік 29-31 описана епоха відродження та реформ: «І робив він [Єзекія] угодне в Господніх очах» (2 Хронік 29:2). Служіння в Господньому домі було відновлене (див. 2 Хронік 29:35). Відновилося святкування Пасхи (див. 2 Хронік 30:5), що викликало «радість в Єрусалимі» (2 Хронік 30:26). Язичницькі статуї, вівтарі й висоти були зруйновані (2 Хронік 31:1). Народ пережив внутрішнє відродження та зовнішнє перетворення, результатом чого стало повернення десятин і рясні приношення (див. 2 Хронік 31:4, 5, 12). 

`У книзі Неемії ми знаходимо ще один приклад відродження, реформ та принесення десятин. Прочитайте Неем. 9:2, 3. Що означає відродження серця? Прочитайте Неем. 13. Коли Неемія зробив виправлення в «домі нашого Бога» (Неем. 13:4), що юдеї принесли до храму (Неем. 13:12)?` 

«Відродження й перетворення – це два різних явища. Відродження означає відновлення духовного життя, пожвавлення сил розуму й серця, воскресіння від духовної смерті. Перетворення, або реформа, означає реорганізацію, зміну в ідеях і теоріях, звичаях і звичках» (Е. Уайт. Християнське служіння, с. 42). 

Існує неодмінний зв’язок між відродженням, перетворенням і принесенням десятин. Без повернення десятин відродження й реформи проходять без ентузіазму, якщо це взагалі можна назвати відродженням. Дуже часто ми, християни, байдуже стоїмо осторонь, тоді як повинні активно долучитися до Божої справи. Відродження й реформи вимагають виконання зобов’язань, а одним із таких зобов’язань є принесення десятин. Якщо ми не віддаємо Богові те, що за правом належить Йому, то не можемо очікувати, що Він відповість на наше прохання до Нього. 

Відродження та перетворення відбуваються в Церкві, а не за її межами (Псал. 85:7). Ми повинні просити Бога про відродження (Псал. 80:20) і перетворення, щоб творити «попередні діла» (Об’явл. 2:5). Перетворення стосується того, чого ми дотримуємося та що повертаємо Богові. 

Перетворення здійснюють не вчинки, а рішення на рівні розуму і волі, які відкривають мотиви й посвячення. Результатом буде зростання віри, загострення духовного зору й оновлення чесності.