---
title:  Місіонерська історія
date:   16/02/2018
---

#### Один візит – дев’ятеро людей охрестилося 

_Йоланда Мартинез Сантос_ 

Чоловіку Еріки не дуже подобалося, що ми з його дружиною вивчаємо Біблію в їхньому будинку в штаті Каліфорнія, США. Її чоловік, представник іншої релігійної деномінації, був міцної статури, і я його побоювалася. 

«Мене звати Йоланда Мартинез Сантос, і я – адвентистка сьомого дня», – сказала я, простягаючи йому руку. 

Уперше я постукала у двері будинку Еріки два тижні тому. Я була студенткою школи євангелізму, організованої в Аризоні Церквою адвентистів сьомого дня Тихоокеанського уніону. Раніше, 2013 року, літературний євангеліст також постукав у двері мого будинку і привів мене до церкви. І тепер я сама ходила від будинку до будинку, на прохання місцевої церкви пропонуючи людям придбати літературу. 

Отже, незважаючи на деяке невдоволення, чоловік Еріки дозволив нам продовжити вивчення Біблії. Ми з Ерікою молилися, щоб він приєднався до нас. 

На наш подив, він зробив це вже наступної зустрічі! Чоловік також повідомив, що має намір досліджувати з нами Святе Письмо щотижня. 

Незабаром Еріка запросила на наші біблійні курси свого брата, а потім і свого 13-річного сина. 

У міру того як тривали ці зустрічі, Еріка почала ділитися новою інформацією зі своєю сестрою, котра жила в іншому місті. Жінка захотіла дізнатися більше і, розшукавши Адвентистську церкву у своєму місті, почала вивчати там Біблію. Її чоловік і свекруха приєдналися до неї. 

Але це ще не все! Еріка представила мене своїм батькам, які зізналися мені, що їхня донька стала зовсім іншою людиною. Вони хотіли дізнатися, що цьому сприяло. «Усе дуже просто: людям не вистачає Ісуса, Котрий здатен змінити життя кожного», – усміхнувшись, сказала я. 

І ці люди теж почали вивчати Біблію разом з нами! 


Складно повірити, що один стук у двері привів до хрещення дев’яти осіб: Еріки, її сина, брата, матері, батька, сестри, чоловіка сестри та свекрухи. Навіть сусід Еріки уклав заповіт із Богом! 

А її чоловік нині постійно відвідує місцеву Адвентистську церкву. 

Пізніше Еріка розповіла мені, що до того, як я постукала у двері її будинку, вона місяць молилася, щоб Господь явив Себе у її житті й показав істинну церкву. 

«Якби ти не прийшла до мене, не відбулося б цих змін, – переконана Еріка. – Дякую Богу за те, що відповів на мою молитву!» 

_Йоланда Мартинез Сантос звершує служіння біблійного працівника в Каліфорнії._