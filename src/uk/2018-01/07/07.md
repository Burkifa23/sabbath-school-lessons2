---
title:  Для подальшого дослідження
date:   16/02/2018
---

Бог ініціював усі згадані в Біблії заповіти та відіграє керівну роль, спонукуючи Свій народ укладати ці заповіти (Євр. 8:10). Обітниці заповіту відображають Його благодать, любов і бажання спасти нас. 

Заповіт із Богом складається з багатьох елементів: Бог, людина, умови заповіту, зобов’язання виконувати умови обома сторонами, покарання за порушення заповіту, передбачувані результати, або бажаний результат. Ці елементи простежуються в ідеї повернення десятин, вираженої в текстах Мал. 3:9, 10. У вказаних текстах повторюється особливий заповіт між Богом та Його управителями щодо принесення десятин. Укладаючи цей заповіт, ми протестуємо проти споживацької ідеології та підтверджуємо, що з наверненого серця грішника може виходити щось добре. 

«Поверненню Богові того, що належить Йому за правом, перешкоджає корисливий, егоїстичний дух, властивий людині. Бог уклав особливий заповіт із людиною, домовившись із нею: якщо вона регулярно відокремлюватиме частину своїх коштів для наближення Царства Божого, Господь рясно благословить її і вона нічого не потребуватиме. Але людині, котра приховує те, що належить Богові, Господь виразно сказав: «Прокляттям ви прокляті»» (Е. Уайт. Поради щодо управління ресурсами, с. 77). 

Перебувати в заповіті з Богом означає виконувати зобов’язання. Ми насолоджуємося обітницями заповіту, але часто нам не подобаються повеління й зобов’язання. Не можна забувати, що заповіт у цьому контексті – це двостороння домовленість, а приношення десятин – умова нашого перебування в заповіті. 

**Питання для обговорення:** 

`Чому повернення десятини є важливим проявом нашої віри?` 

`Що ви можете відповісти людині, яка заявляє, що не може приносити десятину? Як ви можете допомогти людині, котра опинилася в такій ситуації? Що можна зробити, крім слів?` 

`В уроці за середу було поставлене запитання: «Що допомагає вам зберігати розуміння святості десятини?» Як ви відповіли на це запитання? Яким чином факт, що десятина свята, впливає на ваше ставлення до її повернення?`