---
title:  Місіонерська історія
date:   05/01/2018
---

#### Знак від Бога 

_Ендрю Макчесні, Адвентистська місія_ 
Водію вантажівки Сафану Карамату подобається це незвичайне відчуття – аж мурашки по спині бігають, коли він слухає проповідь. Крім того, шкіра рук мимоволі вкривається невеличкими пухирцями біля основи волосся. Такі незвичайні відчуття виникають і під час звершення молитви, і коли він розповідає про свою любов до Ісуса. 

«У такі моменти я справді відчуваю Божу присутність», – зізнається Сафан в інтерв’ю представнику Південно-Карибського університету, освітнього закладу адвентистів сьомого дня острівної держави Тринідад і Тобаго. Усміхаючись, він простягнув свої руки – на темній шкірі з’явилися ці невеличкі пухирці. 

«Таке трапляється завжди, коли ми говоримо про Бога, – каже Сафан. – Я сприймаю це як ознаку того, що я – не самотній». 

53-річний Сафан Карамат відчував себе самотнім упродовж багатьох років. У ранньому дитинстві він утратив матір, хлопчика виховував батько, котрий часто вживав алкогольні напої. Сафан ріс у мусульманському суспільстві в Тринідаді. 

«Батько завжди був п’яний, тому я змушений був тікати, коли він повертався додому, – згадує Сафан. – Я покладався лише на себе». 

Юнак регулярно відвідував місцеву мечеть, а після весілля разом із дружиною навернувся до юдаїзму. Подружжя виховало вісьмох дітей, які були хрещені в Римо-католицькій церкві. 

Але Сафан, як і раніше, відчував себе самотнім. У пошуках кращого життя він відмовився від уживання наркотиків, через кілька років кинув курити й припинив уживати алкоголь. 

Потім життя Сафана змінилося. Чоловік почав відвідувати євангельські зустрічі, після того як його дітей запросили на дитячі біблійні курси. Щотижня діти Сафана відвідували ці заняття, організовані викладачами університету. 

«Блага вістка була проголошена так виразно, що в 50-річному віці я вперше зустрівся з Господом», – згадує Сафан.

Він і троє його дітей – 12, 14 і 16 років – уклали заповіт із Господом. 

В інтерв’ю Сафана запитали, чи відчує він себе залишеним Богом, якщо в нього зникне звичне відчуття, начебто мурашки бігають по шкірі. У відповідь Сафан палко заперечив: «Ні! Ніколи!» 

_«Бог зі мною», – упевнений Сафан Карамат._