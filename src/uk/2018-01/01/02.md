---
title:  Бог цього світу 
date:   31/12/2017
---

Гроші стали богом цього світу, а матеріалізм – його релігією. Матеріалізм – це складна підступна система, яка пропонує тимчасову захищеність, однак не гарантує абсолютної безпеки. 

Матеріалізм – життєва позиція, за якої жадоба багатства й матеріальних цінностей стає важливішою і дорожчою за духовне життя. Майно має певну цінність, але ми не повинні залежати від нього: «Як багатство росте, ‒ не прикладайте свого серця до нього!» (Псал. 62:11). «Як маєток примножується, то множаться й ті, що його поїдають, і яка користь його власникові, як тільки, щоб бачили очі його?» (Екл. 5:10). Бажаючи мати світські блага, ми стикаємося з проблемою: скільки б не отримали, цього ніколи не буде достатньо. Ми прагнемо отримувати все більше й більше, проте отримане не здатне задовольнити нас надовго. Ось така пастка! 

`Прочитайте 1 Івана 2:16, 17. Згідно з цими текстами, що справді має значення?` 

`Прочитайте Луки 14:26-33. Що, за словами Ісуса, має найбільше значення для християнина?` 

Люди, для яких гроші або жадоба грошей стають у житті всім, повинні врахувати неодмінні наслідки. «Бо яка користь людині, якщо придбає весь світ, але занапастить душу свою?» (Марка 8:36). 

«Коли Христос прийшов на Землю, людство, здавалося, стрімко опускалося до найнижчих глибин. Були підірвані самі підвалини суспільства. Життя стало спотвориним і неприродним... У світі всі релігійні системи втрачали свій вплив на розум і душу. Відчуваючи огиду до байок і неправди, намагаючись заглушити сумління, люди впадали в невірство та матеріалізм. Не замислюючись про вічність, вони жили теперішнім» (Е. Уайт. Виховання та освіта, с. 74, 75). 

Люди впадали в невірство та матеріалізм… вони жили теперішнім. Знайома картина, чи не так? 

`Нам всім подобається володіти майном. Питання полягає в наступному: як можна усвідомити, що не ми володіємо речами, а вони – нами? Хто Єдиний має володіти нашим розумом і як ми можемо переконатися, що Він справді володіє нами?`