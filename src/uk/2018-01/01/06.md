---
title:  Абсолютна марність матеріалізму
date:   04/01/2018
---

Є багато людей, які люблять Господа. Їх пов’язують із Ним настільки тісні взаємини, що матеріальне відступає на другий план. 

`Прочитайте П. Зак. 7:6; 1 Петра 2:9; Івана 15:5 і Гал. 2:20. Що означає наша приналежність Богові? Що визначає нашу справжню сутність?` 

Бог каже: «Я є Виноградна Лоза, ви – галузки… без Мене не можете робити нічого» (Івана 15:5). Цей зв’язок прямий і нерозривний. «Справжній послух іде від серця. Він виникає в серці під впливом Христа. І якщо ми не опираємося цьому впливові, то Ісус настільки зіллється з нашими думками й цілями, так узгодить наші серця й думки зі Своєю волею, що, підкоряючись Йому, ми будемо виконувати не що інше, як свої бажання» (Е. Уайт. Христос ‒ надія світу, с. 668). 

А культ матеріалізму, навпаки, пропонує нам ототожнювати себе зі своїм майном. Іншими словами, ми оцінюємо себе, виходячи з того, чим володіємо та які блага цього світу можемо придбати. Яків застерігає нас від цього: «Ваше золото й срібло поржавіло, і їх іржа свідчитиме проти вас і з’їсть ваші тіла, як вогонь. Ви назбирали скарбів на останні дні» (Якова 5:3). Дієслово «назбирали» означає, що ці люди накопичили і зберігають багато скарбів, які визначають, ким вони є (див. Луки 12:19-21). 

Захоплюючись матеріальним, ми помиляємося щодо того, хто ми такі. Для багатьох їхня особа зливається в одне ціле з їхнім майном. Надбання стає їхнім богом (Матв. 6:19-21). Як сказала одна людина: «Я – ніщо без моїх речей». Як сумно, що дехто може ідентифікувати себе тільки завдяки земним речам, якими володіє. Наскільки це фатальний спосіб прожити своє життя, особливо для тих, хто називає себе християнином! З ким ми ототожнюємо себе: з Божою дитиною чи з нашим майном? Зрештою, вибір залишається за нами. 

`Якою мірою речі, котрими ви володієте, визначають вашу сутність?`