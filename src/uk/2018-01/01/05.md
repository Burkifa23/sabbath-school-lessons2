---
title:  Любов до себе
date:   03/01/2018
---

«Кажу кожному з вас через дану мені благодать: не думати про себе більше, ніж належить думати, а думати скромно, згідно з мірою віри, якою Бог кожного наділив» (Рим. 12:3). 

Господь сказав: «Стало високим твоє серце через красу твою, ти занапастив свою мудрість через свою красу» (Єзек. 28:17). Люцифер обманювався, вважаючи себе більшим, ніж був насправді. Самолюбиво сказавши у своєму серці: «Уподібнюсь Всевишньому» (Ісаї 14:14), він заявив про права, якими ніколи не володів. Самообман і самолюбство – дві риси порочного серця Люцифера. 

Біблійні тексти про падіння Люцифера повинні відкрити нам, що первородний гріх – це нарцисизм, визначення якого подає один зі словників: «Надмірна зачарованість собою; самолюбство, марнославство». Такі риси грішної людини якнайкраще характеризують її самообман! 

Причому ці риси значно поширеніші, ніж можна було б подумати. Навуходоносор зарозуміло уявляв себе визначнішим, ніж був насправді (див. Дан. 4:27). Фарисеї також були засліплені спокусливим самообманом (див. Луки 18:11, 12). Багатство теж може призвести до такого обману, якщо ми не будемо обережними. 

`Прочитайте 1 Тим. 6:10. Про яку небезпеку попереджає апостол Павло?` 

Павло закликає Тимофія остерігатися багатьох поганих людей (див. 2 Тим. 3:1-5), зокрема «грошолюбних». Любов до грошей може провокувати самовпевненість, егоїзм і марнославство. Власникам великого майна нерідко притаманна роздута зарозумілість. Коли у вас багато грошей, з’являється спокуса думати про себе більше, ніж слід. Зрештою, кожен хоче бути багатим, проте лише декому це вдається. Отже, багаті легко можуть стати егоцентричними, гордими і хвалькуватими. 

`Прочитайте Филп. 2:3. Як цей вірш допомагає нам зрозуміти, чому матеріалізм та обумовлені ним уявлення повністю суперечать християнському ідеалу?`