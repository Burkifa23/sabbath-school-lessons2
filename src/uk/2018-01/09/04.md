---
title:  Наші найкращі приношення
date:   27/02/2018
---

`Прочитайте Луки 7:37-47. Що ця історія повідомляє про правильну мотивацію приношень Богові?` 

Марія увійшла до кімнати і побачила за столом Христа. Вона розбила алебастрову посудину з дорогоцінним миром та вилила його на Господа. Декому з присутніх її дії видалися недоречними, оскільки ця жінка, як вони вважали, вела недостойний спосіб життя. 

Однак Марія була звільнена від демонів (див. Луки 8:2). Коли потім вона стала свідком воскресіння Лазаря, її серце сповнилося подяки. Ароматна олія була найціннішим, що мала Марія, і, пожертвувавши цими пахощами, вона висловила свою вдячність Ісусові. 

Ця історія наголошує: наші приношення мають бути мотивовані вдячністю. Зрештою, яким ще може бути наш відгук на безмірний дар Божої благодаті? Щедрість Господа також спонукає нас жертвувати. Виявляючи щедрість у поєднанні з вдячністю, ми віддаємо осмислені приношення – наші таланти, час, матеріальні засоби і наші тіла. 

`Прочитайте Вих. 34:26; Левит 22:19-24; Чис. 18:29. Хоч тогочасний культурний контекст відрізняється від нинішнього, які принципи щодо наших приношень ми знаходимо в прочитаних текстах?` 

Наші приношення можуть видаватися нам незначними, проте вони значущі для Бога. Віддаючи Богові найкраще, ми виявляємо, що ставимо Його на перше місце у своєму житті. Ми віддаємо приношення не для того, аби здобути схвалення, а з почуття вдячності за те, що отримали в Ісусі Христі. 

> <p></p>
> «Повна відданість і жертовність, викликана вдячною любов’ю, додадуть навіть найменшому приношенню, крихітній добровільній жертві такого небесного аромату, який робить дар безцінним. Але навіть якщо ми віддамо нашому Викупителеві все, що можемо, наскільки дорого це нам не обійшлося, то варто тільки подумати про свій обов’язок вдячності Богові, як усе, що ми пожертвували, насправді виявиться вкрай малим та мізерним. Однак ангели беруть ці приношення, аби представити перед престолом приємною жертвою те, що нам здається незначним, і Господь приймає наші приношення» (Е. Уайт. Свідчення для Церкви, т. 3, с. 397).