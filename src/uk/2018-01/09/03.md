---
title:  Управителі Божої благодаті
date:   26/02/2018
---

`Згідно з текстом Ефес. 2:8, що ще дає нам Бог?` 

Благодать – це «незаслужена милість». Ми не заслуговуємо такого дару. Бог посилає людям Свою благодать, яка може змінити наше тимчасове життя й підготувати нас до життя у вічності. Усі багатства і сила Небес утілюються в дарі благодаті (див. 2 Кор. 8:9). Навіть ангели захоплюються цим прекрасним даром (див. 1 Петра 1:12). 

Благодать, дарована нам в Ісусі Христі, – найцінніший з усіх Божих дарів. Без благодаті ми не мали б надії. Згубний вплив гріха на людство настільки великий, що воно не може самостійно звільнитися від нього. Навіть послух Божому Законові не може дарувати нам життя. «То що, може, Закон є проти Божих обітниць? Зовсім ні! Тож якби був даний Закон, здатний оживляти, тоді праведність була б від Закону» (Гал. 3:21). Якби якийсь закон міг нас спасти, то це точно був би Божий Закон. Але Павло каже, що навіть цей Закон не спасає. Отримати спасіння можна тільки через благодать. 

`Прочитайте 1 Петра 4:10. Як взаємопов’язані управління ресурсами та благодать? Поясніть, яким чином, жертвуючи для Бога і людей, ми виявляємо Його благодать.` 

Петро сказав, що, отримавши дар Божої благодаті, ми маємо бути «добрі управителі різноманітної Божої благодаті» (1 Петра 4:10). Інакше кажучи, Бог дав нам дари, тому ми повинні повернути Йому частину отриманого нами. Дари благодаті призначені не тільки для нашої радості та задоволення наших потреб, а й для поширення Євангелія. Бог закликає нас ділитися з іншими тим, що ми отримали даром. 

`Подумайте про все, що подарував вам Бог. Яким чином ви можете бути управителем отриманої благодаті?`