---
title:  Мотиви серця
date:   28/02/2018
---

У попередньому уроці ми згадали історію про щедру жертву вдови. У порівнянні з іншими приношеннями її дар був невеликим, однак щедрим, оскільки походив із серця та свідчив про її характер. Учинок жінки спонукав Ісуса сказати: «Ця бідна вдова більше від усіх укинула!» (Луки 21:3). 

Тільки Бог знає наші справжні мотиви (див. Якова 4:12; Прип. 16:2; 1 Кор. 4:5). Ми можемо робити правильні вчинки, керуючись неправильними мотивами. Щоб щедро віддавати, володіючи великими статками, не потрібно багато віри, але коли ми самовіддано жертвуємо для добра інших людей, це свідчить про стан нашого серця. 

`Прочитайте 2 Кор. 8:8-15. Що Павло каже про пожертвування та мотиви наших приношень? Які принципи управління ресурсами ми знаходимо в цих текстах?` 

Якими б не були мотиви наших приношень, вони перебувають у проміжку між егоїзмом та альтруїзмом. Боротьба між егоїзмом і жертовністю відбувається значно частіше, ніж будь-яка інша духовна боротьба. Себелюбство гасить у серці вогонь, який колись палав для Бога. Проблема виникає тоді, коли ми допускаємо егоїзм у християнському досвіді. Тобто ми виправдовуємо себелюбство, прикриваючись іменем Христа. 

В основі християнського досвіду лежить любов. А її неможливо виявити без самозречення й готовності пожертвувати собою для блага інших. 

Якщо Божа любов не буде відображена в нашому житті, наші приношення також не віддзеркалюватимуть її. Егоїстичне серце схильне любити тільки себе. Нам слід просити, щоб Господь обрізав крайню плоть нашого серця (див. П. Зак. 10:16), аби ми навчилися любити так, як Він полюбив нас. 

Любов, основа будь-якої істинної благодійності, має характеризувати кожен дар християнина. Божа любов до Його дітей надихає нас на любов у відповідь, а це воістину найбільший мотив для приношень. 

`Чи правильно віддавати добровільні приношення з почуття обов’язку, а не з любові?`