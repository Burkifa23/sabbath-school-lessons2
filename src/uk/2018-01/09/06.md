---
title:  Досвід, пов’язаний із приношеннями
date:   01/03/2018
---

Христос відкрив нам характер Бога, і ми розуміємо: Він любить нас і бажає нам найкращого. Господь просить нас робити тільки те, що слугуватиме нам на користь, а не на шкоду. Це стосується також Його заклику до нас жертвувати щедро й радісно з того, що ми отримали. Наші добровільні щедрі пожертви принесуть користь як нам самим, так і тим, хто їх отримав. Тільки люди, котрі практикують таку жертовність, знають на власному досвіді, наскільки благословенніше давати, ніж отримувати. 

`Прочитайте 2 Кор. 9:6, 7. Згідно з цими віршами, якими мають бути приношення?` 

Щедрі приношення повинні бути особистою духовною дією. Це прояв віри і вдячності за те, що ми маємо в Христі. 

І, як з будь-якою дією віри, пожертви лише зрощують її, бо «віра без діл не дає плоду» (Якова 2:20). Немає кращого способу зрощувати віру, аніж виявляти її в ділах віри. Даючи щедро та з радістю, ми відображаємо характер Христа. Співпрацюючи з Ним у наших діях, ми більше дізнаємося, яким є Бог. Тому тільки приношення, даровані від чистого серця, зміцнюють нашу довіру до Бога і дають нам можливість пережити наступний досвід: «Скуштуйте й побачте, який добрий Господь, блаженна людина, що надію на Нього кладе!» (Псал. 34:9). 

«Вони побачать, що слава, яку випромінює обличчя Ісуса, – це слава жертовної любові. У світлі Голгофи всі зрозуміють, що закон жертовної любові є законом життя для Землі й Неба, що любов, яка “не шукає свого”, бере свій початок від Бога; у Лагідному й Покірному виявляється характер Того, Хто перебуває в неприступному світлі» (Е. Уайт. Христос – надія світу, с. 20). 

Поділіться досвідом про те, як ваша віра зростала завдяки добровільним щедрим приношенням.