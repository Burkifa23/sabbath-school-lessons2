---
title:  «Де твій скарб»
date:   25/02/2018
---

`Прочитайте Матв. 6:19-21. Як нам уберегти себе від згубного впливу земних скарбів?` 

Христос звертається до нас зі словами: «Бо де ваш скарб, там буде й ваше серце» (Матв. 6:21). Значення цього твердження можна зрозуміти глибше, прочитавши два попередніх тексти, де накопичення земних скарбів протиставляється накопиченню скарбів на Небесах. Три слова: міль, іржа і злодії (див. Матв. 6:19) – свідчать про те, наскільки тимчасові й швидкоплинні наші земні блага. Хто з нас не знає, як швидко зникає все земне? «На Землі все нестабільне, невизначене, ненадійне; усе зазнає гниття й руйнування, може бути вкрадене і втрачене. Але на Небесах усе вічне, міцне, надійне й нетлінне. Там немає втрат» (C. Adelina Alexe, «Where Your Heart Belongs,» in Beyond Blessings, edited by Nikolaus Satelmajer, p. 22). 

Подумайте про ваше майно. Навіть якщо воно невелике, рано чи пізно все це опиниться на звалищі. Винятком може бути хіба що якась фамільна цінність. Однак мудрий управитель подбає про те, аби збирати скарби на Небесах. Там, на відміну від Землі, немає необхідності переживати про економічний спад, міль та злодіїв. 

В уривку Матв. 6:19-21 міститься один з найважливіших принципів управління ресурсами. Наші скарби можуть заволодіти нашим серцем, отримати над нами контроль. У матеріальному світі серце людини прив’язане до її скарбів, тому першорядне значення має місце, де зберігаються наші скарби. Чим більше ми зосереджуємося на земних потребах і здобутках, тим важче міркувати про духовні істини. 

Визнавати віру в Бога і водночас збирати скарби на Землі – це лицемірство. Наші вчинки мають відповідати нашим словам. Ми бачимо наші скарби на Землі фізичним зором, але водночас необхідно дивитися очима віри на наші приношення як на скарби на Небі (див. 2 Кор. 5:7). Безперечно, нам слід бути практичними та піклуватися про наші потреби (зокрема про вихід на пенсію), але при цьому не залишати поза увагою вічність. 

`Прочитайте Євр. 10:34. Яку важливу думку підкреслює Павло, протиставляючи земні й небесні скарби?`