---
title:  Місіонерська історія
date:   02/03/2018
---

#### Аварія, наркотики і нове життя 

_Ендрю Макчесні, Адвентистська місія_ 

Мерван Джайкаран працює оператором-машиністом на деревообробній фабриці (Тринідад і Тобаго). 

У дитинстві, у віці семи років, він потрапив в аварію. Мерван ішов тротуаром, коли його збила машина і протягнула близько п’ятдесяти метрів. Обличчя хлопчика було спотворене, і він отримав важкі травми хребта. 

Мерван Джайкаран – один з дев’яти дітей, вихованих матір’юадвентисткою (батько залишив сім’ю). Коли хлопчикові було 11 років, він залишив школу, нездатний до навчання через травму головного мозку, отриману в аварії. У віці 14 років він почав курити й пити, а потім почав уживати кокаїн і марихуану. У 28 років Мерван одружився і згодом став батьком чотирьох дітей. Однак він продовжував уживати наркотики, і врешті-решт дружина залишила його, забравши дітей. 

Джайкаран розповідає, що відчайдушно прагнув змінитися. Одного разу в нього вирвалися слова молитви: «Ісусе, я хочу змінитися. Проте я не потребую допомоги моєї дружини та матері. Я прагну Твоєї допомоги». 

Через кілька годин він отримав відповідь від директора адвентистського реабілітаційного центру. Пізніше чоловік дізнався, що його сестра звернулася до адвентистського пастора й попросила його про допомогу, а пастор зателефонував до реабілітаційного центру. 

Джайкаран охоче погодився на лікування. Йому було тоді 46 років.

 Зміни не відразу відбулися, але він щодня повторював свої три улюблені біблійні обітниці: «Думку, оперту на Тебе, збережеш Ти у повнім спокої, бо на Тебе надію вона покладає» (Ісаї 26:3); «Не залишу тебе й не покину тебе» (І. Нав. 1:5) та «Шукайте перш за все Царства Божого і Його праведності, а це все вам додасться» (Матв. 6:33). 

Також він молився Господу, щоб повернути свою сім’ю і привести її до Бога. 

Наприкінці програми реабілітації колишня дружина Джайкарана прийшла, щоб забрати чоловіка і відвезти в будинок його матері. Утім, побачивши, що він став абсолютно новою людиною, відвезла його додому. Незабаром вони уклали заповіт із Господом. 

Сьогодні Джайкарану 52 роки, і він розповідає всім, кого зустрічає, про свою любов до Ісуса. Чоловік щодня молиться: «Господи, пошли мені ще когось, щоб я міг розповісти про Тебе». 

«Мама сказала, що після аварії я був мертвий і воскрес, – розповідає він. – А я знаю, що був мертвий в гріху, але Ісус повернув мене до життя. Я вірю, що Господь привів мене в цей світ, щоб я міг стати свідком для Нього. Жодного слова про мене. Усе лише про Нього». 