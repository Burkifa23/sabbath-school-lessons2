---
title:  Послух
date:   07/02/2018
---

Авель слухняно схилив коліна біля свого жертовника, приносячи в жертву ягня, як звелів Бог. Каїн, навпаки, невдоволено став на коліна біля свого вівтаря, тримаючи плоди землі. Обидва брати принесли жертви, але тільки один із них виявив послух Божим повелінням. Заколене ягня було прийняте, а плоди землі відкинуті. Обидва брати розуміли значення жертв та порядок жертвоприношення, однак тільки один із них підкорився повелінню Господа (див. Бут. 4:1-5). 

«Смерть Авеля була наслідком відмови Каїна прийняти Божий план у школі послуху та бути спасенним Кров’ю Ісуса Христа, символічно представленого жертвоприношеннями. Каїн відмовився від пролиття крові, яка символізувала пролиту за світ кров Христа» (Коментарі Е. Уайт. Біблійний коментар АСД, т. 6, с.1109). 

Послух починається в розумі. Він включає в себе делікатний процес прийняття розумом відповідальності за виконання наказів вищої влади. Послух має на увазі відносини з авторитетною особистістю та готовність підкоритися їй. Послух у наших взаєминах із Богом – це добровільний акт любові, яка формує нашу поведінку відповідно до моральних зобов’язань. Послух Богові передбачає точне виконання всіх Його заповідей, а не тільки тих, які нам подобаються або які ми вважаємо правильними. Історія Каїна – це наочний приклад, як люди поводяться по-своєму замість того, щоб виконувати повеління Бога. 

`Прочитайте 1 Івана 5:2, 3; Римл. 1:5; 10:16, 17. Що ці тексти повідомляють про роль послуху в житті християнина, спасенного через віру, а не ділами Закону?` 

Ми слухняні не для того, щоб заслужити спасіння, а тому, що вже спасенні. Послух – це практичне підтвердження віри. Самуїл сказав до Саула: «Чи жадання Господа цілопалень та жертов таке, як послух Господньому голосу? Таж послух ліпший від жертви, покірливість – краща від баранячого лою!» (1 Сам. 15:22). 

`Що мав на увазі Самуїл, кажучи: «…послух ліпший від жертви»? Як ці слова можуть допомогти нам, християнам, уникнути згубного впливу «євангелія дешевої благодаті»?`