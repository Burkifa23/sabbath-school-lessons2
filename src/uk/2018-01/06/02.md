---
title:  Вірність
date:   04/02/2018
---

«Від управителів вимагається, щоб кожний був вірний» (1 Кор. 4:2). Для вірного розпорядника вкрай важливо боротися «добрим подвигом віри» (1 Тим. 6:12). Бог вірний, і ми покликані стати вірними завдяки Його силі. Бути вірним означає зберегти відданість істині, особливо в розпал духовної боротьби. 

Духовні конфлікти між істиною й оманою, добром і злом не змусять себе чекати. Вони є частиною випробування віри. І в кожній ситуації управитель приймає рішення залишатися вірним. 

Якщо ви любите багатство, прислухайтеся до Божих застережень про небезпеку любові до грошей. Якщо прагнете слави, дотримуйтеся настанов Божого Слова про покору. Якщо боретеся із похітливими думками, зберігайте святість. Якщо прагнете влади, будьте всім слугою, як заповідав Господь. Вибір бути вірним або невірним часто можна зробити за долю секунди, тоді як його наслідки сягають вічності. 

`Прочитайте Євр. 11:8-12, 17-19; Римл. 4:13, 18-21. Що ці тексти повідомляють про вірність?` 

Єврейською мовою, як і українською, прикметник «вірний» має той самий корінь, що й дієслово «довіряти». Від того ж єврейського кореня походить слово «амінь», яке означає «правильно», «хай буде так». Вірність означає, що під час випробування ми довели свою відданість Богові. 

Готуючись до виступу перед імператором, реформатор Мартін Лютер «прочитав Боже Слово, переглянув свої твори і спробував скласти свою відповідь... Він наблизився до Священного Писання... З хвилюванням поклавши свою ліву руку на священну Книгу та піднявши праву руку до неба, Лютер поклявся залишатися вірним Євангелію й вільно визнавати свою віру, навіть якщо доведеться підтвердити своє свідчення кров’ю» (JH Merle d’Aubigné, History of the Reformation, vol. 2, book 7, p. 260). 

`Прочитайте Об’явл. 2:10. Що означає «бути вірним до смерті» в контексті повсякденного досвіду спілкування з Господом?`