---
title:  Чисте сумління
date:   06/02/2018
---

Існує багато цінностей, якими ми можемо володіти. Здоров’я, кохання, друзі, хороша сім’я – усе це благословення. Однак, можливо, одна з найважливіших цінностей – це чисте сумління. 

`Прочитайте Євр. 10:19-22 і 1 Тим. 4:1, 2. Що означає мати «недобре сумління» та «знищити власне сумління»?` 

Сумління діє як внутрішній монітор нашого зовнішнього життя. Совість має відповідати високому досконалому стандарту – Божому Законові. Бог написав Свій Закон у серці Адама, але гріх практично повністю знищив Закон не тільки в ньому, а й у його нащадках. Залишилися тільки фрагменти Закону. «Вони [язичники] виявляють, що діло Закону написане в їхніх серцях, про що свідчить їм їхнє сумління і думки, які то засуджують, то виправдовують одна одну» (Римл. 2:15). Ісус досягає успіху там, де Адам зазнав поразки, оскільки в Його серці перебуває Божий Закон (див. Псал. 40:9). 

`Що, за словами Павла, може очистити наше сумління? Євр. 9:14.` 

«Необхідно увійти до вкритого павутинням потайника сумління. Вікна душі слід зачинити для земного та широко відчинити для небесного, щоб туди могли проникнути яскраві промені Сонця праведності. Пам’ять треба освіжати біблійними принципами. Розум необхідно зберігати ясним і чистим, щоб він міг розрізняти добро і зло» (Э. Уайт. Разум, характер, личность, т. 1, с. 327, 328). Якщо Закон Божий записаний у серці віруючого (див. Євр. 8:10) і він прагне дотримуватися цього Закону, то очевидним результатом буде чиста совість. 

`Якщо ви коли-небудь мучилися докорами сумління, то знаєте, наскільки це важко. Яким чином, поклавшись на Ісуса та Його замісну смерть на хресті, ви можете звільнитися від мук совісті?`