---
title:  Надійність
date:   08/02/2018
---

`Прочитайте Луки 16:10-12. Що цей уривок повідомляє про надійність? Чому ця риса важлива для вірного розпорядника?` 

Принцип надійності неодноразово проглядається в Біблії. Наприклад, у текстах 1 Хронік 9:26, 27 розповідається про те, що чотирьом придверним, левитам, було доручено охороняти вночі старозавітне святилище. Вони мали стерегти скарби Божого дому та щоранку відмикати двері. Цим людям довірили це служіння, бо їх вважали надійними. 

Надійність – обов’язкова характеристика хорошого розпорядника. Вірні управителі усвідомлюють значущість своєї ролі. Вони розуміють, що Бог заслуговує довіри, і прагнуть бути подібними на Нього (див. П. Зак. 32:4; 1 Цар. 8:56). 

Надійність передбачає зрілість характеру, це компетентність вищої проби! Відображати Божий характер означає виконувати обіцяне, незалежно від обставин або людей, які змушують вас поводитися інакше (див. 2 Цар. 12:15). 

Монархи двох світових імперій вважали, що Даниїл заслуговує на довіру. Протягом усього свого життя він мав репутацію надійного радника, котрий безстрашно проповідував царям мудрість і правду всупереч придворним віщунам і магам. Надійність – вершина етики, вона відкриває наші моральні принципи в усьому їхньому чистому сяйві. Ця риса не з’являється в управителя відразу, він здобуває її поступово, за умови його вірності навіть у дрібницях. 

Інші люди помічають нашу надійність. Вони поважають нас і покладаються на нас, адже знають, що нас не можуть похитнути чиїсь думки, примхи чи лестощі. Отже, бути надійним – значить виявляти відповідальність у кожному аспекті земного життя, свідкуючи при цьому, що ми – жителі Неба. «Ми повинні залишатися вірними, надійними підданими Царства Христового, щоб люди, мудрі у світському розумінні, могли мати точне уявлення про багатства, доброту, милосердя, ніжність і шанобливість громадян Божого Царства» (Е. Уайт. Свідчення для Церкви, т. 6, с. 130,131). 

`Подумайте про знайому вам людину, яка заслуговує на довіру. Чого ви можете навчитися в цієї людини, щоб стати надійнішими?`