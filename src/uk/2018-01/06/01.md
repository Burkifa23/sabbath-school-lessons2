---
title:  Відмітні риси управителя
date:   03/02/2018
---

### Біблійні тексти для дослідження: 
Євр. 11:8-12; Римл. 4:13,18-21; Матв. 6:24; Євр. 9:14; 1 Івана 5:2, 3; Луки 16:10-12. 

> <p>Пам’ятний вірш</p> 
> «Нехай кожний уважає нас за слуг Христових та управителів Божих таємниць. Від управителів вимагається, щоб кожний був вірний» (1 Кор. 4:1, 2). 

Відмітна ознака християнського управителя – відображення в житті любові Христа, що можливо завдяки близьким взаємовідносинам із Ним. Якщо ми живемо й діємо за прикладом Христа, у нашому характері добре простежуються риси Його характеру (1 Кор. 6:17). 

Протягом тижня ми будемо розглядати відмітні якості Божих управителів, які спонукають нас очікувати повернення Ісуса та виконувати справу, доручену нам як вірним розпорядникам Його істини. Кожна характеристика вказує на можливість мати глибокі взаємини з Тим, Хто прийшов знайти і спасти загибле. Чим більше ми вивчаємо ці якості, тим глибше вони закорінюються в нашому житті. А Божественна любов огортає кожен аспект нашого життя сьогодні й у вічності.