---
title:  Місіонерська історія
date:   30/03/2018
---

#### Блудна дочка. Частина 2 

_Ендрю Макчесні, Адвентистська місія_ 

Старлін Петерс відчувала спонукання погодитися на двотижневу подорож до Південної Америки, коли слухала промову місіонера-ветерана США на молодіжній конференції в її рідній республіці Тринідад і Тобаго. Але це бажання бентежило її. Вона щойно повернулася до Церкви адвентистів сьомого дня після семи років розгульного способу життя і не відчувала себе готовою до місіонерського служіння. 

«Я не вважала себе здатною до євангельської діяльності, – розповідає Старлін, якій на той час було 25 років, – тому я вирішила молитися». 

Дівчина просила Бога дати їй знак: щоб незнайомі люди на молодіжній конференції запропонували їй стати місіонером. Вона думала, що ніхто не підійде до неї. Проте того самого дня декілька людей запитали дівчину, чи не замислювалася вона над тим, щоб стати місіонером. 

Старлін сумнівалася: можливо, тих людей вразив виступ євангеліста зі США, тому вона попросила в Бога другий знак: щоб її батько порадив їй стати місіонером. «Мій батько не ходить до церкви, і я – його єдина донька, – міркувала вона. – Тому шанси були рівні нулю». 

Наступного дня батько зателефонував Старлін і сказав: «Можливо, тобі варто піти туди, куди веде тебе Бог?» Він додав, що дуже задоволений останніми змінами, які відбулися в її житті. 

Тієї ночі Старлін молилася із тривогою в серці; вона не хотіла ризикувати своєю роботою заради поїздки до Гаяни. Дівчина попросила третій знак: щоб Бог дав їй 450 доларів, необхідних для поїздки. 

Наступного дня, останнього дня конференції, незнайомець мовчки вручив дівчині білий конверт і пішов. «Зазирнувши всередину, я побачила чек на 450 доларів!» – розповідає вона. 

Усе закінчилося тим, що Петерс залишилася в Гаяні на 1,5 року, викладаючи в місіонерській школі. Відтоді вона постійно звершує місіонерські поїздки, роблячи перерву лише для того, щоб зібрати кошти для наступної поїздки. У 2014 році президент Адвентистської церкви Тед Вільсон вручив Петерс нагороду за її внесок у церковну програму «Один рік у служінні». 

Зараз Старлін Петерс 32 роки, і вона впевнена, що ніколи не пізно і ніколи не рано ділитися вісткою про Ісуса. 

«Перед моєю першою місіонерською поїздкою я не відчувала себе посвяченою християнкою, щоб почати євангельське служіння. Зараз я звершую такі поїздки постійно, і Бог забезпечує мене всім необхідним», – ділиться своїм досвідом Старлін Петерс. 