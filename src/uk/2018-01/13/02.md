---
title:  Управління і благочестя
date:   25/03/2018
---

Благочестя, або побожність, – широке поняття. Побожні люди живуть святим життям (Тита 1:1). Вони уподібнюються до Христа, намагаючись бути вірними та звершуючи приємні Йому вчинки (Псал. 4:4; Тита 2:12). Благочестя свідчить про істинну релігію, приймаючи обітницю вічного життя. Ні філософія, ні багатство, слава, сила чи шляхетне походження не можуть запропонувати такої обітниці. 

`Прочитайте 2 Тим. 3:1-9. Яке застереження, безпосередньо пов’язане з життям вірного управителя, висловив Павло?` 

У книзі Йова змальовані характер і вчинки цього патріарха. У ній розповідається, як благочестиве життя виявляється навіть у стражданнях, а також наскільки сильно сатана ненавидить такий спосіб життя. Навіть Бог визнає, що в питаннях віри і способу життя в той час не було подібних до Йова (див. Йова 2:3). 

«Був чоловік у країні Уц, на ім’я йому Йов. І був чоловік цей невинний та праведний, і він Бога боявся, а від злого втікав» (Йова 1:1). Ми бачимо людину, чия віра виявлялася не тільки в словах або релігійних обрядах (див. Йова 1:5). Страх Божий наповнював усе його благочестиве життя, навіть у період жахливих випробувань. Бути благочестивим означає бути не безгрішним, а відображати у своєму житті Божу досконалість. 

`Прочитайте Єзек. 14:14. Що в цьому вірші сказано про характер згаданих мужів? Яка їхня спільна риса має виявлятися в нашому житті?` 

Вірне управління ресурсами – це прояв побожності в житті. Вірні управителі мають не тільки вигляд благочестя. Їхня побожність виявляється в тому, як вони живуть і розпоряджаються Божими дарами. Їхня віра виражається не лише в тому, що вони роблять, а й у тому, чого не роблять.