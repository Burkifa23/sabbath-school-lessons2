---
title:  Наш вплив
date:   28/03/2018
---

«Бо ви були колись темрявою, а тепер є світлом у Господі. Поводьтеся, як діти світла» (Ефес. 5:8). Павло зображує перетворення серця як видимий процес. У міру того як ми «ходимо у світлі» (1 Івана 1:7; Ісаї 30:21), наше щоденне управління ресурсами буде свідченням та світлом у світі, де панує темрява. 

Ісус сказав: «Я – Світло для світу!» (Івана 8:12). Ми відображаємо Боже світло за допомогою посвяченого серця і христоподібного характеру, що виявляються в нашій щоденній поведінці. 

`Як ми можемо, утілюючи в життя принципи управління ресурсами, прославити Бога? Який вплив наші вчинки справляють на інших? Див. Матв. 5:16; Тита 2:7; 1 Петра 2:11, 12.` 

Розпоряджаючись ресурсами, ми не тільки управляємо Божим майном, а й впливаємо на наших ближніх, суспільство, світ і Всесвіт (див. 1 Кор. 4:9). Наші заняття показують, як принципи Царства впливають на наше життя. Ми відкриваємо Христа, виявляючи доброту й моральні якості, які схвалює Творець. 

Наше ставлення до праці також має узгоджуватися з біблійними принципами управління ресурсами. Наша професійна діяльність свідчить, яким чином ми управляємо ресурсами. «Він випровадить, немов світло, твою справедливість, а правду твою ‒ немов південь» (Псал. 37:6). Вплив вірного управителя і на роботі, і під час відпустки не замкнений «у сховок» (Луки 11:33), він помітний, як місто, що стоїть на горі (Матв. 5:14). Цілеспрямовано застосовуючи ці принципи на роботі й удома, ви будете впливати на розум і серце ближніх. 

«Усе в природі виконує своє призначення і не нарікає на своє становище. У духовних справах кожна людина має свою особливу сферу й заняття. Прибуток, який вимагає Бог, буде пропорціональний кількості вкладеного капіталу, відповідно до міри Христового дару... Тепер настав твій час і перевага... виявити твердість характеру, який наділить тебе справжньою моральною гідністю. Христос має право на твоє служіння. Від щирого серця підкорися Йому» (Е. Уайт. Цей день із Богом, с. 243). 

`Як ваше ставлення до праці впливає на ваших колег та членів сім’ї? Як воно свідчить їм про вашу віру?`