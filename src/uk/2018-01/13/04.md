---
title:  Довіра
date:   27/03/2018
---

`Прочитайте Прип. 3:5. Чому нам не слід покладатися на свій розум? (Див. також Ісаї 55:9; 1 Кор. 4:5; 13:12).` 

Девіз Божих управителів: «Надійся на Господа всім своїм серцем, а на розум свій не покладайся!» (Прип. 3:5). 

Звичайно, завжди простіше говорити, ніж робити. Як часто ми кажемо, що віримо в Бога, Його турботу й любов, і водночас дуже непокоїмося про щось! Наша уява часом малює страшні картини майбутнього. 

Яким чином ми, управителі, можемо навчитися довіряти Богові в будь-яких ситуаціях? Зростаючи у вірі та підкоряючись Господу в усьому, що робимо! Чим більше ми довіряємо Богові, тим сильніша наша віра! Бути вірними управителями ‒ це спосіб виявити нашу довіру Богові. Довіра є ключовим мотивом усіх дій управителя. 

«Надійся на Господа всім своїм серцем» (Прип. 3:5). Слово «серце» вживається у Священному Писанні в переносному значенні, включаючи весь внутрішній світ людини: розум, волю, думки, бажання, емоції. Воно означає, що всі наші рішення визначає наша сутність – характер, мотиви і наміри (див. Матв. 22:37). 

Легше довірити Богові те, що ми не можемо контролювати. Тоді ми змушені покладатися на Нього. Однак довіра, яка походить із серця, виявляється й тоді, коли нам необхідно самим зробити вибір, обрати той чи інший шлях. 

Апостоли є прикладом довіри Богові всім серцем. «За своєю природою учні були настільки ж слабкими й безпорадними, як і будь-хто з тих, хто нині виконує цю справу. Однак вони повністю довірилися Господу. Учні володіли багатством, проте це було багатство розуму й душевної культури. Кожен, для кого Бог стане Альфою, Омегою і Найкращим у всьому, може знайти це багатство» (Е. Уайт. Служителі Євангелія, с. 25). 

`Нам справді легше покладатися на Бога в тому, що ми не можемо контролювати. А як щодо того, що ви можете контролювати? Яким чином, довіряючи Богові, ви можете робити правильний вибір?`