---
title:  Звички управителя
date:   17/03/2018
---

### Біблійні тексти для дослідження: 
Ефес. 5:15-17; Колос. 3:23; Луки 12:35-48; Якова 4:14; Дії 3:21; 1 Кор. 9:24-27. 

> <p>Пам’ятний вірш</p> 
> «Чим додержить юнак у чистоті свою стежку? – Як держатиметься Твоїх слів! Цілим серцем своїм я шукаю Тебе, – не дай же мені заблудитися від Твоїх заповідей! Я в серці своїм заховав Твоє слово, щоб мені не грішити проти Тебе» (Псал. 119:9-11). 

Ваші звички свідчать про мету і напрям вашого життя. Управителі, котрі розвивають хороші звички, – найбільш надійні. Даниїл мав звичку щодня молитися (Дан. 6:10). Павло за своїм звичаєм щосуботи відвідував синагогу (Дії 17:1, 2). Він також писав: «Не давайте себе обманути: погане товариство псує добрі звичаї» (1 Кор. 15:33). Ми повинні розвивати хороші звички, які витіснять і замінять погані. 

«І в цьому житті, й у вічності всі ми будемо і залишимося тими, ким зроблять нас наші звички. Життя людей, котрі вже сформували правильні звички й навики та сумлінно виконують усі свої обов’язки, уподібниться до запаленого світильника, який яскравими променями освітлює життєвий шлях інших людей» (Е. Уайт. Свідчення для Церкви, т. 4, с. 452). 

Шлях, який прокладає звичка, – це найшвидший спосіб домогтися бажаного. Звичка – укорінене рішення. Ви робите правильно чи неправильно просто тому, що привчили себе так чинити. Цього тижня ми розглянемо корисні звички, які допомагають управителеві правильно розпоряджатися Божим майном.