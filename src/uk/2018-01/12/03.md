---
title:  Чекайте повернення Ісуса
date:   19/03/2018
---

`Прочитайте Луки 12:35-48. Що ця притча повідомляє нам про те, як слід очікувати Другого приходу Христа? Чому в усіх своїх справах ми повинні враховувати реальність Другого приходу?` 

Управління ресурсами має здійснюватися з ясним розумінням факту, що Ісус неодмінно повернеться. Справжня сутність невірних управителів, які видають себе за вірних, виявиться в їхніх учинках. Вірні управителі сумлінно виконують свої обов’язки та працюють, усвідомлюючи, що їхній Пан присутній поруч. Вони живуть в очікуванні славного майбутнього, вірно працюючи день у день. «Адже наше життя – на небесах, звідки й очікуємо Спасителя, Господа Ісуса Христа» (Филп. 3:20). 

Авраам очікував вічного міста (Євр. 11:10). Павло чекав повернення Христа (Євр. 10:25). Вони дивилися вперед, очікували, планували і були готові будь-якої хвилини зустрітися з Ісусом. Нам також необхідно виробляти звичку пильно дивитися в майбутнє, очікуючи кульмінації Євангелія (див. Тита 2:13). Замість того щоб зрідка згадувати про пророцтва, нам необхідно щодня чекати повернення Христа й настання вічного Царства, пильнувати й діяти. Водночас ми повинні уникати необґрунтованих і безглуздих припущень про події останнього часу. Обітниця Другого приходу дає нам напрямок у житті, правильну оцінку сьогодення й допомагає пам’ятати, що в нашому житті справді важливе. Звичка очікувати повернення Ісуса сприяє тому, що управитель ясно бачить свою мету. 

Хрест зробив можливою нашу зустріч із Викупителем. Ми вивчаємо ознаки, відкриті у Святому Письмі, які вказують на Прихід Христа у славі Отця й ангелів (див. Марка 8:38). «Ми не дивимося на видиме, а на те, що невидиме, бо видиме – тимчасове, а невидиме – вічне» (2 Кор. 4:18). 

Усвідомлення реальності смерті має завжди нагадувати нам про те, що наше земне життя носить тимчасовий характер. Однак обітниця про Другий прихід також дає нам надію, що і смерть скороминуща. Тому нам необхідно жити у світлі обітниці про повернення Христа, яка має впливати на життя кожного християнського управителя. Тому будемо вже зараз виробляти звичку жити в очікуванні повернення Христа, адже навіть назва нашої Церкви закликає до цього.