---
title:  Самодисципліна
date:   22/03/2018
---

Самодисципліна – одна з найважливіших рис характеру управителя. «Бог дав нам не духа страху, а сили, любові й поміркованості» (2 Тим. 1:7, переклад І. Хоменка). Грецьке слово софронісмос, «поміркованість», «самовладання» – використовується тільки в цьому вірші Нового Завіту. Це слово означає здатність правильно чинити завдяки здоровому глузду, який не відхиляється від Божих принципів. Слово Боже сприяє розрізненню добра і зла (див. Євр. 5:14), допомагає тверезо оцінювати ситуацію, а самовладання дає силу витримувати зовнішній тиск. Даниїл твердо дотримувався істини, незважаючи на загрозу загинути в лев’ячій ямі, на відміну від Самсона, котрий потурав своїм бажанням, виявляючи мало стриманості й розсудливості. Йосип поводився праведно в домі Потіфара, на відміну від Соломона, який поклонявся іншим богам (1 Цар. 11:4, 5). 

`Прочитайте 1 Кор. 9:24-27. Що Павло пише про самодисципліну?` 

«Світ потурає своїм бажанням, він рясніє вигадками та хибними поглядами. Зростає число пасток, за допомогою яких сатана губить душі. Усі, хто бажає звершувати святі справи в Божому страху, повинні навчитися поміркованості та самовладання. Пристрасті й бажання мають підкорятися вищим силам розуму. Для осягнення розумової сили й духовної проникливості, завдяки котрим ми здатні розуміти і втілювати в життя священні істини Божого Слова, украй необхідна самодисципліна» (Е. Уайт. Христос – надія світу, с. 101). 

Самодисципліна здобувається завдяки постійним тренуванням. Бог закликає нас: «Будьте й ви святі в усьому вашому житті» (1 Петра 1:15), «вправляйся ж у побожності» (1 Тим. 4:7). Управителям необхідно вправлятися в самодисципліні, як більшість талановитих спортсменів і музикантів відточує свою майстерність. За допомогою Божої сили і наших наполегливих зусиль ми повинні дисциплінувати себе в усьому. 

`Як ми можемо навчитися підкорятися силі Бога, адже тільки Він один може наділити нас самовладанням, необхідним для управління ресурсами в занепалому світі?`