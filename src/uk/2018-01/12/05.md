---
title:  Майте здорові розум, тіло і душу
date:   21/03/2018
---

Ми були створені досконалими розумово, фізично й духовно. Гріх зруйнував первісний стан людини. Добра вістка проголошує, що Бог відновлює нас, повертаючи до первозданного стану. 

`Прочитайте Дії 3:21; Об’явл. 21:1-5. Згідно з цими текстами, яку надію ми маємо? Як ми повинні жити, чекаючи остаточного відновлення?` 

Христос працював на Землі не покладаючи рук, аби підняти людство духовно, розумово й фізично, передбачаючи остаточне відновлення в кінці часу. Його служіння зцілення свідчить: Бог бажає, щоб ми були настільки здорові, наскільки можливо в земних умовах. Тому управителі виробляють звички здорового способу життя, які визначають стан розуму, тіла й душі. 

По-перше, наш розум зміцнюється, якщо ми навантажуємо його. Виробіть звичку наповнювати розум тим, «що істинне, що чесне, що справедливе, що чисте, що любе, що гідне хвали» (Филп. 4:8). Такі думки приносять мир (див. Ісаї 26:3), а «лагідне серце забезпечує життя для тіла» (Прип. 14:30, переклад Р. Турконяка). Здорові розумові звички дозволяють розуму – цитаделі духовної сили – функціонувати найкращим чином. 

По-друге, здорові звички, такі як фізичні вправи і правильне харчування, свідчать про те, що ми піклуємося про своє тіло – храм Святого Духа. Фізичні вправи, наприклад, перешкоджають стресу, нормалізують кров’яний тиск, покращують настрій, уповільнюють старіння. 

По-третє, управитель вироблятиме звички, які сприяють душевному здоров’ю. Нехай ваша душа підноситься до Бога (Псал. 86:4, 5) та заспокоюється в Ньому (Псал. 62:6). Якщо ви ходите в істині (див. 3 Івана 3), ваша душа буде насолоджуватися миром і бездоганно збережеться в цілості до Приходу нашого Господа Ісуса Христа (див. 1 Сол. 5:23). 

`Поміркуйте про те, як ваші звички впливають на ваше духовне, фізичне і психічне здоров’я. Чи бачите ви необхідність у змінах, які допоможуть досягти покращень у цих сферах? Які рішення ви можемо прийняти та на які біблійні обітниці покластися, аби поліпшити якість вашого життя, чекаючи остаточного відновлення?`