---
title:  Шукайте насамперед Бога
date:   18/03/2018
---

У всіх нас є звички. Які вони: погані чи хороші? Головна звичка й першорядне завдання християнина – щодня шукати Бога! 

«Щоранку присвячуйте себе, свою душу, тіло і дух Богові. Зробіть звичним своє посвячення та дедалі більше довіряйте вашому Спасителеві» (Э. Уайт. Разум, характер, личность, т. 1, с. 15). Маючи таку звичку, ми, безперечно, увійдемо тісними ворітьми у вічне життя (Матв. 7:14). 

Бог сказав: «Хай не буде тобі інших богів передо Мною!» (Вих. 20:3). У розмові про наші основні потреби Ісус сказав: «Шукайте перш за все Царства Божого і Його праведності» (Матв. 6:33). Також ми читаємо такі слова: «І будете шукати Мене, і знайдете, коли шукатимете Мене всім своїм серцем» (Єрем. 29:13). 

`Прочитайте Матв. 22:37, 38; Дії 17:28; Ефес. 5:15-17; Колос. 3:23. Згідно з цими текстами, що може допомогти нам поставити Бога на перше місце у своєму житті?` 

Христос залишив нам найкращий приклад того, як слід шукати Господа. Ісус завжди ставив Небесного Отця на перше місце. Уперше ми бачимо таке ставлення з боку Христа, коли Він дитиною відвідав Єрусалим під час Пасхи. Коли Марія та Йосип знайшли Його в храмі, Ісус сказав їм: «Хіба ви не знали, що Мені треба бути при справах Мого Отця?» (Луки 2:46, 49). 

Усе Своє життя Ісус прагнув до спілкування з Отцем, про що свідчить Його звичне молитовне життя. Учні не до кінця розуміли цю звичку. Жодні темні сили не могли розділити Ісуса з Отцем, оскільки Спаситель мав звичку підтримувати молитовне спілкування з Ним. 

Ми можемо наслідувати приклад Христа, прийнявши рішення любити Бога всім серцем, розумом і душею (див. Матв. 22:37). Завдяки молитві, вивченню Божого Слова й наслідуванню Ісуса ми сформуємо звичку ставити Бога на перше місце у своєму житті. Для християнина немає звички кращої, ніж ця! 

`Запитайте себе: чи поставив я Бога на перше місце у своєму житті? Яким чином можна упевнитися в цьому?`