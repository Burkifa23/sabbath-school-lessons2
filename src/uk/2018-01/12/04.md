---
title:  Мудре використання часу
date:   20/03/2018
---

«Бо ми ж учорашні, й нічого не знаєм, бо тінь – наші дні на землі» (Йова 8:9). 

Ви можете зупинити годинник, але не плин часу. Час не чекає; він іде вперед, навіть якщо ми стоїмо на місці й нічого не робимо. 

`Що наступні тексти повідомляють нам про наше земне життя? Якова 4:14; Псал. 90:10, 12; 38:5, 6; Екл. 3:6-8. Наскільки цінним ресурсом є наш час?` 

З огляду на те, що час невідновний, для християн украй важливо правильно ним розпоряджатися. Нам необхідно виробляти звичку правильно використовувати час, зосереджуючи увагу на головному. Утрачений час неможливо повернути. Утративши гроші, ми ще можемо їх віднайти. Можливо, нам навіть пощастить заробити більше, ніж ми втратили. Але час неможливо віднайти. Тому час - найцінніший з усіх даних нам Богом дарів. Дуже важливо виробити звичку правильно використовувати кожну хвилину. 

«Наш час належить Богові. Йому належить кожна мить нашого життя, і наш найурочистіший обов’язок – використовувати цей дар для Його слави. Про жоден із даних Богом талантів Він не вимагатиме такого суворого звіту, як про наш час. 

Цінність часу незмірна. Христос вважав кожний момент дорогоцінним, таким самим вважати його й ми. Життя надто коротке, щоб марно витрачати його. У нашому розпорядженні лише небагато днів випробування, аби приготуватися до вічності. Ми не маємо часу, щоб його гаяти, проводити в егоїстичних задоволеннях і потурати гріху» (Е. Уайт. Наочні уроки Христа, с. 342). 

`«Отож, уважно слідкуйте, щоб поводитися не як немудрі, але як мудрі, цінуючи час, бо дні лукаві» (Ефес. 5:15, 16). Про що пише Павло? Як ми можемо застосувати ці слова до нашої нинішньої ситуації?`