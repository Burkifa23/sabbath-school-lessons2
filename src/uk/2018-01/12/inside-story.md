---
title:  Місіонерська історія
date:   23/03/2018
---

#### Блудна дочка. Частина 1 

_Ендрю Макчесні, Адвентистська місія_ 

Повертаючись у п’ятницю ввечері з вечірки, Старлін Петерс потрапила в аварію, а в суботу вранці в синцях і порваному одязі вона йшла до Адвентистської церкви. 

Колишня адвентистка, вона боялася, як члени церкви відреагують на її появу після тривалої відсутності. Але кілька годин тому в цій аварії загинула її подруга, і Старлін мала неабияку потребу в Богові. 

«Ця аварія неначе розбудила мене, – розповідає дівчина. – Я зрозуміла, наскільки короткочасне наше життя». 

Старлін виховувала бабуся-адвентистка, вони жили в Порт-офСпейн, столиці республіки Тринідад і Тобаго. З раннього віку дівчинку змушували щосуботи відвідувати церкву. Уклавши заповіт із Господом, вона звершувала в церкві різні служіння, але не робила це щиро. «Переважну частину мого дитинства я не відчувала ніякого зв’язку з Богом», – згадує дівчина. 

У віці 18 років Старлін залишила церкву і пішла з дому, щоб вести життя, сповнене розваг. 

Потім сталася автомобільна катастрофа. Старлін Петерс і двоє її друзів поверталися додому в п’ятницю ввечері після вечірки, і водій, який був у нетверезому стані, не впорався з керуванням. Старлін і водій не зазнали серйозних травм, але їхня подруга, 26-річна дівчина, загинула. 

З місця дорожньо – транспортної пригоди Петерс відвезли до лікарні для огляду. Потім її допитали в поліцейській дільниці, звідки дівчина попрямувала до церкви. 

Старлін була у своєму одязі з вечірки: у короткій сукні, з сережками і з яскравим макіяжем. Дівчина не знала, чого очікувати, вона не була в церкві сім років. 

Пастор готувався розпочати проповідь, коли Петерс увійшла до залу. Очі всіх присутніх були спрямовані на неї. Раптом члени церкви заспівали. 

«Вони зупинили служіння і почали співати хором, тому що були щас ливі, адже я повернулася до церкви після стількох років», – згадує Старлін. 

Це було привітання, гідне блудного сина з притчі Ісуса (Луки 15:11-32). 

У той момент дівчина вирішила присвятити своє життя Ісусу й розпочати нове життя. 

«Я знову уклала заповіт із Богом, – говорить вона. – Саме так розпочалося моє нове життя». 

_Далі буде._