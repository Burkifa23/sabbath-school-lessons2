---
title:  Життя, сповнене мудрості
date:   24/01/2018
---

Одну з надзвичайних біблійних історій ми знаходимо в книзі Царств, де Соломон просить Бога: «Дай же Своєму рабові серце розумне, щоб судити народ Твій, щоб розрізняти добре від злого, бо хто потрапить керувати цим великим народом Твоїм?» (1 Цар. 3:9). 

`Які значущі слова Бог сказав Соломонові, котрих той, на свою біду, не послухався? Чому ці слова важливі і для всіх нас? 1 Цар. 3:14; див. також 1 Івана 5:3; 1 Петра 4:17.` 

Соломон володів великою мудрістю, але мудрість у відриві від життя стає просто інформацією. Згідно з Біблією, мудрість, не втілена в життя, фальшива. Багато людей, котрі мали правильну інформацію про Бога та Його вимоги, на жаль, будуть утрачені для вічності. Брак послуху змусив Соломона відхилитися від шляху Господнього. Лише наприкінці життя він схаменувся і з покорою написав: «Ліпша-бо мудрість за перли, і не рівняються їй всі клейноди!» (Прип. 8:11). 

Мудрість виявляється в застосуванні на практиці осмислених знань. Знання викладає факти, осмислення знань робить нас проникливими, а мудрість приходить і виявляється в процесі застосування осмисленого знання в нашому житті. Мудрий управитель потребує не тільки осмисленого знання, а й життєвого досвіду, отриманого завдяки практичному застосуванню знань. 

Приклад Соломона свідчить, що навіть наймудріші проникливі люди легко зриваються в прірву матеріалістичного способу життя, якщо не застосовують здобутих знань. 

`Порівняйте 1 Кор. 3:19 і Прип. 24:13, 14. Чим відрізняються два види мудрості, про які йдеться в текстах? Поділіться своїми думками з членами класу в суботу.`