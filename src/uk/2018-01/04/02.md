---
title:  Взаємини з Христом
date:   21/01/2018
---

Любов до земного майна, навіть якщо воно невелике, може стати міцним ланцюгом, який зв’язує душу зі світом, а не з Христом. Навіть якщо ми не володіємо великими статками (за світськими мірками), невгамовне бажання досягти матеріальних благ може обернутися жахливим прокляттям і, як наслідок, втратою спасіння. Сатана знає це, тому намагається використовувати любов до матеріальних речей, щоб упіймати в пастку всіх, кого тільки можливо. У чому наш єдиний захист? 

`«Думайте про горішнє, – не про земне» (Колос. 3:2). Яким чином ми можемо втілити пораду Павла в життя? Див. також Псал. 119:11; Ефес. 6:18.` 

`Які інші біблійні тексти навчають нас, на чому ми повинні зосередитися? (Див., наприклад, Филп. 4:8).` 

Єдині ліки від світськості, у якій би формі вона не виявлялася, – постійне присвячення себе Христу (див. Псал. 34:2) у всіх злетах і падіннях життя. Мойсей «уважав наругу Христа за більше багатство, ніж скарби Єгипту» (Євр. 11:26). Ісус має бути нашим головним пріоритетом, а взаємини з Ним – важливішими за будь-які інші. Господь бажає відданості, заснованої на переконанні, а не на вигоді. Іншими словами, ми повинні бути віддані Христу через те, Ким Він є і що здійснив для нас, а не через будь-які незабарні переваги, які можуть принести нам наша віра та вірність Йому. 

Наше життя має бути заховане в Ісусі, і Його плани повинні стати нашими планами. Справжнє посвячення означає покласти руку на плуг і не озиратися назад (див. Луки 9:62). Коли ми повністю довіряємося Богові, Ісус піднімає нас, допомагаючи нам повною мірою реалізувати свій потенціал. Коли ми присвячуємо себе Йому, Він руйнує владу світу над нашими душами. Ми повинні зосередитися на Христі, а не на речах; тільки Він здатний заповнити порожнечу в нашому житті. 

`Згадайте момент, коли ви придбали бажану річ. Як довго тривала ваша радість від цього придбання?`