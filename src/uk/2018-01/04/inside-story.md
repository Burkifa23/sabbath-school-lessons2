---
title:  Місіонерська історія
date:   26/01/2018
---

#### Ангел піднімає бетонні блоки 

_Ендрю Макчесні, Адвентистська місія_ 

Володимир Москаленко розбудив свою дружину. Йому приснився незвичайний сон. «Я стою з бетонними блоками в руках, – розповів він, – вони дуже важкі. І раптом переді мною постав величезний прекрасний, осяйний ангел. Він усміхався мені, потім поклав свої руки на мої й підняв ці бетонні блоки». 

Галина Москаленко сіла від подиву. Вона якраз молилася про суму в п’ять тисяч доларів, необхідних для придбання бетонних блоків, завдяки яким планувалося перетворити занедбаний дім на Молитовний будинок адвентистів сьомого дня в їхньому селищі з населенням у 1 400 осіб. 

« Це, мабуть, означає, що фінансова допомога вже в дорозі, – зраділа Галина. – Я не знаю, звідки вона надійде, але це неодмінно станеться». 

Через два дні їм зателефонував один із членів церкви і повідомив: «До мене приїжджають троє друзів із Польщі». 

«Ось звідки надійде допомога», – сказала Галина чоловікові. 

У суботу гості з Польщі прийшли на богослужіння. Після заходу сонця їм розповіли про необхідну суму. 

Через кілька днів надійшов банківський переказ на суму п’ять тисяч доларів! 

«Прекрасна церква в селищі Бузькому відкрилася 2016 року після 11 років будівництва, яке стало можливим завдяки молитвам і чудесам Божим», – розповідає подружжя Москаленко. Адвентистська пара з Австралії дала дві тисячі доларів на те, щоб зробити новий дах. ЄвроАзіатський дивізіон і місцева конференція підтримали коштами місії. Також внесли свій вклад члени церкви зі США та Чехії. 

Бог і Його ангели неодноразово втручалися в процес будівництва. Галина розповідає про бюрократичні зволікання після того, як місцева влада відхилила прохання пробити в стіні отвір, щоб зробити друге вікно. «Я молилася: Боже, будь ласка, допоможи нам!» 

Потім відбулося дещо цікаве. Ми почали ремонтувати те єдине наявне вікно, як раптом на стіні з’явилася тріщина. Стіна була під загрозою – вона могла впасти!

 Будівельники під’їхали трактором до стіни, щоб зміцнити її. Але в процесі роботи стіна все-таки впала. Здавалося, ніби ангел сказав: «Ось і все!» 

«Ось що відбувається, коли ви робите все можливе зі свого боку й довіряєте Богу. Він робить неможливе», – упевнена Галина Москаленко. 

_Галина Москаленко – керівник церкви в селищі Бузькому, Україна._ 