---
title:  Святий Дух
date:   25/01/2018
---

Велика боротьба реальна; дві сили борються за наші душі. Одна привертає нас до Христа (див. Івана 6:44), друга притягує, вабить до світу (див. 1 Івана 2:16). Сила Святого Духа в нашому житті може і буде провадити нас у правильному напрямку, якщо ми підкоримося Йому. 

«Коли ж прийде Він, Дух Істини, то поведе вас до повної істини» (Івана 16:13; див. також Івана 14:16). Святий Дух дає нам можливість жити за принципом та вірою, а не за примхами або емоціями, поширеними у світі. Під керівництвом Святого Духа виявляючи вірність Богові в цьому житті, ми готуємося до життя на Небесах. 

Павло радить: «Щоб ваша віра була не через людську мудрість, а через Божу силу» (1 Кор. 2:5). Привабливість матеріальних цінностей світу відволікає нашу увагу від Господа. Однак сила Святого Духа навертатиме нас до Бога, якщо ми не будемо опиратися їй. 

`Успіху в боротьбі зі світом та його спокусами можна досягнути тільки з Божою допомогою. Прочитайте Єзек. 36:26, 27; Івана 14:26; Ефес. 3:16, 17. Коли ми дозволяємо Святому Духові спрямовувати нас, що робить Бог, аби гарантувати нам духовну перемогу?`   

«Сатана заволодіває людським розумом через оманливі теорії й традиції. Спрямовуючи людей до фальшивих ідеалів, він спотворює їхній характер. Святий Дух промовляє до них через Писання та закарбовує істину в серці. Таким чином викривається гріх і омана усувається з душі. Отже, завдяки Духові правди, Який діє через Слово Боже, Христос привертає до Себе Свій вибраний народ» (Е. Уайт. Христос – надія світу, с. 671). 

Святий Дух сповіщає істину та є найкращим Представником Божества на Землі, Якого тільки міг дати людям Ісус після Свого вознесіння. Святий Дух допомагає нам подолати хворобливу схильність до земних благ. 

`Світ притягує всіх нас, чи не так? Яке рішення ви можете прийняти просто зараз, аби підкоритися Святому Духові та з Його допомогою перемогти спокуси світу?`