---
title:  Боже Слово 
date:   22/01/2018
---

У всьому світі було розповсюджено понад шість мільярдів Біблій. Скільки із цих книг їхні власники вважають Словом живого Бога? Скільки із цих книг люди досліджують зі щирим серцем, прагнучи пізнати істину? 

Належне вивчення Божого Слова направляє наш духовний компас, дозволяючи нам орієнтуватися у світі неправди й омани. Біблія – жива книга Божественного походження (див. Євр. 4:12), тому містить істини, які ми можемо знайти тільки в ній і більше ніде. Біблія – дорожня карта Христа для нашого повсякденного життя, вона виховує нас, розширюючи наш інтелект та облагороджуючи характер. 

`Прочитайте Івана 5:39; 14:6 і 20:31. Біблія, зокрема Євангеліє, дає нам найбільш надійну інформацію про Ісуса. Що ці конкретні тексти в Євангелії від Івана відкривають нам про Спасителя? Чому Христос настільки важливий для нас і нашої віри?`   

Ми вивчаємо Біблію, оскільки це найвище джерело істини. Христос – Істина, і в Біблії ми відкриваємо для себе Ісуса. Тут, у Божому Слові, Старому й Новому Завітах, ми дізнаємося, Хто такий Ісус і що Він здійснив для нас. Ми сповнюємося любов’ю до Христа, довіряючи Йому наші душі й життя. Прямуючи за Ісусом, підкоряючись Його настановам, відкритим у Його Слові, ми можемо звільнитися від пут гріха і світу. «Отож, якщо Син визволить вас, то справді будете вільні» (Івана 8:36). 

`Прочитайте Римл. 8:5, 6. Про що апостол Павло попереджає нас та як вивчення Слова Божого допомагає нам встояти в боротьбі за наш розум?`   

Якщо ми не будемо обережними, любов до світу, особливо любов до земного майна, може легко відвести нас від Бога. Ось чому ми повинні перебувати в Слові, яке вказує нам на вічні духовні реалії, важливі для християнського життя. 

Любов до світських речей ніколи не зробить людину високо духовною та високоморальною особистістю. Така любов змушує людей керуватися не біблійними принципами, а жадібністю, егоїзмом і похіттю. Справжня любов, представлена в Біблії, спонукає нас жертвувати своїми інтересами задля добра ближніх. Натомість в основі прихильності до світу лежить бажання отримати щось для себе, а це повністю суперечить релігії Христа.