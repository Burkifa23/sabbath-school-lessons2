---
title:  Життя молитви
date:   23/01/2018
---

«Вічне життя є те, щоб знали Тебе, єдиного істинного Бога, і Того, Кого Ти послав, – Ісуса Христа» (Івана 17:3). Християни часто повторюють, що їхня віра ґрунтується на взаєминах із Богом. Якщо знання Бога – це життя вічне, тоді ми можемо здобути його у стосунках із Ним. І, звичайно, головним елементом таких взаємин є спілкування. Учора ми зазначили, що Бог говорить до нас через Своє Слово, а ми звертаємося до Нього через молитву. 

Якщо ми спрямовуємо свої думки й серце до небесних, а не до світських речей, тоді молитва необхідна. Молитва підносить нас над усім земним, до вишнього Царства. 

Однак навіть тут потрібно виявляти обережність, оскільки часом наші молитви можуть відображати егоїстичну природу. Ось чому ми повинні молитися, підкоряючись волі Бога. 

Кілька років тому одна жінка виконала пісню, у якій прозвучали такі слова: «О Господи, може, Ти купив мені Мерседес-Бенц?» Це був свого роду докір у меркантильності на адресу людей, які сповідують віру в Бога. Ми також повинні бути впевнені: молячись (що свідчить про підкорення Богові та смерть для світу), ми шукаємо волі Божої, а не власної. 

`Прочитайте Євр. 11:1-6. Яка важлива складова має вирізняти всі наші молитви? Що означає приходити до Бога з вірою?`   

Якщо в нашій молитві немає віри, вона стане проявом самовпевненості. «Молитва й віра дуже близькі, їх потрібно розглядати разом. У молитві віри міститься Божественна наука. Це наука, яку необхідно зрозуміти кожному, хто прагне досягти успіху у своєму житті. Христос каже: “Все, про що молитесь і просите, – вірте, що одержите, і сповниться вам” (Марка 11:24). Він пояснює, що прохання має відповідати Божій волі. Нам необхідно просити те, що Господь обіцяв, а отримавши, використовувати для виконання Його волі» (Е. Уайт. Молитва, с. 57). 

`Проаналізуйте своє молитовне життя. Про що ви молитеся? Що ваші молитви відкривають про ваші пріоритети? Про що ще ви можете молитися?`