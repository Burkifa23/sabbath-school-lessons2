---
title:  Домоправителі Божественних таємниць
date:   30/01/2018
---

`Прочитайте Колос. 2:2, 3 і 1 Тим. 3:16. Що в цих текстах названо «таємницею»? Як це свідчить нам про межі нашого пізнання?`   

Нааматянин Цофар сказав до Йова: «Чи ти Божу глибінь дослідиш, чи знаєш ти аж до кінця Всемогутнього?» (Йова 11:7). Слово «таємниця» означає щось загадкове, невідоме, незрозуміле, незбагненне. Божі таємниці згадуються в Писанні, але ми не здатні збагнути їх. Тому вони й залишаються таємницями, доки Сам Бог не відкриє їх нам. 

`Прочитайте П. Зак. 29:28. Що нам відкрито?` 

Ми управляємо тим, чого до кінця не розуміємо, знаємо тільки те, що відкрито нам у Писанні. Головне завдання управителів – жити як служителі Христа й управителі Божих таємниць (див. 1 Кор. 4:1). 

Бог бажає, щоб ми як Його розпорядники зберігали, сповіщали й захищали Божественну істину, яку Він відкрив нам. Таким чином ми виконуємо головний обов’язок управителів – зберігати «таємницю віри в чистім сумлінні» (1 Тим. 3:9). 

Найбільша з усіх таємниць полягає в тому, що ми можемо мати досвід спілкування з Христом – нашою «надією слави» (Колос. 1:27). Спасіння має надприродний характер, і його неможливо повністю зрозуміти. Факт, що Творець усього сущого (див. Івана 1:1-3) зійшов на Землю і жив у тілі, щоб віддати Себе в жертву за гріхи людства, пов’язаний із такими таємницями, які, імовірно, жодна створена істота ніколи повністю не зрозуміє. Навіть ангели намагаються збагнути таємницю викуплення (див. 1 Петра 1:12). Однак те, що ми знаємо, спонукає нас славити Господа за Його любов і доброту (див. Об’явл. 5:13). 

`Ми покликані бути розпорядниками Євангелія. Які обов’язки накладає на нас це покликання?`