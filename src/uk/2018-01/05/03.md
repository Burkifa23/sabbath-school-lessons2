---
title:  Управителі в Новому Завіті
date:   29/01/2018
---

У Новому Завіті ідею довіреного управління передають грецькі слова епітропос (використовується тричі) та ойкономос (вжито 10 разів). Обидва слова описують посади, які передбачають наділення людини обов’язками управління чужим майном. 

У Новому і Старому Завітах характеристику управителя визначають його обов’язки. У Новому Завіті йдеться про підзвітність управителя (див. Луки 12:48) та відповідні вимоги до нього (див. 1 Кор. 4:2). Старий Завіт підкреслює думку про те, що все належить Богові, але прямо не називає нас Його розпорядниками. Таким чином, хоч поняття управителя в обох Завітах тотожне, Новий Завіт розширює його, виводячи за рамки управління домом. 

У притчі про нечесного управителя (Луки 16:1-15) Ісус розширює поняття управителя. Це не просто історія про розпорядника, котрий уникнув фінансової катастрофи. Вона також показує, як можна уникнути духовної катастрофи за допомогою мудрого прояву віри. Мудрий керівник буде завчасно готуватися до повернення Ісуса (див. Матв. 25:21). 

`Прочитайте 1 Кор. 4:1, 2; Тита 1:7; 1 Петра 4:10. Що ці тексти повідомляють нам про управителя й управління?` 

«Чи відкрию я своє серце Святому Духові, аби прокинулися всі довірені мені Богом здібності й сили? Я – власність Христа і Його працівник. Я – розпорядник Його благодаті» (Е. Уайт. Основи християнської освіти, с. 301). 

В уривку Луки 12:35-48 Ісус використовує також термін «домоправитель» у переносному значенні. Він розповідає про мудрого управителя, готового до повернення Сина Людського, а також описує невірного управителя, котрий, користуючись затримкою господаря, почав зловживати своїм становищем. Невірний управитель перетворився на тирана і почав ображати підлеглих. Він перестав бути прикладом добрих діл та милосердя. 

Приймаючи Христа, ми стаємо Його управителями і покликані розпоряджатися ресурсами Бога. Але, що важливіше, ми маємо грамотно управляти духовними складовими християнського життя в процесі підготовки до Небес. 

`Прочитайте Луки 12:45. Як адвентисти сьомого дня, ми часом думаємо, що Ісус «затримується». Чому нам слід бути особливо обережними, аби не потрапити в цю пастку?`