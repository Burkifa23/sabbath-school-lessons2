---
title:  Управителі ресурсами в Старому Завіті
date:   28/01/2018
---

Поняття управитель (у сучасних перекладах – «начальник», «керівник») у Старому Завіті часто використовується в поєднанні зі словом «дім»: «той, що над домом» (Бут. 43:19; 44:1, 4; 1 Цар. 16:9). Домоправителі були відповідальні за ведення домашніх справ, їм доручали розпоряджатися майном господаря. Щоб зрозуміти, хто такий управитель у Старому Завіті, необхідно визначити і проаналізувати його характеристики. Управителя не варто розглядати окремо від його управління, оскільки воно розкриває його особистість. 

У Старому Завіті чітко зазначені деякі характеристики управителя. По-перше, становище управителя було дуже відповідальним (див. Бут. 39:4). Він призначався на цю посаду відповідно до його здібностей та користувався повагою й довірою свого роботодавця. По-друге, управитель знав, що управляє чужим майном (див. Бут. 24:34-38). У цьому полягає найбільша різниця між управителем і власником. Розпорядник чітко розумів своє становище. По-третє, якщо управитель використовував довірене йому майно в особистих цілях, він втрачав довіру господаря і його звільняли (див. Бут. 3:23; Осії 6:7). 

`Прочитайте Ісаї 22:14-18. Під час правління Єзекії Шевна був призначений на високу посаду управителя і скарбника. Що сталося з ним унаслідок зловживання своїм становищем?`   

«Управитель ототожнює себе зі своїм паном. Беручи на себе відповідальність управителя, він має діяти так, як це робив би його пан. Інтереси його господаря стають його інтересами. Становище розпорядника – гідне, адже господар довіряє йому. Якщо ж управитель поводиться егоїстично, перетворюючи прибуток, зароблений завдяки власності пана, на свій капітал, він тим самим показує, що не виправдав виявленої йому довіри» (Е. Уайт. Свідчення для Церкви, т. 9, с. 246). 

`Яким чином можна найкраще засвоїти важливу істину: ми – розпорядники всього, що маємо в житті? Як розуміння цієї істини має впливати на все, що ми робимо?`