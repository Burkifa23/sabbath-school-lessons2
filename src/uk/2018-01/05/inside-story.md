---
title:  Місіонерська історія
date:   02/02/2018
---

#### Палка молитва. Частина 1 

_Ендрю Макчесні, Адвентистська місія_ 

Сльози котилися по щоках 11-річного Едсона Сміта, коли він стояв навколішках із Біблією в руках. «Боже, якщо Ти допоможеш мені прочитати те, що в цій книзі, я читатиму її щодня», – молився він. 

Едсон не зміг продовжити навчання в четвертому класі адвентистської школи в державі Тринідад і Тобаго, тому що не вмів читати. У нього виявили важку форму дислексії*. 

Деякий час хлопчик збирав і продавав манго, прибирав подвір’я, щоб заробити хоч якісь кошти. Але сум переповнював його серце, коли він бачив, як інші діти ходять до школи. 

«Одного разу я був дуже пригнічений, – розповідає Едсон. – Я взяв Біблію в руки, схилився на коліна і зі сльозами на очах сказав: “Боже, якщо Ти допоможеш мені прочитати те, що в цій книзі, я читатиму її щодня”». 

Через рік після своєї молитви хлопчик переїхав жити до своєї бабусі на острів Гренаду, розташований на відстані 160 кілометрів на північ від Тринідаду. Бабуся знову відправила його до школи. Едсон був найстаршим з учнів четвертого класу, але виявив, що в деяких його однокласників також була дислексія. «Для мене це стало полегшенням», – зізнається Едсон. 

Дорослі прагнули йому допомогти. Один з учителів вирішив навчити хлопця фонетики. Щовечора Сміт розгортав книгу і намагався озвучити написане в ній. 

Минуло близько трьох років. Одного вечора 15-річний Едсон знову намагався щось прочитати, як раптом усвідомив, що йому це вдалося! Слова набули сенсу. «Я почав читати!» – розповідає Сміт. 

Згодом здатність читати допомогла Едсону відкрити власну фірму з ландшафтного дизайну, також він звершує місіонерське вуличне служіння, використовуючи особисті свідчення, щоб спонукати молодих людей слідувати за Христом. «Я був найслабшим учнем у класі. Я не знав, як подолати наявні проблеми, – говорить Едсон. – І погляньте, що Бог зробив для мене». 

* Дислексія – специфічний розлад читання, причиною якого лікарі вважають неврологічне порушення генетичного походження. Дитина, у якої є така проблема, не може за графічними знаками розпізнати слово. 

_Далі буде._ 