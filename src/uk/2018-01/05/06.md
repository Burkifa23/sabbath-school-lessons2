---
title:  Наша відповідальність як управителів 
date:   01/02/2018
---

Мудрі управителі керуються моральним принципом особистої відповідальності. Прийняття особистої відповідальності – це наш вибір і наші подальші дії. Відповідальна людина бачить взаємозв’язок між причиною й наслідком. Готовність узяти на себе особисту відповідальність – це ключова риса управителя, оскільки він має бути повністю відданий Власникові та понад усе дбати про Його інтереси. Така готовність визначає відносини між управителем і Богом. 

«Бог бажає, щоб люди встановили з Ним безпосередній зв’язок. У всіх Своїх відносинах із людьми Господь визнає тільки принцип особистої відповідальності. Він намагається пробудити в людині почуття залежності від Нього й потреби в керівництві згори. Господь довіряє людям Свої дари, вважаючи їх вільними, самостійними особистостями. Він зробив кожну людину управителем священних обов’язків; кожному треба виконувати свій обов’язок відповідно до вказівок Подателя всіх благ, і кожен повинен буде відзвітуватися перед Богом за своє управління» (Е. Уайт. Свідчення для Церкви, т. 7, с.176). 

Стаючи управителями, ми не перекладаємо свою відповідальність на іншу людину або організацію. Ми несемо особисту відповідальність перед Богом, і це буде видно в усіх наших взаємодіях із людьми (див. Бут. 39:9; Дан. 3:16). До будь-якої справи ми докладемо всіх своїх зусиль. Успіх в очах Бога більше залежатиме від нашої віри й чистоти, аніж від інтелекту і таланту. 

`Прочитайте 2 Кор. 5:10. Як ми розуміємо ці слова в контексті питання, що означає бути мудрим управителем?` 

Богослови й філософи століттями обговорюють складне питання про свободу волі. Однак Писання ясно свідчить: ми, люди, маємо свободу волі й вибору. Інакше немає жодного сенсу судити нас за нашими вчинками. Отже, ми несемо особисту відповідальність і завдяки Божій милості здатні приймати правильні рішення в житті, зокрема й рішення бути вірними розпорядниками благ нашого Вчителя.