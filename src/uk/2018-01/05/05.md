---
title:  Управителі духовної істини 
date:   31/01/2018
---

Розмірковуючи про управління ресурсами, ми насамперед думаємо про матеріальні об’єкти. Але, як ми побачили, управління має ширші рамки. Як матеріальні, так і нематеріальні дари походять від Бога. Нематеріальні активи – це духовні дари, дані нам Богом (1 Петра 4:10), щоб з Його допомогою ми могли розвивати свій християнський характер і стати тими, ким можемо бути в Христі. Отже, невидимими дарами необхідно управляти значно скрупульозніше, ніж матеріальними, оскільки вони нескінченно цінніші. 

`Прочитайте Ефес. 6:13-17. Якими Божими дарами нам довірено розпоряджатися? Чому так важливо робити це грамотно?`   

«Божий дар благодаті – вічне життя в Христі Ісусі, Господі нашім» (Римл. 6:23). Світ не може запропонувати нам викуплення, яке ми маємо в Христі. Викуплення – Божий дар і наше найцінніше надбання. Постійне осмислення досвіду викуплення допомагає нам бачити мету управління іншими ресурсами, даними нам Богом. 

«Тільки у світлі, що сяє з Голгофи, можна правильно зрозуміти уроки, котрих навчає природа. Нехай завдяки розповіді про Вифлеємську подію та Голгофський хрест буде показано, яким чином добро має перемогти зло та як кожне отримане нами благословення є даром викуплення» (Е. Уайт. Виховання та освіта, с. 101). 

Викуплення належить нам тільки тому, що Ісус заплатив за нього безмежно високу ціну. Павло ясно каже: «В Ньому маємо викуплення Його кров’ю, прощення переступів, згідно з багатством Його благодаті» (Ефес. 1:7). Викуплення стало нашим, але тільки тому, що Бог подарував його нам. Тому для нас вкрай важливо одягнутися «у всю Божу зброю» (Ефес. 6:11), щоб сатана не викрав наше спасіння. Він може зробити це лише з нашої згоди, і такий дозвіл ми даємо йому, якщо не підкоряємося Божому Слову (див. Ефес. 6:17). Наш найбільший захист – вірний послух згідно з отриманим нами світлом. 

`Прочитайте ще раз уривок Ефес. 6:13-17. Яким чином ми одягаємося в усю Божу зброю та як управляємо всім, що отримали з цією зброєю?`