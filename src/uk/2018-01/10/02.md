---
title:  Христос у центрі 
date:   04/03/2018
---

Ісус – центральна Особа всієї Біблії (Івана 5:39). Нам слід розглядати себе через призму взаємин із Ним. Христос був покараний за гріх і став викупом за багатьох (Марка 10:45). Ісус має абсолютну владу на Небі й на Землі (Матв. 28:18), і все перебуває в Його руках (Івана 13:3). Його Ім’я вище за будь-яке інше, і настане момент, коли перед Ним схилиться кожне коліно (Филп. 2:9-11). 

«Ісус – живий центр усього» (Е. Уайт. Євангелізм, с. 186). 

Христос є осередком нашого управління ресурсами, джерелом нашої сили. Завдяки Йому наше життя набуває сенсу. Павло пережив багато випробувань, але за будь-яких обставин у нього був єдиний пріоритет у житті: «Адже для мене життя – це Христос, а смерть – це надбання» (Филп. 1:21). 

`Прочитайте Колос. 1:16-18; Римл. 8:21; 2 Кор. 5:17. Що ці тексти повідомляють нам про те, яке місце повинен займати Ісус у нашому житті?` 

Якщо Христос не буде центром нашого життя, ми не зможемо бути справжніми управителями (Гал. 2:20). Він – суть нашої «блаженної надії» (Тита 2:13). «Він – раніш усього, і все існує в Ньому» (Колос. 1:17). Подібно до того як вісь у центрі колеса несе на собі тягар воза, так і Христос перебуває в центрі життя управителя. Як цілісна вісь забезпечує стійкість, дозволяючи колесам обертатися, так і Ісус має бути постійним осередком нашого християнського досвіду (Євр. 13:8). Його вплив повинен поширюватися на всі наші думки і вчинки. Усі аспекти управління ресурсами обертаються навколо Христа. 

«Без Мене не можете робити нічого» (Івана 15:5). У центрі управління ресурсами перебуває живий Христос, Котрий діє в нас, змінюючи наш характер для вічності. 

`Одна справа говорити, що Ісус – сенс нашого життя, і зовсім інша – жити так, як Він. Як переконатися в тому, що Христос, Котрий обіцяв перебувати в нас, справді живе в нашому серці?`