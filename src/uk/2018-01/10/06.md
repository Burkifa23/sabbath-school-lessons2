---
title:  Управління ресурсами
date:   08/03/2018
---

Христос бажає, щоб ми жили святим життям. Він прожив непорочне життя, залишивши нам приклад, яким має бути наше життя, зокрема управління ресурсами (див. Євр. 9:14). Ми повинні жити угодним Богові життям та вірно розпоряджатися всім, що було нам довірено. Управління ресурсами – це видимі плоди нашого освячення. 

`Порівняйте тексти 1 Петра 1:15, 16 та Євр. 12:14. Що означають слово «святість» і повеління «Будьте святі»? Як ці поняття пов’язані з управлінням ресурсами?` 

Римляни виявили, що колесо колісниці служитиме довше, якщо на обідді колеса закріпити металеву пластину. Нагріту пластину кріпили на обідді й поливали холодною водою. Охолоджуючись, метал стискався й щільно прилягав до обіддя. Під час обертання колеса залізна пластина дотикалася до дороги. 

На прикладі залізної пластини, закріпленої на обідді, можна пояснити поняття управління ресурсами. Коли ми стикаємося з різними випробуваннями, тоді виявляється наша справжня сутність. Наша віра або долає життєві проблеми, або ні. Наші переконання перевіряються на міцність у труднощах повсякденного життя. Управління ресурсами – це зовнішній показник того, ким ми є та наскільки добре організоване наше життя. Наші щоденні вчинки, які відкривають Христа, подібні до залізної пластини на обідді колеса, яке дотикається до дороги. 

Учинки справляють великий вплив, і нам слід контролювати їх, виявляючи відданість Христу. Ми повинні мати непохитну впевненість: «Усе можу в Тому, Хто мене зміцнює, – [в Ісусі Христі]» (Филп. 4:13). 

> <p></p>
> «Освячення душі за допомогою дії Святого Духа – це прищеплення природи Христа до людського єства. Євангельська релігія – Христос у нашому житті, живий дієвий принцип. Це благодать Христа, виявлена в характері й реалізована в добрих ділах. Принципи Євангелія не можуть бути відокремлені від жодної сфери нашого практичного життя. Усі сторони християнського досвіду і праці мають бути відображенням життя Христа» (Е. Уайт. Наочні уроки Христа, с. 384). 

`Проаналізуйте своє повсякденне життя. Чи свідчить воно про перетворювальний вплив на вас Христа? Які конкретні рішення вам необхідно прийняти, щоб явити Його святість у своєму житті?`