---
title:  Христоцентричні доктрини
date:   06/03/2018
---

Учення про Святиню є центральним, оскільки воно ясно розкриває велику істину про спасіння і значення Голгофського хреста. Усі наші доктрини так чи інакше повинні бути пов’язані з євангельською обітницею та спасінням. Подібно до шприх колеса, інші доктрини походять із великої істини про спасіння через віру в Ісуса. 

> <p></p>
> «Викупна жертва Христа за наші гріхи є для нас найважливішою і найбільшою істиною, навколо якої групуються всі інші істини... Люди, котрі присвячують свій час вивченню цього важливого питання, зростають у благодаті й пізнанні» (Коментарі Е. Уайт. Біблійний коментар АСД , т. 5, с. 1137). 

`Що мав на увазі Ісус, називаючи Себе «істиною» в Івана 14: 6? (Порівняйте цей текст з віршем Івана 17:17). Як ми повинні ставитися до істини? 3 Івана 3.` 

Наше віровчення визначає, ким ми є та в якому напрямку рухаємося. Доктрини – це не просто абстрактні богословські ідеї. Кожна доктрина утверджена на Христі і має різними шляхами впливати на наш спосіб життя. Можна з повним правом стверджувати, що наша ідентичність як адвентистів сьомого дня ґрунтується на христоцентричних доктринах більше, ніж на чомусь іншому. Біблійне вчення робить нас тими, ким ми є як адвентисти сьомого дня. 

Завдання управління ресурсами – дотримуватися доктринальної істини, якою вона є в Ісусі, і робити це таким чином, щоб якість нашого життя поліпшувалася. «Оскільки ви чули Його і в Нього навчилися, – адже істина в Ісусі, – то треба, щоб ви відкинули стару людину з її попереднім способом життя, яка зітліває в оманливих пожадливостях, аби ваш розум оновлювався духом, щоб ви зодягнулися в нову людину, створену за подобою Божою, в праведності та святості істини» (Ефес. 4:21-24). 

У цих текстах пояснюється, що означає не тільки знати істину, але й дотримуватися її. Бути управителем – значить не тільки вірити вченню, яким би істинним воно не було, а й утілювати ці істини у своєму житті та в нашому спілкуванні з людьми.