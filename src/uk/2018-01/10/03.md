---
title:  Учення про Святилище
date:   05/03/2018
---

Зазвичай при вивченні теми управління ресурсами не згадують про Святиню. І все ж зв’язок між цими поняттями існує. «Правильне уявлення про служіння в Небесному святилищі – це основа нашої віри» (Е. Уайт. Євангелізм, с. 221). Тому вкрай важливо розуміти завдання управління ресурсами в контексті біблійного вчення про Святиню. 

У тексті 1 Цар. 7:33 наводиться опис колеса колісниці. Ми проілюструємо вчення про Святилище за допомогою маточини [рос. «ступица»] колеса. Маточина кріпиться на осі й забезпечує рівномірне обертання колеса. Христос помер, але третього дня воскрес як Переможець (2 Тим. 1:10), смерть Ісуса забезпечила Йому право служіння у Святині (Євр. 6:19, 20). Завдяки цьому Він забезпечує стійкість нашої віри. Саме у Святині Христос звершує служіння для жителів Землі (див. Євр. 8:1, 2). 

> <p></p>
> «Дотримуючись принципу Sola Scriptura (Тільки Писання), біблійний адвентизм будує свою доктринальну систему, виходячи з основоположного вчення про Святилище» (Fernando Canale, Secular Adventism? Exploring the Link Between Lifestyle and Salvation, pp. 104, 105). 

`Що наведені тексти повідомляють про служіння Ісуса у святині? 1 Івана 2:1; Євр. 4:14-16; Об’явл. 14:7.` 

Учення про Святиню допомагає зрозуміти велику істину про спасіння й викуплення, яка лежить в основі всієї християнської теології. У цьому вченні розкриваються не тільки смерть Христа за нас, а й служіння Господа в Небесній святині, а також такі питання, як важливість Божого Закону та реальність остаточного суду. Серцевину становить обітниця про викуплення, яке стало можливим для нас завдяки пролитій Крові Ісуса. 

Життя за принципами управління ресурсами ґрунтується на великій істині про спасіння, відкритій у вченні про Святилище. Чим глибше ми усвідомлюємо, що Христос здійснив для нас та звершує сьогодні в нас, тим більше наближаємося до Нього, Його служіння, місії, вчення і Божого наміру щодо тих, хто втілює у своєму житті принципи управління ресурсами. 

`Прочитайте Євр. 4:14-16. Як ці тексти можуть допомогти нам у нашій боротьбі з гріхом і самолюбством? Яким чином ми можемо знайти силу й надію завдяки цій обітниці?`