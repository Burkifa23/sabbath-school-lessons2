---
title:  Син Божий і син людський
date:   15/01/2018
---

Як християни, ми вважаємо, що Ісус був повністю Богом і повністю Людиною. Такий союз Божественної і людської природи дозволяє Йому мати унікальне бачення того, що важливо на Землі і для вічності. Факт, що ми не можемо до кінця зрозуміти, як можливо одночасно мати Божественну і людську природу, не скасовує цієї істини, як незнання законів аеродинаміки не позбавляє літак здатності літати. 

«Ось дві рівноцінні таємниці: триєдність Осіб Бога та єдність Божественного і людського в Ісусі...» (J. I. Packer, Knowing God, p. 53). 

Одна із цілей Приходу Ісуса на Землю полягала в тому, аби показати людям, наскільки люблячий Бог піклується про кожного з них. Ісус розкрив істинний характер нашого Небесного Отця, явив повну протилежність холодному відстороненому божеству, яким уявляли Його люди. 

Сатана намагається відокремити людей від Бога. Він прагне знеособити Господа, представляючи Його тим, кому ми абсолютно байдужі. Диявол застосовує всі доступні засоби, щоб ми не могли відчути на досвіді доброту і благодать Бога. Для досягнення цієї мети лукавий успішно використовує надмірне захоплення людей матеріальними речами. 

`Прочитайте Матв. 19:16-22. Згідно з цією історією, як сатана може використовувати нашу любов до матеріальних речей, щоб віддалити нас від Господа?` 

Уявіть собі, як Сам Христос, Бог у тілі, розмовляє з цією молодою людиною! Багатий юнак, звичайно, розумів, що Ісус був надзвичайною Особою. І що ж сталося? Він дозволив своєму багатству, своїй любові до матеріальних речей розлучити його із Самим Богом. Любов до світу і свого маєтку засліпила його. Хоч він і засмутився, цього смутку було недостатньо, аби спонукати його вчинити правильно. Юнак віддав перевагу своєму майну, а не спасінню душі. 

`Незалежно від того, багаті ми чи бідні, як можна переконатися, що ми правильно ставимося до матеріальних речей?`