---
title:  Христос-Творець
date:   14/01/2018
---

`Прочитайте Бут. 1:1; Псал. 33:6-9; Ісаї 45:11, 12; Єрем. 51:15; Івана 1:3. Що ці тексти повідомляють про матеріальний світ?` 

«Це Христос розпростер небеса і заклав основи Землі. Це Його рука розмістила світи в просторі та змоделювала польові квіти. «Він гори ставить Своєю силою», «море Його, і вчинив Він його (Псал. 65:7; 95:5). Це Христос наповнив землю красою, а повітря – співом. І на кожному творінні на Землі, у повітрі і в Небі написав послання про любов Отця» (Е. Уайт. Христос – надія світу, с. 20). 

Матеріальні речі самі по собі не є злом. На відміну від релігій, які навчають, що матеріальний світ і сама матерія порочні за визначенням, Біблія високо цінує матеріальний світ. Зрештою, його створив Сам Ісус. Як же він може бути злом? На жаль, матеріальний світ, як і всі Божі дари, може бути спотворений та використаний у злих цілях, проте це не робить первісний дар злом. Біблія застерігає від зловживання і спотворення того, що Бог створив у світі, але не проти самих речей. 

Бог створив матеріальний світ і бажав, щоб Його народ насолоджувався плодами та благами цього світу: «І будеш радіти всім добром, що дав тобі Господь, Бог твій, тобі та домові твоєму, ти, і Левит, і приходько, що посеред тебе» (П. Зак. 26:11; див. також П. Зак. 14:26). 

Ісус – Творець (див. Івана 1:1-3), а Земля – лише зразок того, що Він створив. Його творчі можливості дають Йому унікальне бачення самого життя та живих істот. Господь розуміє цінність матеріальних речей, призначених для нашої користі й задоволення. Він також знає, що відбувається, коли людство перекручує ці дари або робить їх самоціллю, тоді як їх мають використовувати для прославлення Бога. 

`Подивіться на неймовірні щедроти створеного світу. Незважаючи на заподіяну гріхом шкоду, ми все ще можемо бачити початкову красу цього світу. Як створений світ може свідчити про доброту Творця?`