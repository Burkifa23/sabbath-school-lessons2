---
title:  Бог чи мамона?
date:   13/01/2018
---

### Біблійні тексти для дослідження: 
Псал. 33:6-9; Матв. 19:16-22; 1 Петра 1:18; Євр. 2:14, 15; Вих. 9:14; Псал. 49:10. 

> <p>Пам’ятний вірш</p> 
> «Тому Бог надзвичайно звеличив Його та дав Йому Ім’я, яке вище всякого іншого імені, аби перед Ім’ям Ісуса поклонилося кожне коліно – і піднебесних, і земних і підземних; і щоб кожною мовою для слави Бога Отця було визнано, що Ісус Христос – це Господь» (Филп. 2:9-11). 

Бог зрозуміло пояснює Своє ставлення до одержимості грошима й матеріальними благами. Слова Христа до багача, котрий, отримуючи благословення від Господа, тільки накопичував майно, мають слугувати застереженням для всіх: «А Бог до нього промовив: Нерозумний, цієї ночі душу твою зажадають від тебе! А те, що ти приготував, кому воно буде? Так буває з тим, хто збирає для себе, але не багатіє для Бога» (Луки 12:20, 21). 

Служити Богові та служити грошам – несумісні поняття. Або одне, або друге; або Бог, або мамона! Ми помиляємося, якщо вважаємо, що можна догодити обом. Рано чи пізно доведеться відповісти за подвійні стандарти в житті. Ми можемо ошукати інших і навіть обманути самих себе, але тільки не Бога, Котрому одного разу змушені будемо дати звіт. 

Ми маємо зробити вибір і чим довше будемо вагатися, виправдовуватися або відкладати рішення, тим сильніше нашою душею заволодіє любов до грошей. Віра вимагає рішучості. 

Прийняти таке рішення буде значно легше, якщо зосередити думки на тому, Хто такий Бог, що Він здійснив для нас та чим ми зобов’язані Йому.