---
title:  Христос-Спаситель
date:   16/01/2018
---

Адам і Єва згрішили, а згідно з принципами Божественної справедливості, покарання за порушення Закону ‒ смерть. Ми стали банкрутами, духовно мертвими через борг, який ніколи не змогли б погасити. 

Любов Бога до нас привела в дію План викуплення. Ісус став для нас «запорукою» (Євр. 7:22), Викупителем, і це найбільша подія в історії людства. Тільки ціною Його життя можна було виконати вимогу Божественної справедливості. Христос поніс на Собі покарання за наш гріх. Таким чином, на хресті зустрілися справедливість і милість. Усесвіт ніколи раніше не бачив прояву такої щедрості, яка була виявлена при викупленні людства (див. Ефес. 5:2). 

«Даруючи всі небесні скарби цьому світові, віддаючи нам у Христі все Небо, Бог придбав волю, почуття, розум, душу кожної людської істоти» (Е. Уайт. Наочні уроки Христа, с. 326). 

`Прочитайте наведені тексти і перерахуйте, від чого нас урятував Христос: Колос. 1:13; 1 Сол. 1:10; 1 Петра 1:18; Євр. 2:14, 15; Гал. 3:13; Об’явл. 1:5.` 

Грецьке слово тетелестай в Івана 19:30 вважається найважливішим з усіх вимовлених слів. Воно означає: «Звершилося!» – і це останнє слово Ісуса на хресті. Його заключна заява означала, що Його місія виконана і наш борг повністю оплачений. Спаситель вимовив ці слова не як людина, позбавлена надії, а як Переможець, Котрий здійснив викуплення грішного світу. 

Споглядаючи хрест викуплення, ми бачимо подію, яка відбулася в минулому, має результати сьогодні і дає надію на майбутнє. Ісус віддав Своє життя, щоб раз і назавжди зруйнувати гріх, смерть та діла диявола. Це означає, що ми викуплені, хоч і не заслужили такої милості (див. Ефес. 1:7). Христос-Спаситель – найбільш піднесений образ Бога. Його найвища турбота – викупити нас. Це свідчить про Його зацікавленість у людстві й у взаємовідносинах із нами. Задовольнивши вимоги справедливості, Ісус терпляче чекає нашого відгуку на Його жертву. 

`Христос цілком і повністю викупив усе зло, якого ви будь-коли припустилися. Яким має бути ваш відгук? Див. Йова 42:5, 6.`