---
title:  Бог ревнивий
date:   17/01/2018
---

У протистоянні з фараоном Бог сказав: «Бо цим разом Я пошлю всі урази Мої на серце твоє, і на рабів твоїх, і на народ твій, щоб ти знав, що немає на всій землі Такого, як Я!» (Вих. 9:14). 

`Що мав на увазі Господь, коли говорив: «Немає на всій землі Такого, як Я»?` 

«Обмежений людський розум не спроможний повністю пізнати характер або діла безмежного. Найпотужніший інтелект, найпроникливіший і найрозвинутіший розум ніколи не зможуть проникнути за завісу таємниці, яка оточує цю святу Істоту» (Е. Уайт. Свідчення для Церкви, т. 5, с.698, 699). 

«Господь Він Бог, і нема вже іншого!» (1 Цар. 8:60). Ми не можемо збагнути Його думки і шляхи. Як би ми не намагалися вмістити Його в рамки наших уявлень, Господь залишається Богом. Він створив кожну людину унікальною, і «нема вже іншого» Бога (1 Цар. 8:60). Зрештою, Він – Творець, тому відрізняється від Свого творіння. 

`Що наступні вірші повідомляють про те, наскільки Бог відрізняється від Свого творіння? 1 Цар. 2:2; Псал. 86:8; Ісаї 55:8,9; Єрем. 10:10; Тита 1:2.` 

Коли ми розмірковуємо про Бога, Його всемогутність і всевідання, нам не віриться, що в Нього можуть бути суперники. Однак вони є, і це претенденти на любов і прихильність людини. Можливо, саме тому Господь каже, що Він «Бог ревнивий» (Вих. 34:14, переклад Р. Турконяка). Господь створив людей вільними, а це значить, що ми маємо вибір: або служити єдиному Богові, гідному поклоніння Творцеві й Володареві Всесвіту, або служити іншим богам, які приймають різні форми. 

`Чи є у вашому житті те, що змагається з Богом за вашу прихильність?`