---
title:  Для подальшого дослідження
date:   19/01/2018
---

Управління ресурсами, як ми його розуміємо, починалося з того, що Бог поселив Адама та Єву в прекрасному саду, про який вони мали піклуватися (див. Бут. 2:15). У такому ідеальному оточенні вони повинні були обробляти й зберігати сад, і це не було важко. Бог наділив перших людей відповідними повноваженнями та пояснив їхні обов’язки. Турбота про Едем мала приносити задоволення і щастя новій сім’ї. 

Єврейське дієслово «панувати» (Бут. 1:26, 28) означає «здійснювати контроль і владарювати». На підставі контексту можна сказати, що це було не суворе панування, а доброзичливе дбайливе управління Божим творінням. За таких умов Адам і Єва мали зрозуміти, що Бог – Владика всього, а вони – Його розпорядники. Від самого початку Бог задумав, що Адам і Єва обійматимуть відповідальні посади, але не як власники. Вони мали показати, що вірно виконують доручену їм справу. 

«Едемський сад був даний Адамові та Єві, щоб вони піклувалися про нього. Наші прабатьки були щасливі, виконуючи свою працю. Розум, серце і воля трудилися в повній гармонії. У своїй праці вони не знали втоми й виснаження. Адам і Єва проводили час за корисною справою та спілкуванням одне з одним. Їхнє заняття було приємним. Бог і Христос відвідували їх та розмовляли з ними. Людям була дарована повна свобода... Бог був Власником райського саду, а вони були Його помічниками» (Е. Уайт. Рукописи, т. 10, с. 327). 

**Питання для обговорення**: 

`1. Бог володіє всім світом. Що цей факт повідомляє нам про нашу відповідальність за навколишнє середовище? Не поділяючи фанатизму окремих екологів, котрі ледь не поклоняються самому творінню, як ми, християни, повинні піклуватися про навколишнє середовище?` 

`2. Поміркуйте над думкою про те, що Бог – ревнивий. Характер Божественних ревнощів не завжди легко зрозуміти, оскільки людські ревнощі ми переважно вважаємо негативною рисою, якої слід уникати. Як можна осмислити цю властивість Бога в контексті Його любові до людини?` 

`3. Як навчитися відрізняти правильне використання створених Богом матеріальних благ та насолоду ними від зловживання цими дарами? Чому це важливо для нас?`