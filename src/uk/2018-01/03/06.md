---
title:  Істинний Владика
date:   18/01/2018
---

Ми належимо Богові, оскільки були створені й викуплені Ним. І не тільки ми самі, а й усе наше майно належать Господу. Нічого свого ми не маємо, окрім свободи вибору. 

А світ, навпаки, скрізь насаджує ідею про те, що ми ‒повноправні власники свого майна. Однак це не що інше, як обман, що суперечить Божому Слову. 

Не ми, а Бог володіє всім (див. Йова 38:4-11). Ми лише «приходьки та осілі» (Левит 25:23), наше становище подібне до становища ізраїльтян в Обітованій землі. Навіть наш наступний вдих залежить від Бога (Дії 17:25). Те, що ми вважаємо своєю власністю, насправді ‒ Його володіння. Ми тільки розпорядники Господа, тому повинні управляти матеріальними й нематеріальними ресурсами на Божу славу. 

`На підставі наступних текстів складіть список того, що належить Богові: П. Зак. 10:14; Псал. 50:10; 104:16; Єзек. 18:4; Огія 2:8; 1 Кор. 6:19, 20. Згідно з цими текстами, як слід сприймати матеріальні речі, якими ми володіємо?` 

«Усе належить Богові. Люди можуть ігнорувати те, на що претендує Бог. Поки Він рясно виливає на них Свої благословення, вони можуть використовувати Його дари для задоволення своїх егоїстичних бажань. Однак таким людям доведеться дати звіт про управління довіреними їм талантами» (Е. Уайт. Свідчення для Церкви, т. 9, с. 246). 

Панування Бога і наше управління Його ресурсами формують взаємини, завдяки яким Він може підготувати нас до Небес та принести користь і благословення іншим людям. Однак невірні управителі можуть обмежити доступ Господаря до Його власності. Як ми досліджували у вчорашньому уроці, Господь не нав’язує нам Свою волю. Він створив нас і подарував нам майно в цьому світі, щоб ми розпоряджалися ним на славу Божу аж до Його повернення. Те, як ми поводимося з Божими дарами, відображає наші взаємини з Ним. 

`Поясніть той факт, що все наше майно належить Богові. Як слід ставитися до речей, котрі є в нашому розпорядженні?`