---
title:  Вплив десятини
date:   17/02/2018
---

### Біблійні тексти для дослідження:
Марка 16:15; 1 Петра 3:8, 9; 1 Кор. 9:14; Римл. 3:19-24.

> <p>Пам’ятний вірш</p> 
> «Хіба ви не знаєте, що ті, які працюють у святому, харчуються зі святилища? А ті, які служать при жертовнику, отримують частку з жертовника? Так само й Господь наказав тим, які проповідують Євангеліє, жити з Євангелія» (1 Кор. 9:13, 14). 

Як ми побачили минулого тижня, принесення десятин є важливим проявом віри. Це один із критеріїв істинності нашого визнання. «Випробовуйте себе самих, чи перебуваєте ви у вірі, пізнавайте себе. Хіба ви не знаєте себе, що Ісус Христос у вас? Хіба, може, ви недосвідчені?» (2 Кор. 13:5). 

Уперше десятина згадується в Біблії в розповіді про те, як Авраам приніс десятину Мелхиседекові (див. Бут. 14:18-20; Євр. 7:4). Левити, виконуючи служіння в храмі, також жили за рахунок десятин (2 Хронік 31:4-10). Сьогодні десятина призначена для підтримки проповіді Євангелія. А також вона є певним показником наших взаємин із Богом. 

Осмислення, розподіл та використання десятини – усе це призначене для нашого духовного зростання, підтримки Божої справи й фінансування проповіді Євангелія. Це Божий план і перший крок, який має зробити вірний управитель.

Протягом тижня ми продовжимо вивчати тему десятини, розглянемо принципи її розподілу, її значення для інших людей і вплив на наше духовне життя.