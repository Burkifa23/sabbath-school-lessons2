---
title:  Мета десятини
date:   20/02/2018
---

Павло пише до Тимофія: «Не в’яжи рота волові, що молотить; і: Працівник гідний своєї нагороди» (1 Тим. 5:18). Він цитує слова Мойсея про вола, який молотить, записані в П. Зак. 25:4, та слова Ісуса про трудівника з Луки 10:7. Фраза про вола, мабуть, – це прислів’я й означає: якщо віл їсть зерно під час роботи, це справедливо. Аналогічно і другий вислів означає, що посвячений працівник, який проповідує Євангеліє, має отримувати плату за свою працю. 

Бог створив різноманітні системи й керує ними. Він – Творець Сонячної системи, екологічної системи, травної, нервової, кровоносної та багатьох інших систем. Система принесення десятин підтримувала левитів (Чис. 18:26) і дозволяла їм утримувати в порядку скинію. Сьогодні функції левитів виконують люди, котрі присвятили своє життя проповіді Євангелія. Божа система принесення десятин – це обраний Господом засіб підтримки служіння. Вона використовується протягом усієї історії спасіння. Підтримка таких працівників завдяки десятині передбачена для прогресу Божої справи. 

`Яке практичне значення має твердження Павла: «Господь наказав тим, які проповідують Євангеліє, жити з Євангелія» (1 Кор. 9:14)? Що сказано в уривку 2 Кор. 11:7-10 про необхідність підтримувати вісників Євангелія?` 

«Від інших Церков забрав я, приймаючи плату, щоб вам служити» (2 Кор. 11:8). У цьому вірші Павло не без іронії каже про те, що отримував плату від бідної Македонської церкви, коли служив багатій Коринтській церкві. Він хотів донести до християн Коринта важливий принцип: вісники Євангелія заслуговують плати за свою працю. 

Десятину необхідно використовувати для певної мети, і так повинно бути завжди. «Десятина має особливе значення. Її не можна вважати фондом для допомоги бідним, натомість вона призначена для підтримки тих, хто несе Божественну вістку світові, тому ніколи не повинна використовуватися для інших цілей» (Е. Уайт. Поради щодо управління ресурсами, с. 103). 

`Прочитайте Левит 27:30. Як викладені в тексті принципи можна застосувати до нас сьогодні?`