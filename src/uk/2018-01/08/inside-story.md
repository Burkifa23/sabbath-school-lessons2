---
title:  Місіонерська історія
date:   23/02/2018
---

#### Чому я живу для біженців 

_Террі Селі_ 

Кілька студентів хотіли укласти заповіт із Господом наприкінці третього року мого викладання англійської мови в таборі для 50 000 біженців у Таїланді. Проте пастор Адвентистської церкви сказав мені, що в цих людей виникали сумніви. Студенти боялися ставати християнами і не хотіли розлучатися з місіонерами, доки не зрозуміють християнство досить добре, щоб жити повноцінним християнським життям. 

Я не знала, як діяти. У планах було повернутися додому, до Америки, штату Небраска, після трьох років місіонерського служіння. Мама з нетерпінням чекала мене додому. Проте моєю головною метою було спасіння душ. Тому я почала в молитві запитувати: «Боже, як я повинна вчинити?»

Незабаром мені на очі потрапила одна цитата: «Справа Божа має бути головною в наших планах і уподобаннях» (Е. Уайт. Поради щодо управління ресурсами, с. 220).

Я усвідомила, що ці слова вказували саме на мене! Я хотіла закінчити навчання в коледжі, отримати професію й вийти заміж. Утім, здавалося, що Дух Святий звернувся до мене: «Террі, ось твій план дій. Бог повинен бути першим у твоїх планах і уподобаннях». 

Я подумала, що моїм головним обов’язком була турбота про мою сім’ю. Але мої рідні вже знали Бога. Тоді я вирішила зателефонувати мамі й порадитися з нею. 

Я проїхала 35 кілометрів у пошуках найближчого поштового відділення з громадським телефоном. Я зателефонувала, обіцявши оплатити пізніше, тому що у мене не було грошей. 

Із завмиранням серця я запитала: «Мамо, як ти сприймеш, якщо я вирішу залишитися ще на рік або більше?» 

Мама відповіла: «Террі, я ніколи не наполягатиму, щоб ти поверталася додому. Якби я сказала тобі повернутися, а при цьому хоча б одна душа не почула Благої вістки, я б шкодувала про це всю вічність. Але якщо ти залишишся і зможеш допомогти хоча б одній людині пізнати Бога і бути в Царстві Божому, це варте того, навіть якщо я ніколи не побачу тебе знову». 

Сльози текли по моїх щоках, поки я сиділа в поштовому відділенні. Я дякувала Богові за свою маму, котру любила всім серцем. Вона дуже хотіла мене побачити, але розуміла важливість виконання Божої справи. Спасіння душ було настільки важливим, що мама готова була відмовитися побачити мене знову. 

Террі Селі – директор служіння для іммігрантів і біженців у Північноамериканському дивізіоні, що розпочалося завдяки приношенням тринадцятої суботи 2011 року. Під керівництвом Террі Селі в Північній Америці відкрилося понад 140 нових церков, членами яких є біженці. 