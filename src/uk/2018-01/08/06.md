---
title:  Десятина і спасіння по вірі
date:   22/02/2018
---

`Прочитайте Римл. 3:19-24. Про яку фундаментальну істину тут ідеться? Чому ця істина має завжди залишатися основоположною в наших переконаннях?` 

Суть біблійної вістки полягає в тому, що всі ми не гідні викуплення (див. Римл. 3:23). Якби ми були гідні спасіння, то отримували б його по заслугах або ділах, а ця думка суперечить Біблії. 

`Прочитайте Римл. 4:1-5. Що ці вірші повідомляють про благодать, яка протиставляється заслугам?` 

Спасіння – незаслужений дар (див. Ефес. 2:8, 9). Ми отримуємо спасіння завдяки заслугам Христа, Який приніс досконалу жертву за нас. Повернення десятини не є нашою заслугою. Зрештою, якщо десятина відвіку належить Богові, немає жодної нашої заслуги в тому, що ми повертаємо її Богові! 

Принесення десятини не спасає нас, як і будь-які інші добрі діла, для яких ми як християни створені. «Бо ми – Його творіння, ми створені в Христі Ісусі для добрих діл, які Бог наперед приготував для нас, щоб ми в них перебували» (Ефес. 2:10). 

Проте повернення десятини відкриває наше ставлення до Божих повелінь. Ми можемо або смиренно підкоритися Богові, або бути самовпевненими й непокірними. Якщо ми любимо Господа, то будемо коритися Йому. Принесення десятини свідчить, що ми розуміємо: тут, на Землі, ми є лише управителями й усім зобов’язані Богові. Як субота є щотижневим нагадуванням про Бога-Творця і Спасителя, так і повернення десятини – це нагадування про те, що ми не належимо самим собі, а наше життя і спасіння даровані нам Богом.

`Згідно з уривком Луки 21:1-4, що означає жити вірою?`