---
title:  Спільна підтримка місії
date:   18/02/2018
---

Ісус звелів нам: «Проповідуйте Євангеліє» (Марка 16:15), а також: «Навчіть усі народи... навчаючи їх зберігати все» (Матв. 28:19, 20). Отже, Бог бажає, щоб ми були залучені до найважливішої справи на Землі – навернення людей до Ісуса. На управителі лежить відповідальність матеріально підтримувати цю місію за рахунок довірених йому Богом ресурсів. Участь у цій справі посилює почуття особистого обов’язку відкривати людям Христа. Кожен учень, управитель і працівник, повинен приносити всю десятину для цієї священної роботи. Нам слід молитися про єдність, щоб ми були вірні у фінансуванні місії. А успіх місії зміцнюватиме нашу єдність у вірі. 

`Який фінансовий план для здійснення цієї місії схвалив Бог? Що означають слова «всю десятину» (Мал. 3:10)? Яке значення має фраза «щоб страва була в Моїм храмі» (Мал. 3:10)?` 

Як ми вже говорили, люди приносили десятини від часів Авраама та Якова (див. Бут. 14:20; 28:22), а можливо, й раніше. Десятина – частина системи фінансування Божої Церкви. Це найбільше джерело фінансування і найсправедливіший метод виконання Божої місії. 

У сучасних культурах більшість християн відносно мало жертвує на підтримку Божої місії. Якби кожен християнин чесно віддавав Богові десятину, результат був би «неймовірним, приголомшливим і незбагненним» (Christian Smith and Michael O. Emerson, Passing the Plate, p. 27.). 

У всі часи Бог мав людей, готових жертвувати на Його місію. Усі ми несемо відповідальність за її фінансування. Ми не можемо дозволити собі бути неорганізованими, недбалими або непостійними в цій справі. Нам дано значно відповідальніше доручення, ніж ізраїльтянам і левитам, котрі пообіцяли Неемії: «Ми не занедбаємо дому Бога нашого» (Неем. 10:39, переклад І. Хоменка). Перед нами стоїть значно грандіозніше завдання, ніж перед віруючими минулих століть. Сьогодні члени Церкви та служителі мають духовно об’єднатися і співпрацювати один з одним у фінансових питаннях, щоб виконати загальні цілі й підтримати місію. 

`Подумайте про масштаби адвентистської місії у світі (див. Об’явл. 14:6, 7). Яку відповідальність несе кожен із нас за фінансову допомогу цій справі?`