---
title:  Для подальшого дослідження
date:   23/02/2018
---

Дуже легко забути про те, що кожною миттю свого життя ми зобов’язані тільки Господу. У Дії 17 Павло розповідає афінянам про істинного Бога-Творця (див. Дії 17:24), Котрий підтримує життя (див. Дії 17:28). Афіняни не знали істинного Бога, але ми, християни, знаємо Його. Це знання має визначати наш спосіб життя. Господь очікує, що ми житимемо відповідно до Його вимог. 

«Він [Бог] передає Свої скарби до рук людей, але при цьому вимагає, щоб одна десята частина всього неухильно була відокремлена для Його справи. Господь вимагає, щоб ця частина була покладена до Його скарбниці. Її треба віддати Йому як Його власність; вона є святощами і має бути використана для святих цілей, для підтримки тих, хто несе вістку спасіння в усі куточки світу. Господь відокремлює цю частину, щоб кошти постійно поповнювали Його скарбницю та світло істини було передане близьким і дальнім. Вірно виконуючи цю вимогу, ми визнаємо, що все належить Богові» (Е. Уайт. Свідчення для Церкви, т. 6, с. 386). 

**Питання для обговорення** 

`1. «Час швидко спливає у вічність. Не будемо ж забирати в Бога те, що належить Йому. Не будемо відмовляти Йому в служінні, котрого не можна зректися, не ризикуючи при цьому вічністю, і котре буде винагороджене. Господь бажає володіти всім вашим серцем; віддайте його Йому, воно належить Йому за правом творіння й викуплення. Бог претендує на наш розум; віддайте його Йому, – це Його власність. Господь просить у вас гроші, віддайте їх, вони належать Йому» (Е. Уайт. Дії апостолів, с. 566). Що має на увазі Еллен Уайт, коли пише: «Не будемо ж забирати в Бога те, що належить Йому»? У чому людина обкрадає сама себе, коли не повертає десятину?` 

`2. Часто звучить думка, що члени Церкви мають право не віддавати десятину до «скарбниці», а розпоряджатися нею на власний розсуд. Що поганого в цій ідеї? Що станеться із Церквою, якщо всі її члени будуть дотримуватися такої думки? Чому подібні дії можуть призвести до серйозних розбіжностей?` 

`3. У 21-му розділі Євангелія від Луки записані схвальні слова Ісуса про вдову, котра принесла гроші до храму, незважаючи на корупцію, яка панувала в ньому. Що це має відкрити тим, хто хоче віддавати десятину на інші цілі, оскільки не впевнений у тому, що вони будуть використані за призначенням?`