---
title:  Скарбниця
date:   21/02/2018
---

У Бога є сховище для вітру (Єрем. 10:13, переклад Р. Турконяка), води (Псал. 33:7), снігу, граду (Йова 38:22), і над усіма цими стихіями Він має повний контроль. Але в найдорогоціннішому Божому сховищі зберігаються десятини. «А Левієвим синам Я дав ось кожну десятину в Ізраїлі на спадщину, взамін за їхню службу, бо вони виконують службу скинії заповіту» (Чис. 18:21). Цей текст – перша згадка про місце, де зберігається десятина, він також відомий сьогодні як «принцип сховища». Пізніше Бог звелів ізраїльтянам приносити десятину в обране Ним місце (П. Зак. 12:5, 6). За часів Соломона десятину приносили до Єрусалимського храму. Коли пророк Малахія сказав: «Принесіть же ви всю десятину до дому скарбниці» (Мал. 3:10), ізраїльтяни добре розуміли, що таке «скарбниця» і де вона розташована. Скарбницею називалося місце, де відбувалися релігійні служіння і де левити отримували матеріальну підтримку. 

`Як ще у Священному Писанні називається скарбниця для десятин? 1 Хронік 26:20; 2 Хронік 31:11-13; Неем. 10:38.` 

Принесення священної десятини до скарбниці – це єдина модель, представлена у Святому Письмі. При кожній формі правління Господь мав центральну скарбницю для управління десятиною. У всесвітній Церкві адвентистів сьомого дня реалізується принцип сховища. Членів Церкви закликають повертати десятини в конференцію/місію через помісну церкву, членами якої вони є. З бюджету конференції/місії пастори отримують зарплату. 

«У міру поширення Божої справи намножуватимуться і прохання про допомогу. Щоб задовольнити їх, християни повинні прислухатися до повеління: “Принесіть же ви всю десятину до дому скарбниці, щоб страва була в Моїм храмі” (Мал. 3:10). Якби християни виявляли вірність у принесенні Богові своїх десятин і пожертвувань, Його скарбниця була б повною. Тоді не потрібно було б вдаватися до таких заходів, як ярмарки, лотерея або доброчинні вечори, з метою збору коштів на справу Євангелія» (Е. Уайт. Дії апостолів, с. 338). 

`Подумайте, що було б, якби люди розпоряджалися десятиною на свій розсуд. Якби кожен так чинив, що сталося б із Божою справою? Чому важливо віддавати десятину на ту справу, для якої Господь її призначив?`