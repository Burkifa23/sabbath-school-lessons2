---
title:  Божі благословення
date:   19/02/2018
---

У тексті Мал. 3:10 Бог обіцяє великі благословення людям, вірним у принесенні десятин. Однак Боже благословення має не один, а безліч вимірів. Якщо ми зводимо всі благословення до накопичення матеріальних засобів, то не розуміємо характеру Божих благословень. 

У книзі Малахії йдеться як про матеріальні, так і духовні благословення. Суть Божого благословення відкривається в спасінні, щасті, душевному спокої, в усвідомленні того, що Бог завжди робить для нас найкраще. Коли Господь благословляє нас, ми зобов’язані ділитися цими благословеннями з менш щасливими людьми. Ми отримуємо благословення для того, щоб служити ними іншим. Через нас Бог може поширювати Свої благословення всюди. 

`Прочитайте 1 Петра 3:8, 9. Як, за словами Петра, ми повинні ділитися отриманими благословеннями з ближніми?` 

Принесення десятин дарує подвійне благословення. Ми отримуємо благословення та служимо благословенням для інших. Ми віддаємо отримане. Даровані нам Божі благословення впливають як на нас самих, так і на інших людей. «Дайте, – і дасться вам... якою мірою ви міряєте, такою ж відміряється вам» (Луки 6:38). 

`Прочитайте Дії 20:35. Як викладений тут принцип можна застосувати до повернення десятини?` 

Завдяки принесенню десятини ми отримуємо найбільше благословення – навчаємося довіряти Богові (Єрем. 17:7). «Особлива система принесення десятини була заснована на принципі, такому ж вічному, як і Божий Закон. Система десятин була благословенням для євреїв, інакше Господь не запропонував би її. Таким же благословенням вона стане і для тих, хто дотримуватиметься її до кінця часу. Наш Небесний Отець установив систему регулярної благодійності не заради власного збагачення, а з метою дати людині велике благословення. Він бачив, що людина дуже потребує такої системи» (Е. Уайт. Свідчення для Церкви, т. 3, с. 404, 405). 

`Згадайте моменти, коли ви отримали Боже благословення завдяки служінню іншої людини вам. Як ви можете робити те ж саме для інших?`