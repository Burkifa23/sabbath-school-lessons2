---
title:  Жити на свої кошти
date:   13/03/2018
---

«Скарб цінний та олива – в мешканні премудрого, та нищить безумна людина його» (Прип. 21:20). Цей текст протиставляє розважливе управління ресурсами марнотратству. Нерозумні люди не дбають про те, щоб жити на свої кошти. Вони жадібно витрачають свої й чужі гроші, вважаючи економію й ощадливість негативними рисами. Однак, якщо ми все ж таки змушені позичати гроші, наприклад, для покупки будинку, то повинні робити це вкрай обережно, усвідомлюючи, що повинні жити за своїми коштами. 

Багаті можуть дозволити собі жити на широку ногу. Однак при цьому вони постійно непокоються, як зберегти своє багатство. Люди, котрі живуть від зарплати до зарплати, турбуються про те, як звести кінці з кінцями. Біблія дає нам пораду, як жити на свої кошти незалежно від їхньої величини. Павло просто рекомендує: «Маючи їжу та одяг, – цим будемо задоволеними» (1 Тим. 6:8). Для Павла земне майно було малозначним, бо він задовольнявся життям у Христі (див. Филп. 1:21). 

`Який важливий принцип нам необхідно завжди пам’ятати? Матв. 6:33. Як нам упевнитися в тому, що ми живемо саме так?` 

Нам потрібно вважати наші кошти не доходом, а ресурсами, якими ми повинні управляти. Планування бюджету – метод, який необхідно використовувати для виконання нашого завдання. Цього необхідно старанно навчатися, практикуючи внутрішню дисципліну та докладаючи певних зусиль волі (див. Прип. 14:15). Виявляючи відповідальність у фінансових питаннях, ми зможемо уникнути неприємних помилок. 

Якщо у вас є проблема з управлінням фінансами, складіть бюджет. Він має бути простим. Це може бути просто підрахунок усіх ваших витрат за кілька місяців та визначення середньомісячної витрати. Головне – жити на свої кошти, незалежно від їхньої кількості, і по можливості уникати боргів. 

`Прочитайте Луки 14:27-30. Ісус проілюстрував ціну учнівства. Він навів приклад людини, котра оцінює витрати на спорудження вежі, і показав, що станеться, якщо той не зможе закінчити будівництво. Який урок щодо управління ресурсами ми повинні почерпнути з цієї ілюстрації?`