---
title:  Уникайте боргів
date:   10/03/2018
---

### Біблійні тексти для дослідження: 
Псал. 37:21; Матв. 4:3-10; Матв. 6:33; П. Зак. 28:12; Прип. 13:11; 21:5; 2 Кор. 4:18. 

> <p>Пам’ятний вірш</p> 
> «Віддавайте всім належне: кому податок – податок, кому мито – мито, кому страх – страх, кому пошану – пошану. Нікому нічого не будьте винні, за винятком любові одне до одного. Адже хто любить іншого, той виконав Закон» (Римл. 13:7, 8). 

Іноді вам може пощастити зустріти людину, згодну позичити вам гроші. Можливо, ця людина керується добрими намірами, бажаючи допомогти вам вирішити фінансові проблеми. Однак переважно люди позичають гроші з корисливою метою. 

Нам необхідно по можливості уникати боргів. Звичайно, за певних обставин, таких як покупка будинку або машини, будівництво церкви або здобуття освіти, у нас виникає потреба позичати гроші. Однак це потрібно робити, усвідомлюючи можливі витрати і маючи твердий намір якомога швидше віддати борг. 

При цьому ми повинні бути максимально обережними. Коли Божі діти бездумно витрачають гроші, які не належать їм, вони роблять «жадібність і любов до земних скарбів головними рисами свого характеру. Поки ці риси панують, спасіння і благодать безсилі» (Е. Уайт. Ранні твори, с. 266). 

Нам необхідно удосконалювати свої вміння й навички, щоб жити відповідно до наших достатків та уникати боргів. Цього тижня ми розглянемо, що Біблія говорить про борги.