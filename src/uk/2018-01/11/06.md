---
title:  Заощадження та інвестування
date:   15/03/2018
---

Мурахи працюють, збираючи запаси на зиму (Прип. 6:6-8). Ми будемо мудрими, якщо наслідуватимемо їхній приклад, регулярно відкладаючи гроші для певних цілей. Мета заощаджень полягає в тому, щоб мати ресурси на поточні витрати й потреби, а це кардинально відрізняється від марнотратства і фанатичного накопичення зароблених коштів. Управління фінансами вимагає мудрості, складання бюджету й дисципліни. Зберігаючи тільки для себе, ми крадемо Боже майно замість того, щоб керувати ним. 

«Марно витрачені гроші – це подвійна втрата. Зникають не тільки вони, а й можливість отримати від них прибуток. Якби ми відклали гроші, вони примножилися б на Землі завдяки заощадженням або на Небесах завдяки пожертвуванням... Заощадження – це засіб, який дозволяє мати владу над грошима. Замість того аби дозволяти грошам перемагати нас щоразу, коли нам захочеться задовольнити свою примху, ми отримаємо контроль над ними» (Randy C. Alcorn, Money, Possessions and Eternity, p. 328). 

`Прочитайте Прип. 13:11, 18; 21:5. Які практичні рекомендації щодо фінансів містяться в текстах?` 

Правильно розпоряджаючись Божим капіталом, мудрі управителі ресурсів зберігають кошти на сімейні потреби та інвестують їх у Небеса. Незалежно від величини нашого капіталу, ми повинні дотримуватися біблійного плану управління ресурсами в будь-якій фінансовій ситуації. Заощадження на сімейні потреби необхідно робити розумно. Щоб мінімізувати втрати, необхідно передбачати ризики (див. Екл. 11:1, 2). Плануйте до того, як задовольнити власні потреби (Прип. 24:27), і за необхідності шукайте кваліфікованої поради в інших (Прип. 15:22). Коли наші потреби задоволені і статки зростають, ми повинні пам’ятати «Господа, Бога свого, бо Він Той, що дає тобі силу набути потугу» (П. Зак. 8:18). 

Для Божого управителя найбільш надійна модель інвестування – вкладати кошти в «Царство Небесне» (Матв. 13:44). Там немає рецесії, ризиків, грабіжників або спаду ринку. Цей гаманець ніколи не старіє (див. Луки 12:33). Дбаючи про задоволення земних потреб, ми також не повинні забувати про вічні цінності. 

`Прочитайте 2 Кор. 4:18. Як ми можемо «дивитися на невидиме» і водночас бути відповідальними управителями тут, на Землі?`