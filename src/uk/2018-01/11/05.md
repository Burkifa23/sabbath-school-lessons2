---
title:  'Сказати боргам: «ні!»'
date:   14/03/2018
---

`Прочитайте П. Зак. 28:12. Що тут сказано про практику позичання грошей? Який принцип міститься в тексті?` 

Уникати боргів – це розважливо. Святе Письмо також попереджає нас, щоб ми не ручалися за боржників (Прип. 17:18; 22:26). Борг впливає на майбутнє і змушує нас виконувати взяті зобов’язання незалежно від нашого фінансового стану. Сам борг – не злочин, але він не зміцнить нашого духовного життя. 

«У всьому має бути сувора економія, інакше боргів не уникнути. Тримайтеся в рамках доходів, усіляко уникайте боргів, немов вони страшніші за проказу» (Е. Уайт. Поради щодо управління ресурсами, с. 272). 

Борг може призвести до фінансової залежності, роблячи людину «рабом позичальника» (Прип. 22:7). У сучасних економічних реаліях ми вважаємо борг нормою. Зрештою, цілі країни живуть у борг, чому ж окремо взята людина не може чинити так само? Але це неправильний підхід! 

«Укладіть із Богом урочистий заповіт у тому, що завдяки Його благословенню ви розрахуєтеся з усіма своїми боргами і не будете більше позичати ні в кого, навіть якщо вам доведеться їсти лише кашу і хліб. Справді, намагаючись урізноманітнити своє харчування, легко викласти з кишені двадцять п’ять центів на усілякі надмірності. Подбайте про кожне пенсе, і тоді долар подбає про себе сам. Дрібні витрати то тут, то там дуже швидко перетворюються на великі витрати. Особливо обмежте себе, коли ви з усіх боків обтяжені боргами... Не сумнівайтеся, не піддавайтеся розчаруванню і не відступайте. Відмовте своїм примхам, візьміть під контроль апетит, заробіть гроші й поверніть борги. Забудьте про них якомога швидше. Коли ви нарешті знову станете вільними, не робіть нових боргів, так здобудете велику перемогу» (Е. Уайт. Поради щодо управління ресурсами, с. 257). 

Борг – ненадійна основа для християн. Він може завдати шкоди нашому духовному досвідові й обмежити нашу здатність фінансувати Божу справу. Він позбавляє нас можливості від чистого серця жертвувати для інших та отримувати Божі благословення. 

`Яке рішення ви можете прийняти саме зараз, щоб уникати непотрібних боргів? Від чого вам слід відмовитися?`