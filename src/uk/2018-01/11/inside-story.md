---
title:  Місіонерська історія
date:   16/03/2018
---

#### Страждання за дотримання Суботи 

_Ендрю Макчесні, Адвентистська місія_ 

Мати облила її водою, коли вона вже збиралася йти до церкви. Батько гнався за нею, доки вона бігла туди. Щоразу, чуючи, як дзвенить ланцюжок на батьківській коробці зі зброєю, дівчина боялася, що він прийде за нею. 

«Я була дуже-дуже налякана, – розповідає Маргарет Вілфред, згадуючи перші роки після хрещення в Адвентистській церкві. – Я була на межі нервового зриву. Досі не можу говорити про це спокійно». 

Маргарет виховувалася в родині, члени якої святкують неділю; їхній будинок був недалеко від кампуса Адвентистського Південно-Карибського університету в долині Маракас. З дитинства дівчинці подобалося слухати музику, яка щосуботи долинала з університетської церкви. Саме ця музика спонукала 19-річну Маргарет піти на євангельські зустрічі й потім укласти заповіт із Господом. 

«Саме тоді почалися мої випробування», – розповідає вона.

 Батьки дівчини були розлючені. Батько погрожував їй та замикав доньку в будинку. Звук ланцюжка на коробці зі зброєю викликав у неї жах. Дівчина боялася бути побитою або взагалі позбавленою життя. 

«Життя втратило для мене будь-яку радість», – згадує Маргарет. Вона покладалася на біблійні обітниці: «Ангол Господній табором стає кругом тих, хто боїться його, – і визволяє їх» (Псал. 34:8), «бо мій батько та мати моя мене кинули, – та Господь прийме мене!» (Псал. 27:10). 

Незважаючи ні на що, Маргарет ніколи навіть не розглядала можливості відректися від своєї віри. 

Згодом тиск рідних ослаб. Дівчина отримала державну стипендію для подальшого навчання і вступила до адвентистського університету. Пізніше вона влаштувалася на роботу в початкову адвентистську школу в Маракасі, де викладала в першому та другому класах упродовж 35 років. 

Зараз Маргарет Вілфред 61 рік, вона вже на пенсії і ні про що не шкодує. «Я насолоджуюся душевним спокоєм, який дав мені Господь. Знаю, що Він береже мене як зіницю ока Свого, – говорить вона, – і подбає про мене в будь-якій ситуації». 

Частина приношень тринадцятої суботи в першому кварталі 2018 року спрямована на розвиток нової церкви Південно-Карибського університету, у якої ніколи не було власного приміщення для богослужінь, крім навчальних аудиторій. 