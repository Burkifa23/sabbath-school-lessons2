---
title:  Управління і миттєве задоволення
date:   12/03/2018
---

«І Яків дав Ісавові хліба й сочевичного варива. А той з’їв, і випив, і встав та й пішов. І знехтував Ісав перворідство своє» (Бут. 25:34). Ісав був грубим мисливцем, котрий керувався своїми пристрастями. Відчувши запах приготовленої братом страви, він відразу ж захотів посмакувати цю сочевичну юшку. Малоймовірно, що Ісав настільки хотів їсти, що просто помирав від голоду. Підкоряючись своїм забаганкам, він дозволив миттєвому бажанню заглушити розум і продав первородство заради минущого задоволення. Коли пізніше Ісав вирішив повернути своє первородство, він уже не зміг отримати його, «хоча зі слізьми його шукав» (Євр. 12:17). 

Ісус явив протилежний приклад. Сатана тричі спокушав Його – виснаженого сорокаденним постом (див. Матв. 4:310). Спаситель розпізнав спокуси і навіть у Своєму ослабленому фізичному стані не піддався їм. Протягом усього життя Він відкидав гріховні бажання й радощі, показавши нам, що ми також можемо панувати над гріхом. Христос не продав і не втратив Свого первородства, тому запрошує всіх стати Його співспадкоємцями (Римл. 8:17; Тита 3:7). Ми зберігаємо наше первородство, наслідуючи приклад Ісуса (1 Кор. 10:13). 

Усе, що може запропонувати світ, – це миттєва радість тут і зараз, оскільки він не спроможний дати щось для майбутнього життя. Життя для себе протилежне життю для Бога. 

`Чим небезпечне бажання отримати миттєве задоволення і чому воно загрожує навіть вірним Божим дітям? Див. 2 Сам. 11:2-4; Бут. 3:6; Филп. 3:19; 1 Івана 2:16; Римл. 8:8.` 

Бажання отримати миттєве задоволення – це симптом неконтрольованого розуму; це ворог терпіння, який руйнує довгострокові цілі та породжує безвідповідальність. Ми повинні навчитися керувати своїми бажаннями, оскільки це життєво важлива навичка. Зокрема нам необхідно навчитися долати пропоновані світом спокуси, такі як звичка нерозважливо позичати гроші. Така ідея непопулярна у світі, де панує прагнення до миттєвої винагороди, швидкого успіху й легких грошей. Зазнавши миттєвого задоволення, ми знову прагнемо швидко отримати винагороду. Управителі Божих дарів мають уникати цієї пастки.