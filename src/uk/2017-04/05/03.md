---
title:  Плата чи дар благодаті?
date:   30/10/2017
---

Питання, котре піднімає Павло, виходить за рамки богослов’я. Воно стосується самої суті спасіння і нашого ставлення до Бога. Якщо хтось вважає, що має заслужити визнання й досягти певного рівня святості, перш ніж отримати виправдання і прощення, тоді природно зосередитися на собі та своїх ділах. Релігія може бути вельми егоїстичною.

На противагу цьому, якщо людина прийме Добру звістку про те, що виправдання ‒ це незаслужений дар від Бога, наскільки ж легше та природніше для цієї людини сконцентрувати свою увагу на любові й милості Бога, а не на собі?

І, врешті-решт, хто більше відображатиме любов і характер Бога ‒ той, хто зосереджений на собі, чи той, хто постійно думає про Бога?

`Прочитайте Римл. 4:6-8. Як Павло розвиває тут тему оправдання через віру?`

«Грішник має прийти до Христа з вірою, прийняти Його заслуги, покласти свої гріхи на Нього й отримати Його прощення. Саме заради цього Христос прийшов у світ. Таким чином праведність Христа залічується покаянному, віруючому грішникові. Він стає членом царської сім’ї» (Е. Уайт. Вибрані вісті, т. 1, с. 215).

Потім Павло пояснює, що спасіння через віру передбачене не лише для євреїв, а й для язичників (див. Римл. 4:9-12). Формально Авраам не був євреєм, оскільки його пращури були язичниками (див. І. Нав. 24:2). У його час не існувало розділення на язичників та євреїв. Коли Авраам отримав виправдання (див. Бут. 15:6), він навіть не був обрізаний. Таким чином, Авраам став батьком і необрізаних, і обрізаних, а також ідеальним персонажем для Павла, котрий на його прикладі пояснює універсальність спасіння. Христос помер за всіх людей, незалежно від їхньої раси чи національності (див. Євр. 2:9).

`Враховуючи універсальність Голгофського хреста і його свідчення щодо цінності кожної людини, чому расові, етнічні чи національні упередження такі жахливі? Як ми можемо навчитися розпізнавати в собі подібні упередження і за допомогою Божої благодаті звільнятися від них?`