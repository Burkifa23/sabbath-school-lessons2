---
title:  Обітниця
date:   31/10/2017
---

Цього дня 500 років тому Мартін Лютер прибив свої 95 тез до дверей церкви у Віттенбергу. Сьогоднішня тема також говорить про саму суть спасіння по вірі.

У тексті Римл. 4:13 протиставляються поняття «обітниця» і «закон». Прикладами зі Старого Завіту Павло намагається аргументувати своє вчення про праведність через віру. Він згадує Авраама, якого всі євреї вважали своїм прабатьком. Прийняття Богом або виправдання Авраама відбулося незалежно від Закону. Бог дав Авраамові обітницю, що він та його нащадки будуть володіти світом. Авраам повірив цій обітниці, тобто прийняв на себе роль, яку вона передбачала. Бог прийняв його та діяв через нього заради спасіння світу. Це яскравий приклад того, як благодать діяла в старому заповіті, і Павло не випадково використовував його.

`Прочитайте Римл. 4:14-17. Яким чином Павло показує, що спасіння через віру займає центральне місце в старому заповіті? Див. також Гал. 3:7-9.`

Як уже було сказано спочатку, дуже важливо пам’ятати, кому Павло пише своє послання. Ці єврейські віруючі дотримувалися старозавітних законів, і багато хто з них дійшов висновку, що їхнє спасіння залежить від того, наскільки добре вони дотримуються цих законів, хоч Старий Завіт навчає протилежного.

Намагаючись виправити таку помилкову думку, Павло стверджує, що Авраам ще до проголошення Закону на Синаї отримав обітницю ‒ не через діла Закону (оскільки ні Тори, ні церемоніальної системи ще не було), а через віру.

Навіть якщо Павло говорить тут винятково про моральний Закон, який фактично існував ще до Синаю, суть залишається незмінною. За словами апостола, прагнення отримати Божі обітниці через дотримання Закону робить віру непотрібною і даремною. Сенс цих безапеляційних слів полягає в тому, що віра спасає, а Закон засуджує. Павло намагається донести таку думку: марно шукати спасіння через те, що веде до засудження. Ми всі, євреї та язичники, порушили Закон, отже, потребуємо того ж, що й Авраам: спасенної праведності Ісуса, яка залічується нам через віру. Саме ця істина зрештою привела до протестантської Реформації.