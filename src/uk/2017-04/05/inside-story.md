---
title:  Місіонерська історія
date:   03/11/2017
---

### З мафії – у Божі вісники. Частина 1

Незважаючи на те, що багато його родичів сповідували іслам, а дід навіть був імамом, Ігор мав світське виховання. Досягнувши успіху в спорті, він незабаром став лідером, якого поважали і боялися хлопці на вулиці.

Ці лідерські якості, повага і страх з боку інших проявлялися і в дорослому житті Ігоря. Він почав брати активну участь у мафіозних справах. Зброя, великі гроші і укладання великих угод стали невід’ємною частиною його життя. Але, незважаючи на гострі відчуття й азарт, які приносила йому його активна злочинна діяльність, Ігор відчував, що йому чогось не вистачало. Усередині нього була порожнеча, яку хлопець нічим не міг заповнити, тому він вирушив на пошуки сенсу життя.

Спочатку, просто із цікавості, він відвідав послідовників Харе Крішни, потім пішов до Російської православної церкви, а після – до мечеті, але ніде не знаходив того, чого шукав.

Одного разу друг розповів Ігорю, що знає людину, у якої є Біблія. Заінтригований, Ігор захотів дізнатися про неї більше, тому друг їх познайомив. «Чи знаєш ти, – запитав Ігоря власник Біблії, – що в Біблії ти можеш прочитати про нечисту їжу і про те, що недозволено їсти свинину?» Це було несподівано для Ігоря; він думав, що лише Коран навчає такого.

Протягом декількох місяців Ігор зустрічався з цим чоловіком багато разів, а той терпляче пояснював йому незрозумілі місця з Біблії. Нарешті цей віруючий чоловік запросив Ігоря піти з ним до церкви.

«Я ніколи не піду до твоєї церкви», – грубо відповів Ігор. Але його співрозмовник не засмучувався і продовжував підтримувати стосунки з цим жорстоким мафіозі. Через шість місяців він знову запросив Ігоря до церкви, цього разу той погодився.

У суботу Ігор сів у свою машину (після звичного ритуалу перевірки автомобіля на наявність вибухових пристроїв) і вирушив до церкви.

Віруючі збиралися в невеликому орендованому приміщенні, яке мало досить скромний вигляд, однак Ігор відчув себе там комфортно. Деякі члени церкви дивилися на нього з підозрою, але Ігор продовжував відвідувати церкву. Продовжуючи вивчати Біблію, він почав порівнювати її з Кораном.

«Я був добре знайомий з історією, – розповідає Ігор, – і міг порівняти вчення цих двох книг. Але зрештою істина, записана на сторінках Біблії, підкорила мене».

Перед хрещенням Ігор вивчав Святе Письмо з адвентистським пастором, ставлячи йому на кожній зустрічі безліч запитань. Потім до Казані приїхав видатний євангеліст, і наприкінці проведеної ним програми Ігор уклав заповіт з Богом – у віці 35 років.

«Коли я уклав заповіт, я розумів, що більше не можу продовжувати брати участь у тому, що відбувалося на вулицях. Але, навіть відійшовши від справ мафії, я все одно залишався хуліганом», – зізнається Ігор.

_Далі буде._