---
title:  Закон
date:   29/10/2017
---

`Прочитайте Римл. 3:31. Про що говорить Павло? Чому для нас, адвентистів, це так важливо?`

У даному уривку Павло твердо виголошує, що віра не скасовує Закон Божий. Проте навіть люди, що дотримувалися морального Закону й усього старозавітного зводу правил, ніколи не спасалися цим. Релігія як старого, так і нового заповітів завжди була релігією Божої благодаті, дарованої грішникам по вірі.

`Прочитайте Римл. 4:1-8. Як ці вірші показують, що навіть у старому заповіті спасіння відбувалося через віру, а не завдяки ділам Закону?`

Відповідно до цієї старозавітної історії, Авраам був праведним, бо «ввірував Аврам Господеві». Таким чином, Старий Завіт навчає праведності через віру. Отже, будь-який висновок про те, що віра «скасовує» (грец. катаргео ‒ “робить марним, анулює”) Закон, є хибним; принцип спасіння через віру є частиною Старого Завіту. Увесь Старий Завіт говорить про благодать. Усе служіння у святині було демонстрацією того, що грішники спасаються не своїми ділами, а завдяки замісній Жертві, принесеній заради них!

Як ще можна пояснити прощення Богом Давида після того, як він згрішив із Вірсавією? Безперечно, його спасло не дотримання Закону, оскільки він порушив безліч приписів і заслуговував покарання. Якби Давид розраховував на спасіння ділами Закону, то взагалі не був би спасенний.

Павло говорить про повернення Давидові Божої прихильності як про приклад виправдання через віру. Прощення було актом Божої благодаті. Таким чином, ми бачимо тут ще один старозавітний приклад праведності через віру. Незважаючи на схильність до законництва в стародавньому Ізраїлі, юдейська релігія завжди була релігією благодаті. Законництво було її спотворенням, а не фундаментом.

`Подумайте про прощення й відновлення Давида (див. 2Сам. 11, 12; Псал. 51). Яку надію можна почерпнути для себе із цієї сумної історії? Як ми повинні ставитися до тих членів Церкви, котрі схибили?`