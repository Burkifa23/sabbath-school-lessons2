---
title:  Віра Авраама
date:   28/10/2017
---

### Біблійні тексти для дослідження:
Бут. 15:6; 2 Сам. 11, 12; Римл. 3:20, 31; 4:1-17; Гал. 3:21-23; 1 Івана 3:4.

> <p>Пам’ятний вірш</p>
> «То, що ми скасуємо Закон вірою? Зовсім ні! Ми утверджуємо Закон!» (Римл. 3:31).

Четвертий розділ Послання до римлян передає суть біблійного вчення про спасіння через віру, що стало відправною точкою Реформації. Рівно 500 років тому Мартін Лютер почав реформаційний рух, який продовжили його послідовники-протестанти.

Говорячи про Авраама (зразок святості й доброчинності) як про людину, котра потребувала спасіння через благодать незалежно від діл Закону, Павло висловлюється цілком ясно. Якщо дотримання Закону людиною, котра є прикладом для наслідування, було недостатньо для її виправдання перед Богом, чого ж можуть сподіватися всі інші? Авраам був спасенний через благодать, і цей же досвід переживають усі інші ‒ як євреї, так і язичники.

У четвертому розділі Послання до римлян Павло розкриває три основні етапи в Плані спасіння: (1) обітниця Божественного благословення (обітниця благодаті), (2) відгук людини на цю обітницю (відповідь віри), (3) Божественне проголошення праведності, дарованої віруючим (оправдання). Так сталося з Авраамом, так відбувається і з нами.

Важливо пам’ятати: Павло говорить про те, що спасіння по благодаті дароване нам, хоч ми цього зовсім не заслуговуємо. Якби ми його заслужили, то воно належало б нам за правом, тому вже не було б подарунком. Але для таких зіпсованих та грішних істот, як ми, спасіння ‒ це дар. Обґрунтовуючи свій погляд на спасіння по вірі, Павло цитує Бут. 15:6: «І ввірував Аврам Господеві, а Він залічив йому те в праведність». Ось виправдання по вірі, відображене на перших сторінках Біблії.