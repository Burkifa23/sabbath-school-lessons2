---
title:  Закон і гріх
date:   02/11/2017
---

Ми часто чуємо, як люди кажуть, що Закон був скасований у новозавітну епоху, а потім цитують біблійні тексти, які, на їхню думку, це доводять. Проте їхні аргументи і богословські пояснення не викликають довіри.

`Прочитайте 1 Івана 2:3-6; 3:4 і Римл. 3:20. Що ці тексти повідомляють про взаємозв’язки між Законом та гріхом?`

Кілька сотень років тому ірландський письменник Джонатан Свіфт писав: «Чи може хтось сказати, що, якщо раптом актом парламенту слова пияцтво, шахрайство, неправда, злодійство будуть вилучені з англійської мови та словників, то наступного ранку ми всі прокинемося стриманими, чесними і справедливими правдолюбами? Чи буде це закономірним наслідком?» (Дж. Свіфт. Скромна пропозиція та інші сатири).

За аналогією, якщо Закон Божий був скасований, то чому неправда, убивство та злодійство досі вважаються злочинами? Якщо Закон Божий був змінений, тоді необхідно переглянути визначення гріха. Якщо Божий Закон було скасовано, значить і гріх теж, але чи це так? (Див. також 1Івана 1:7-10; Якова 1:14, 15).

У Новому Завіті є місце і для Закону, і для Євангелія. Закон показує, що є гріхом; Євангеліє вказує на засіб звільнення від гріха ‒ смерть і воскресіння Ісуса. Якщо немає Закону, то немає і гріха, ‒ тоді від чого ж ми спасенні? Євангеліє має сенс лише за наявності діючого Закону.

Ми часто чуємо, що Закон був анульований Голгофським хрестом. Іронія полягає в тому, що насправді хрест свідчить: Закон не може бути скасований або змінений. Якщо Бог не анулював і навіть не змінив Закон до смерті Христа на хресті, навіщо це робити потому? Чому б не позбутися Закону після гріхопадіння, тим самим звільнивши людство від справедливої відплати за порушення Закону? Тоді Ісусові не довелося б помирати. Смерть Ісуса свідчить: якби Закон міг бути змінений або анульований, це мало відбутися до Голгофського хреста, а не після нього. Таким чином, ніщо так добре не свідчить про незмінний характер Закону, як смерть Ісуса. Він помер саме тому, що Закон не міг бути змінений. Якби можна було змінити Закон, аби прийняти нас у нашому грішному стані, хіба це не було б кращим вирішенням проблеми гріха, ніж смерть Ісуса?

`Якби не було Божої заповіді, яка забороняє перелюб, хіба зрада приносила б людям менше болю і страждань, ніж зараз? Яким чином ваша відповідь дає зрозуміти, що Закон Божий залишається в силі? З якими наслідками порушення Божого Закону ви стикалися?`