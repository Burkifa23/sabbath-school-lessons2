---
title:  В Ісусі Христі
date:   26/11/2017
---

`«Тож нема тепер жодного осуду тим, які в Ісусі Христі ходять не за тілом, а за Духом» (Римл. 8:1). Що означає вислів «жодного осуду»? Жодного осуду за що? І чому це добра новина для нас?`

Вислів «в Ісусі Христі» часто зустрічається в посланнях апостола Павла. Людина, котра перебуває «в Ісусі Христі», прийняла Його як свого Спасителя. Вона беззастережно довіряє Йому та вирішила виконувати Його волю у своєму житті. Результат такого рішення – близький союз із Христом.

Вислів «в Ісусі Христі» протиставляється вислову «за тілом». Ця фраза також контрастує з досвідом, про який ідеться в розділі 7. Там Павло описує людину, котра перебуває під осудом і залишається рабом гріха доти, доки не підкориться Христові. Цій людині виголошено смертний вирок (Римл. 7:11, 13, 24), вона служить закону гріха (Римл. 7:23, 25) і перебуває в жахливому стані (Римл. 7:24).

Але потім людина підкоряється Ісусові, і її стан перед Богом негайно змінюється. Засуджена в минулому як порушник Закону, тепер вона стоїть перед Богом досконала, ніби ніколи не грішила, бо праведність Ісуса Христа повністю покриває її. Осуду більше немає, але не тому, що людина сама по собі бездоганна, безгрішна або гідна вічного життя, а тому, що їй залічується досконале, безгрішне життя Ісуса.

Але добрі новини на цьому не закінчуються.

`Хто звільняє людину від рабства гріха? Римл. 8:2.`

«Закон духа життя» (переклад І. Огієнка), тобто закон Святого Духа, Котрий дає життя. Він названий так, бо володіє життєдайною силою (див. в. 11). «Закон духа життя» – це життєдайна сила Святого Духа, яка керує в житті, як закон. Цей закон протилежний законові гріха і смерті. Останній був описаний у розділі 7 як закон, за яким править гріх та кінець якого – смерть. Закон Духа, навпаки, приносить життя і свободу.

`«Кожна душа, котра не бажає віддати себе Богові, перебуває під владою іншої сили і собі не належить. Вона може говорити про свободу, залишаючись найжалюгіднішим рабом... У той час як людина тішить себе думкою, нібито керується власним переконанням, насправді вона кориться волі князя темряви. Христос прийшов, щоб зняти рабські кайдани гріха з душі» (Е. Уайт. Христос – надія світу, с. 466). Хто ви: раб князя пітьми чи вільна людина в Христі?`