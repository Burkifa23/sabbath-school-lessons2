---
title:  Місіонерська історія
date:   01/12/2017
---

#### Від сигарет – до замків. Частина 1

Я виріс в Україні, у невіруючій сім’ї. Мій батько говорив, що 2000 року настане кінець світу, і я вірив йому. Я був упевнений, що немає ніякої надії на майбутнє.

У мене були дві старші сестри; оскільки мені здавалося, що батьки приділяють більше уваги їм, я відчував повну свободу робити все, що мені заманеться. Дуже рано я почав курити, пити і вживати наркотики. Життя моїх батьків стало нестерпним, коли я почав красти, до того ж як з дому, так і за його межами. Мої батьки не знаходили собі місця.

Коли мене забрали в армію, у нашому місті почалися євангельські адвентистські зустрічі, і мій батько уклав заповіт з Богом. Повернувшись додому, я почав жити ще більш розгульним життям, ніж до армії. Моя мати сильно захворіла на ревматоїдний артрит і стала інвалідом. Життя моїх батьків перетворилося на справжній жах через мене.

Мій батько просив церкву постити і молитися за мене. Я навіть чув, як у сусідній кімнаті за мене молилася моя мати, яка не була членом церкви. Оскільки у громади не було власного місця для зустрічей, члени громади часто збиралися в нашому будинку. Під час служіння я завжди йшов з дому.

Але поступово в мене почав з’являтися інтерес до духовних питань, а члени церкви більше не боялися мене і почали вільно спілкуватися зі мною. Через деякий час батько попросив мене зустріти групу молодих людей – літературних євангелістів, які мали приїхати до нашого міста.

У місцевій церкві було лише кілька молодих людей, тому я думав, що приїдуть люди похилого віку або хворі, які не мають ніякої мети в житті.

Проте я відчував якусь порожнечу у своєму серці. Тому я вирішив зустріти цих людей. Я уявляв їх дивними, жалюгідними, з якимись недоліками. Але яким було моє здивування, коли я побачив привабливих, сильних, здорових хлопців, які привітно усміхалися. Я бачив непідробне щастя в їхніх очах. Я чув їхню чисту мову. І раптом я зрозумів: це не вони, а я дивний і жалюгідний.

У моїй свідомості ясно постали дві групи людей: 1) мої давні друзі, які постійно виголошували прокляття, пили, курили; 2) чисті й чесні люди, які не лаялися і не випивали. У них я бачив тільки хороше.

Літературні євангелісти запросили мене розносити літературу разом з ними, хоч у мене в кишені лежали цигарки. Я ходив у парі разом з відповідальним чоловіком, і коли ми ходили від дверей до дверей, я іноді йшов покурити, а потім не відкривав рота, бо не хотів, щоб хтось відчув запах цигарок.

Я почав відвідувати церкву. Іноді мої нові друзі запрошували мене на молодіжні зустрічі в інші міста, і поступово мій кругозір розширювався, а безвихідь, що існувала в моїй свідомості, була остаточно зруйнована.

_Далі буде._