---
title:  Тіло чи дух?
date:   28/11/2017
---

«Бо ті, що за тілом, думають про тілесне; а ті, що за Духом, ‒ про духовне. Адже тілесні задуми ‒ то смерть, а задуми Духа – то життя і мир» (Римл. 8:5, 6).

`Поміркуйте над цим текстом. Яка його головна думка? Що ці слова відкривають вам про ваш спосіб життя?`

У даному уривку прийменник «за» (грец. ката) означає «відповідно до», а дієслово «думати» ‒ зосереджувати увагу і зусилля. Одна група зосереджується на виконанні своїх природних бажань; друга ‒ на духовних питаннях, на виконанні повелінь Святого Духа. Оскільки розум визначає дії, ці дві групи живуть та діють по-різному.

`Чого не спроможні зробити тілесні задуми? Римл. 8:7, 8.`

Зосередитися на виконанні бажань тіла ‒ значить ворогувати проти Бога. Якщо розум людини налаштований подібним чином, вона байдуже ставитиметься до виконання Божої волі. Вона може навіть повстати проти Господа, відкрито зневажаючи Його Закон.

Павло особливо підкреслює, що без Христа неможливо дотримуватися Закону Божого. Знову і знову апостол повертається до цієї теми: незалежно від того, наскільки сильно людина старається, без Христа вона не може підкорятися Законові.

Павло прагне переконати євреїв, що вони потребують чогось більшого за Тору (закон). Своїми ділами юдеї показали: незважаючи на отримане ними Божественне одкровення, вони були винні в тих гріхах, що і язичники (див. Римл. 2). А це свідчило про їхню потребу в Месії. Без Нього вони були безнадійними рабами гріха.

Такою була відповідь Павла юдеям, котрі не могли зрозуміти, чому для спасіння недостатньо дотримання старозавітних постанов. Не ставлячи під сумнів їхні добрі спонукання, Павло переконує юдеїв у необхідності прийняти Христа.

`Проаналізуйте своє життя за останню добу. Як ви жили: за Духом чи за тілом? Як ваша відповідь характеризує вас? Що вам варто змінити та як ви можете це зробити?`