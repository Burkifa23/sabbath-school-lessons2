---
title:  Свобода в Христі
date:   25/11/2017
---

### Біблійні тексти для дослідження:
Римл. 8:1-17.

> <p>Пам’ятний вірш</p>
> «Тож нема тепер жодного осуду тим, які в Ісусі Христі [ходять не за тілом, а за Духом]» (Римл. 8:1).

Восьмий розділ Послання до римлян – це відповідь Павла на сьомий розділ. У сьомому розділі Павло говорить про розчарування, боротьбу й осуд. А у восьмому тема осуду змінюється роздумами про свободу і перемогу в Ісусі Христі.

У сьомому розділі апостол наголошує: якщо ви відмовитеся прийняти Ісуса Христа, вас очікує жалюгідна доля, докладно описана в цьому ж розділі. Ви будете рабами гріха і не зможете робити добро, навіть якщо захочете. У Римл. 8 він повідомляє: Ісус Христос пропонує вам звільнення від гріха та свободу звершувати те добро, яке ви хочете звершувати, але якому опирається ваше тіло.

Далі Павло пояснює, що ця свобода була куплена нескінченно дорогою ціною. Христос, Син Божий, став Людиною. Тільки так Він міг поріднитися з нами, стати нашим досконалим прикладом та померти замість нас як Викупитель. Він прийшов «у подобі гріховного тіла» (Римл. 8:3). Завдяки цьому в нас можуть бути виконані справедливі вимоги Закону (Римл. 8:4). Іншими словами, Христос здобув перемогу над гріхом та задовольнив усі вимоги Закону, зробивши це можливим для всіх віруючих; проте це не засіб для спасіння, а його результат. Послух Законові ніколи не був і не може бути засобом спасіння. Це розуміли і Павло, і Лютер, це повинні зрозуміти і ми.