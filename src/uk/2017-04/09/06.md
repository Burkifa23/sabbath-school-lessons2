---
title:  Дух синівства
date:   30/11/2017
---

`Як Павло описує нові відносини в Христі? Римл. 8:15. Яку надію ми черпаємо для себе з цієї обітниці? Як можемо втілювати ці слова у своєму житті?`

Для нових відносин характерна свобода від страху. Раб живе в постійному страху перед своїм господарем. Він нічого не отримає за свої довгі роки служби.

Зовсім по-іншому живуть ті, хто приймає Ісуса Христа. По-перше, така людина служить добровільно. По-друге, вона служить без страху, бо «досконала любов проганяє страх» (1 Івана 4:18). По-третє, як усиновлена ​​дитина, вона стає спадкоємцем нескінченно цінної спадщини.

«Дух рабства породжений прагненням жити відповідно до законницької релігії, спробами виконувати вимоги Закону власними силами. Ми маємо надію тільки тоді, коли ввійдемо в заповіт Авраама – заповіт милості через віру в Ісуса Христа» (Е. Уайт. Біблійний коментар АСД, т. 6, с. 1077).

`Чому ми впевнені, що Бог справді прийняв нас як Своїх дітей? Римл. 8:16.`

Свідчення Духа всередині нас підтверджує, що ми прийняті Богом. Хоч небезпечно керуватися винятково своїми почуттями, однак люди, котрі свідомо дотримуються Слова Божого, матимуть внутрішнє переконання в тому, що прийняті як Божі діти.

Справді, у Римл. 8:17 сказано, що ми є спадкоємцями. Як частина Божої сім’ї та діти Небесного Отця, ми отримаємо чудову спадщину. Її не можна заробити; вона подарована нам з огляду на наш новий статус у Бозі. Цей статус ми отримали через Його благодать, а благодать стала доступна нам завдяки смерті Ісуса за нас.

`Наскільки ви близькі з Господом? Ви справді знаєте Його чи тільки знаєте про Нього? Які зміни вам потрібно здійснити у своєму житті, аби зблизитися з вашим Творцем і Викупителем? Що стримує вас і чому?`