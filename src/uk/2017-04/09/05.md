---
title:  Христос у вас
date:   29/11/2017
---

Павло продовжує розкривати тему спасіння через віру, протиставляючи два способи життя: життя за духом, тобто під керівництвом обіцяного нам Святого Духа, та життя згідно зі своїми гріховними, тілесними бажаннями. Один спосіб життя веде до вічного життя, другий ‒ до вічної смерті. Третього не дано. Як сказав Сам Ісус: «Хто не зі Мною, той проти Мене, і хто зі Мною не збирає, той розкидає» (Матв. 12:30). Краще не скажеш!

`Прочитайте Римл. 8:9-14. Що обіцяно тим, хто повністю підкориться Христові?`

Життя за тілом протиставляється життю за Духом. Життя за Духом ‒ це життя під керівництвом Духа Божого, Святого Духа. У цьому розділі Павло називає Його Духом Христовим, бо Він є Представником Христа і через Нього Христос перебуває у віруючому (Римл. 8:9, 10).

У наведених віршах Павло повертається до образу, використаного ним у Римл. 6:1-11. Гріховне тіло (або тіло, яке служило гріху) символічно було знищене при хрещенні. «Стара наша людина розп’ята разом з Ним» (Римл. 6:6). Однак хрещення символізує не тільки поховання старої людини, а й воскресіння нової ‒ хрещена людина повстає для нового життя. Рішення поховати стару нашу людину ми повинні приймати щодня. Бог не посягає на свободу людини. Навіть після того, як стара, гріховна людина похована, усе одно існує небезпека згрішити. Павло закликав колосян «умертвити [їхні] земні члени» (Колос. 3:5).

Отже, після навернення боротьба з гріхом триватиме. Різниця полягає в тому, що людина, у якій перебуває Дух, тепер має Божественну силу для перемоги. Крім того, оскільки людина була таким чудовим чином звільнена з рабства гріха, вона зобов’язується надалі не служити гріху.

`Поміркуйте над тим, що Дух Божий, Котрий воскресив Ісуса, – це той самий Дух, Який з нашого дозволу живе в нас. Подумайте про Його силу, доступну нам! Що заважає нам сповнитися цією силою?`