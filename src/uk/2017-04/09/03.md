---
title:  Чого закон не може зробити
date:   27/11/2017
---

Яким би добрим не був «закон» (церемоніальний закон, моральний Закон чи навіть обидва разом узяті), він не може дати нам те, чого ми найбільше потребуємо, – спасіння від осуду і смерті, спричинених гріхом. Для цього нам потрібний Ісус.

`Прочитайте Римл. 8:3, 4. Що здійснив Христос, чого Закон не може здійснити?`

Бог передбачив викуплення, пославши «Свого Сина в подобі гріховного тіла», і «засудив гріх у тілі». Втілення Христа було важливим кроком у Плані спасіння. Для здійснення Плану спасіння життя Христа «в подобі гріховного тіла» було не менш важливим, ніж Його смерть на хресті.

Завдяки тому, що Бог послав Свого Сина, ми отримали можливість відповідати праведним вимогам Закону, тобто звершувати праведні діла, яких вимагає Закон. «Під Законом» (Римл. 6:14) це було нездійсненно, але «в Христі Ісусі» стало можливим.

Однак, дотримуючись Закону, ми повинні пам’ятати, що виконуємо його вимоги не з метою заслужити спасіння. Це неможливо ‒ ані раніше, ані тепер. Керуючись Законом, ми просто живемо життям, яким Бог дає нам можливість жити. Це життя послуху, у якому ми «розіп’яли своє тіло з його пристрастями та пожадливостями» (Гал. 5:24) і в якому відображаємо характер Христа.

У тексті Римл. 8:5 вислів «Бо ті, хто ходить за тілом» (переклад І. Огієнка) означає невідроджених людей до або після навернення. Жити за тілом означає керуватися егоїстичними бажаннями.

А жити за Духом, навпаки, означає виконувати праведні вимоги Закону. Це можливо лише завдяки допомозі Святого Духа. Тільки в Ісусі Христі ми можемо вільно робити те, що вимагає Закон. Поза Христом такої свободи немає. Поневолена гріхом людина в певний момент розуміє, що не здатна чинити добро, яке бажає робити (див. Римл. 7:15, 18).

`Наскільки добре ви дотримуєтеся Закону? Не вдаючись до дискусії про спроби спастися Законом, чи можете ви сказати, що «оправдання Закону» здійснюється у вашому житті? Якщо ні, то чому? Чим ви намагаєтеся виправдати свою поведінку?`