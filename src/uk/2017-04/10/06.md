---
title:  Спотикання
date:   07/12/2017
---

`«Що ж скажемо? Язичники, які не шукали праведності, осягнули праведність, ту праведність, що з віри; а Ізраїль, що шукав закону праведності, не осягнув Закону [праведності]. Чому? Бо шукали не з віри» (Римл. 9:30-32). Про що говорять ці тексти? Яким чином ми можемо застосувати їх у своєму житті? Як уникнути помилок, яких припустилися ізраїльтяни?`

Павло зрозуміло й чітко пояснює своїм співвітчизникам, чому вони, незважаючи на всі свої зусилля, не отримали того, що Бог хотів їм дати.

Слід зауважити, що прийняті Богом язичники навіть не прагнули до такого прийняття. Вони переслідували власні інтереси й цілі, коли до них прийшла євангельська вістка. Однак, усвідомивши її цінність, вони прийняли її. Бог оголосив їх праведними, бо вони прийняли Ісуса Христа як свого Спасителя. З їхнього боку це було дією віри.

Проблема ізраїльтян полягала в тому, що вони спіткнулися об Камінь спотикання (див. Римл. 9:33). Деякі з них, але не всі (див. Дії 2:41), відмовилися прийняти Ісуса з Назарета як посланого Богом Месію. Він не відповідав їхнім очікуванням, тому вони відвернулися від Нього.

Наприкінці розділу Павло цитує інший старозавітний текст: «Як написано: Ось, кладу на Сіоні камінь спотикання та скелю спокуси, і хто вірить у Нього, не буде засоромлений!» (Римл. 9:33). У цьому уривку Павло ще раз показує, наскільки важлива в Плані спасіння істинна віра (див. також 1 Петра 2:6-8). Камінь спокуси? Але кожен, хто вірить у Нього, не буде засоромлений? Так, для багатьох Ісус є Каменем спотикання, але для тих, хто знає і любить Його, Він є іншим Каменем, «Скелею спасіння» (Псал. 89:27).

`Чи був Ісус для вас коли-небудь Каменем спотикання або Каменем спокуси? Якщо так, то яким чином? Які ваші вчинки привели до такої сумної ситуації? Як ви вийшли з неї та чого навчилися?`