---
title:  Вибрані
date:   04/12/2017
---

**«Їй було сказано, що старший служитиме меншому, згідно з написаним: Якова Я полюбив, а Ісава зненавидів» (Римл. 9:12, 13).**

Ще раз наголосимо: аби правильно зрозуміти дев’ятий розділ Послання до римлян, необхідно пам’ятати, що тут Павло говорить не про особисте спасіння людей, а про конкретні завдання, для вирішення яких Бог покликав певних людей. Господь хотів, щоб Яків став родоначальником народу, котрий здійснював би особливу місіонерську роботу у світі. У цьому уривку не сказано, що Ісав не міг бути спасенним. Бог бажав спасти його так само, як і всіх інших людей.

`Прочитайте Римл. 9:14, 15. Як ми розуміємо ці слова в контексті всього послання?`

Знову ж таки Павло говорить не про спасіння окремих людей, адже Бог пропонує милість усім, бажаючи, «щоб усі люди спаслися» (1 Тим. 2:4). «Бо для всіх людей з’явилася спасаюча Божа благодать» (Тита 2:11). Бог знає все, тому може обрати певних людей для виконання певної місії.

Урешті-решт, Божественний вибір не був випадковим, Господь не видавав указу, який позбавив би Ісава права на спасіння. Через Христа дари Його благодаті відкриті для всіх. Ми всі були обрані для спасіння, а не для смерті (див. Ефес. 1:4, 5; 2 Петра 1:10). Наші власні рішення, а не Божі заважають нам скористатися обітницею вічного життя в Христі. Ісус помер за кожну людину. Проте Бог у Своєму Слові визначив умову, при дотриманні якої кожна душа успадковує вічне життя, ‒ це віра в Христа, яка спонукає виправданого грішника до послуху.

`Ще до заснування світу ми були обрані в Христі для спасіння. Це наше покликання, наш вибір, даний нам Богом через Ісуса. Який привілей, яка надія! Чому все інше тьмяніє в порівнянні з цією великою обітницею? Чому найбільшою помилкою було б дозволити гріху, егоїзмові й тілесним бажанням позбавити нас усього, що обіцяно вам в Ісусі?`