---
title:  Тягар Павла
date:   03/12/2017
---

**«А ви станете Мені царством священиків та народом святим. Оце ті речі, що про них будеш казати Ізраїлевим синам» (Вих. 19:6).**

Богові потрібні були люди, які проголошуватимуть Добру вістку світові, котрий гинув у язичництві, невігластві й ідолопоклонстві. Господь обрав ізраїльтян та відкрився їм. Він планував, що вони стануть прикладом для інших народів, навертаючи їх до істинного Бога. Його мета – навернути світ до Себе, показавши Свій характер через Ізраїля. Завдяки церемоніальному служінню Христос мав бути звеличений перед народами, щоб усі, дивлячись на Нього, могли жити. У міру зростання чисельності ізраїльського народу зростали і його благословення; він мав розширювати свої межі, доки його царство не охопить увесь світ.

`Прочитайте уривок Римл. 9:1-12. Що пише Павло про вірність Бога на фоні людських помилок?`

Павло вибудовує свою аргументацію, показуючи, що дану Ізраїлеві обітницю не порушено. Існує останок, через який Бог продовжує виявляти Себе. Щоб довести обґрунтованість ідеї останку, Павло звертається до історії Ізраїлю. Він показує, що Бог завжди діяв вибірково: (1) для укладання заповіту Він обрав не всіх нащадків Авраама, а тільки нащадків Ісака; (2) Він обрав не всіх нащадків Ісака, а тільки нащадків Якова.

Важливо також розуміти, що ані спадкове право, ані походження не гарантують спасіння. Можна походити з поважної родини і навіть відвідувати істинну Церкву, однак виявитися загиблим та втратити обітниці. Тільки віра, що діє любов’ю, визначає «дітей обітниці» (Римл. 9:8).

`Зверніть увагу на фразу в Римл. 9:6: «Та не всі, що від Ізраїля, є Ізраїлем». Який важливий урок ми, адвентисти, можемо почерпнути із цих слів для себе, адже сьогодні багато в чому виконуємо ту ж роль, що й стародавні ізраїльтяни свого часу?`