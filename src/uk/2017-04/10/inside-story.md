---
title:  Місіонерська історія
date:   08/12/2017
---

#### Від сигарет – до замків. Частина 2

Одного разу в церкві пролунав заклик до хрещення. Усі, хто хотів укласти заповіт з Богом, отримали матеріали, що містили в собі перелік основних пунктів віровчення Церкви адвентистів сьомого дня.

Моє духовне становлення відбувалося дуже стрімко для мене – минуло менше двох місяців. З сигаретою в руці я почав заповнювати форму заяви на хрещення. У міру прочитання я дійшов до пункту про утримання від алкоголю, тютюну і наркотиків. Я не знав, як мені кинути курити.

У лютому 1997 року я уклав заповіт з Господом. Відразу ж залишивши алкоголь, я все ще боровся з курінням. Я випробував усі методи, щоб кинути курити, але нічого не допомагало. Я почав благати: «Господи, будь ласка, забери це від мене». І Він допоміг мені. Ось як це відбулося.

Моя тітка, що жила в іншому селі, попросила мене приїхати на декілька днів, щоб допомогти їй по господарству. Там був тільки один магазин, де продавалися сигарети, і він був зачинений. Коли я приїхав, то розповів тітці, що став християнином і змінився. Але вона не знала, що я все ще кидаю курити. Щодня вона давала мені роботу. Так минуло чотири дні без сигарет. На п’ятий день я повернувся додому і не потягнувся за сигаретою. Тепер я розумію, що перебування у тітки було для мене реабілітаційним центром. Я дивуюся Божій мудрості й тому способу, який Він використовував, щоб я зміг кинути курити.

Коли я збирався укладати заповіт з Господом, сестри сказали, що мені потрібно попросити вибачення у батьків. Я так і зробив; вони плакали від щастя. І тоді я зрозумів, що з Богом ти можеш здобути будь-яку перемогу.

Коли ми почали будувати церкву, мене дещо вразило. Люди приносили золото й коштовності як пожертвування, і, знаючи моє минуле, вони віддавали все мені, щоб я продав це. Я був здивований і зворушений виявленою довірою.

Пізніше я став літературним євангелістом і молодіжним лідером. На одній із зустрічей літературних євангелістів я зустрів мою майбутню дружину Богдану.

Сьогодні у нас три прекрасні доньки, і я звершую служіння пресвітера в нашій церкві. Я просто захоплююся тим, як Господь навернув мене до Себе і дав мені це життя, про яке я навіть не мріяв. У певному розумінні мій батько мав рацію: кінець світу настав для мене 1999 року, і це був кінець мого колишнього життя.

Я жалкую лише про одне – втрачені роки моєї молодості. Значну частину свого життя я провів даремно – без сенсу і орієнтирів. Зараз я розумію, що з Богом жити значно краще. Ви можете здобути будь-які перемоги у вашому житті, коли ви з Богом та коли щиро молитеся Йому.

_Далі буде._