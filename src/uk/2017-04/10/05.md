---
title:  'Аммі: «Мій народ»'
date:   06/12/2017
---

У тексті Римл. 9:25 Павло цитує Осії 2:25, а в тексті Римл. 9:26 ‒ Осії 2:1. Ідеться про те, що Бог звелів Осії взяти «жінку блудливу» (Осії 1:2), щоб цей шлюб ілюстрував відносини Бога з Ізраїлем, котрий захопився чужими богами. Дітям, народженим від цього шлюбу, були дані імена, які відображали Боже невдоволення ідолопоклонством Ізраїлю та його покарання. Третя дитина була названа Ло-Аммі (Осії 1:9), що буквально означає «не Мій народ».

Проте Осія передбачив настання дня, коли, покаравши Свій народ, Бог відновить його, знищить неправдивих богів та укладе з ним заповіт (див. Осії 2:13-21). Тоді Ло-Аммі («не Мій народ») стане Аммі («Мій народ»).

За часів Павла «Аммі» становили ті, кого Бог «покликав не тільки від юдеїв, але й з язичників» (Римл. 9:24). Яке виразне проголошення Євангелія, від самого початку призначеного для всього світу! Не дивно, що ми, адвентисти сьомого дня, проголошуємо таку вістку: «І я побачив іншого ангела, який летів серед неба. Він мав вічне Євангеліє, щоб звіщати його жителям землі, ‒ усякому народові, поколінню племені і народності» (Об’явл. 14:6). Сьогодні, як і за часів стародавнього Ізраїлю й Павла, Добра вістка про спасіння має поширюватися по всьому світу.

`Прочитайте уривок Римл. 9:25-29. Зверніть увагу, як часто Павло цитує Старий Завіт, аби пояснити те, що відбувається в його час. Яка головна думка цього уривка? Яку надію запропоновано його читачам?`

Факт, що деякі зі співвітчизників Павла відкинули заклик Євангелія, завдавав йому великого смутку й безупинного болю (Римл. 9:2). Але принаймні був останок. Божі обітниці непорушні, навіть якщо люди підводять. Ми віримо, що врешті-решт Божі обітниці виконаються як в історії, так і в нашому особистому житті!

`Як часто вас підводили люди? А як часто ви підводили себе та інших? Які уроки необхідно взяти з цього досвіду? Що такі невдачі говорять про те, кому можна повністю довіряти?`