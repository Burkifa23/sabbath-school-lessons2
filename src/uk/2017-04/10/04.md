---
title:  Таємниці
date:   05/12/2017
---

«Бо ваші думки – не Мої це думки, а дороги Мої – то не ваші дороги, говорить Господь. Бо наскільки небо вище за землю, настільки вищі дороги Мої за ваші дороги, а думки Мої – за ваші думки» (Ісаї 55:8, 9).

`Прочитайте Римл. 9:17-24. Враховуючи прочитане раніше, як зрозуміти слова Павла?`

У відносинах з єгиптянами під час виходу ізраїльського народу з рабства Бог діяв заради спасіння людського роду. Боже одкровення про Самого Себе, явлене в єгипетських карах та спасінні Свого народу, мало показати єгиптянам, а також іншим народам, що Бог Ізраїлю ‒ істинний Бог. Таке одкровення мало стати для інших народів запрошенням залишити своїх богів та поклонятися Йому.

Жодна надприродна сила не була застосована для того, щоб озлобити серце фараона. Господь дав йому найсильніші докази Божественної сили, однак цар уперто відмовлявся прийняти це світло. Кожен відкинутий ним прояв безмежної могутності дедалі більше зміцнював його в повстанні проти Бога. Господь не позбавляв його можливості спасіння. Серце фараона стало запеклим у відповідь на заклик відпустити Ізраїль, а не у відповідь на Божий заклик прийняти спасіння. Христос помер за фараона так само, як за Мойсея, Аарона та інших синів Ізраїлевих.

Важливо розуміти, що ми, як грішні людські істоти, маємо дуже обмежене уявлення про реальний світ, Бога та Його дії у світі. Як можна розраховувати зрозуміти всі шляхи Господа, якщо навіть світ природи сповнений загадок? Зрештою, лише 171 рік тому лікарі зрозуміли, що перед операцією необхідно мити руки! Ось якими неосвіченими ми були! І хто знає, про що ще ми дізнаємося в майбутньому, що покаже, наскільки ми неосвічені сьогодні?

`Звичайно, ми не завжди розуміємо Божі шляхи, однак Ісус прийшов показати нам, який Бог (див. Івана 14:9). Чому ж серед усіх таємниць життя і несподіваних подій нам так важливо роздумувати про характер Христа і про те, що Він відкрив нам про Бога та Його любов до нас? Як може знання Божого характеру допомогти нам залишатися вірними Йому у важких випробуваннях?`