---
title:  Місіонерська історія
date:   17/11/2017
---

#### З Мафії – у Божі вісники. Частина 3

Через деякий час Василь пішов прогулятися до лісу. Раптом він побачив одного з чоловіків, який намагався вбити його; той відпочивав у лісі з дівчиною. Дивлячись на свого потенційного вбивцю, він тихо видихнув: «Добре, я прощу його».

Через півроку Василь дізнався, що той чоловік помер від передозування наркотиками. Другий чоловік, який намагався вбити його, став інвалідом на все життя, а третій був застрелений.

Наближався Новий рік, і Василь готувався до святкування. У нього було багато друзів, які святкували свій день народження в кінці грудня і на початку січня, тому всі свята зазвичай перетворювалися на два тижні суцільного пияцтва.

Але цього року щось змінилося. Василь більше не отримував задоволення від бурхливих святкувань. Наприкінці цих двох тижнів він вирішив, що з нього досить. «Хіба я був народжений для цього брудного життя? – замислювався Василь. – Ні! Мені потрібне нове життя!»

Упавши навколішки, він молився, щоб Господь допоміг йому. Якимось чином чоловік зміг знайти Біблію. З цією святою книгою в руках він підходив до кожного зі своїх друзів, запрошуючи їх піти з ним у ліс на три дні. Двоє друзів вирішили приєднатися до нього.

«Ми пішли в ліс, де в спокої і тиші три дні просто читали Біблію», – розповідає Василь. Він молився, просячи у Бога один місяць нового життя. І Господь відповів на його молитву. Тоді Василь попросив про другий місяць іншого, кращого, життя, і це також було йому дано. Він попросив у дружини пробачення і по милості Божій продовжує жити іншим життям.

Коли Василь та Ігор зустрілися, вони зрозуміли, що в них було багато спільного. «Скрізь є люди, які люблять правду, – каже Василь, – і мені подобаються такі люди».

Сьогодні Василь та Ігор – близькі друзі, які працюють разом. У кожному районі Казані вони розповсюджують особливу газету, яка розповідає про те, як покращити своє фізичне і духовне здоров’я. Ця газета – одна з найпопулярніших у Росії. Два колишніх мафіозі разом шукають спонсорів, щоб тисячі адвентистських книг розповсюджувалися в Казані.

«Наші історії здаються жахливими, – зізнається Василь. – Але насправді такий наш світ. Ми з Ігорем просто хочемо допомогти людям знайти краще життя».

Василь та Ігор дуже раді відвідувати нову церкву і центр духовного впливу в Казані, будівництво яких стало можливим завдяки вашим щедрим пожертвам тринадцятої суботи 2014 року.

_Дякуємо вам за підтримку цього важливого проекту._