---
title:  Вільні від гріха
date:   16/11/2017
---

`Прочитайте Римл. 6:19-23. Узагальніть зміст сказаного Павлом. Як ви можете втілити в життя важливі істини, про які говорить Павло. Наскільки це важливо?`

Слова Павла показують, що він добре знав про гріховний стан людської природи. Він говорить про «немічність [слабкості] тіла». Апостол чудово розумів, на що здатна занепала людська природа, полишена на саму себе. Тому знову нагадує про вибір, завдяки якому ми можемо віддати себе та свою слабку плоть новому Панові – Ісусові. А Христос наділить нас здатністю жити праведним життям.

Текст Римл. 6:23 часто цитують з метою показати, що порушення Закону карається смертю. Безперечно, покарання за гріх – смерть. Але спробуємо поглянути на гріх очима Павла — як на господаря, котрий поневолює своїх слуг, обманює їх і платить за службу смертю.

Зауважте також: використовуючи образ двох господарів, Павло звертає увагу на факт, що служіння одному панові звільняє від служіння другому. Ми знову бачимо лише два варіанти. Третього не дано. Водночас, як ми всі знаємо, свобода від влади гріха не означає безгрішність, вона не звільняє нас від боротьби та не захищає від падінь. Свобода від влади гріха означає, що відтепер гріх більше не панує над нами, хоч присутній у нашому житті, тому необхідно щодня звертатися до обітниць Христової перемоги над ним.

Отже, даний уривок містить заклик до кожного, хто служить гріху. Цей тиран не пропонує нічого, крім смерті як плати за ганебні вчинки; тому розумна людина бажає звільнення від влади тирана. На противагу цьому, раби праведності роблять те, що чесно і похвально, але не з метою заробити спасіння; добрі діла – це плід їхнього нового досвіду. Якщо ж вони намагаються заробити спасіння, значить випустили з уваги всю суть Євангелія, спасіння та своєї потреби в Ісусі.