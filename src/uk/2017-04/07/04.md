---
title:  «Не під законом, а під благодаттю»
date:   14/11/2017
---

`Прочитайте Римл. 6:14. Як нам розуміти цей вірш? Чи не означає він, що Десять Заповідей більше не обов’язкові для виконання? Якщо ні, то чому?`

Текст Римл. 6:14 – одна з ключових думок у Посланні до римлян. Цей вірш ми часто чуємо від наших опонентів, які стверджують, що субота була скасована.

Однак даний текст означає інше. Як міг бути скасований моральний Закон, якщо гріх продовжує існувати? Адже саме моральний Закон дає визначення гріху! Якщо прочитати попередні розділи Послання або навіть тільки 6-й розділ, буде важко зрозуміти, як у розпалі дискусії про реальність гріха Павло міг заявити: «Моральний Закон – Десять Заповідей, що визначають гріх, – був скасований!». Така заява немає ​​сенсу.

Павло пояснює римлянам: людина, котра живе «під Законом», тобто керується єврейською системою цінностей у тому вигляді, у якому вона дійшла до Павла, з усіма її нормами, правилами й переказами, все одно перебуватиме під владою гріха. На противагу цьому людина, котра живе під благодаттю, здобуде перемогу над гріхом, бо Закон написаний у її серці і віруючий дозволив Святому Духові спрямовувати її кроки. Приймаючи Ісуса Христа як Месію, отримуючи Його виправдання, хрестячись у Його смерть, розпинаючи «стару людину», воскресаючи для нового життя, ми скидаємо гріх із престолу нашого життя. Пам’ятайте, що слова Римл. 6:14 записані в контексті обітниці перемоги над гріхом.

Не слід надто вузько визначати поняття «під Законом». Людина, яка нібито живе «під благодаттю», але порушує Закон Божий, здобуде не благодать, а осуд. Вислів «під благодаттю» означає, що через явлену в Ісусі Божу благодать засудження Закону, неминуче накликане грішником на себе, скасовано. Таким чином, звільнившись від проголошеного Законом смертного вироку, ми живемо «оновленим життям», яке свідчить: ми мертві для гріха, тому більше не раби гріха.

`Чи відчули ви реальність нового життя в Христі? Чи можете ви навести свідчення того, що Христос діє у вашому житті? У яких сферах життя ви ще не до кінця довірилися Йому?`