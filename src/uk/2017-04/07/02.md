---
title:  Де намножився гріх
date:   12/11/2017
---

У тексті Римл. 5:20 Павло робить важливу заяву: «А де намножився гріх, там безмірно виявилася благодать». Він каже, що незалежно від масштабів поширення гріха та його жахливих наслідків, Божої благодаті завжди достатньо, аби впоратися з гріхом. Яка чудова надія для кожного з нас, особливо коли ми схильні вважати, що наші гріхи надто великі, аби бути прощеними! У тексті Римл. 5:21 Павло показує: хоч гріх призвів до смерті, Бог через Ісуса переміг смерть і може дати нам вічне життя.

`Прочитайте текст Римл. 6:1. Який умовивід наводить Павло та як відповідає на нього в уривку Римл. 6:2-11?`

У 6-му розділі Павло наводить цікаві підтвердження думки, чому виправдана людина не повинна грішити. На самому початку він говорить, що ми не повинні грішити, оскільки померли для гріха. Потім апостол пояснює, що має на увазі.

Занурення у води хрещення символізує поховання. Кого ж хоронять? Гріховну «стару нашу людину», тобто тіло, віддане й підвладне гріху. Тому «гріховне тіло позбавлене влади» і ми більше не служимо гріху. У Римл. 6 гріх представлений господарем, що панує над своїми рабами. Коли ж знищено «гріховне тіло», панування гріха над ним припиняється. Той, хто піднімається з водної могили, стає новою людиною, яка більше не служить гріху. Тепер вона ходить в оновленні життя.

Хоч Христос колись помер, однак третього дня воскрес і тепер живе по вічні віки. Таким же чином охрещений християнин, померши для гріха раз і назавжди, надалі не повинен потрапляти під його владу. Звичайно, будь-який християнин, котрий уклав заповіт із Богом, знає, що гріх не зникає автоматично з нашого життя, як тільки ми виходимо з води. Ми продовжуємо боротися з гріхом, проте він уже не панує над нами.

«З даного уривка можна ясно зрозуміти значення слів апостола. Бо всі ці пропозиції: (1) бути мертвим для гріха; (2) жити для Бога і т. д. – означають: ми не здаємося нашим огидним похотям та гріху, хоча гріх усе ще залишається в нас... Подібне ми читаємо в Гал. 5:17: “Бо тіло бажає протилежного духові, а дух – протилежного тілу: вони протидіють одне одному, щоб ви не чинили того, чого бажаєте”... Таким чином, усі апостоли і святі розуміють, що гріх і хтивість залишаються в нас доти, доки тіло не перетвориться на прах та не встане нове тіло, не підвладне похотям і гріху» (М. Лютер. Лекції з «Послання до римлян», с. 341, 342).