---
title:  Для подальшого дослідження
date:   17/11/2017
---

Прочитайте із книги Еллен Уайт «Вісті для молоді» розділ «Завойована перемога» (с. 105, 106); із книги «Небесні принципи щасливого життя» – розділ «Якими мотивами керуватися в служінні» (с. 93-95); зі «Свідчень для Церкви» (т. 3) – розділ «Заклик до молоді» (с. 365); з Біблійного коментаря АСД, т. 6, с. 1074, 1075.

«Христос не піддався гріхові. Навіть у думках Христос не поступився спокусі. Так повинні чинити і ми. В Ісусі поєднувалися людське єство та Божественність. Він був підготовлений до боротьби Святим Духом, Який перебував у Ньому. Спаситель прийшов, щоб і нас зробити учасниками Божественної природи. Поки будемо сполучені з Ним вірою, гріх не матиме над нами влади. Завдяки нашій вірі Бог провадить нас до того, щоб ми довірилися Божественності Христа, досягаючи таким чином досконалості характеру» (Е. Уайт. Христос – надія світу, с. 123).

«У момент хрещення ми даємо урочисту обіцянку розірвати всі зв’язки із сатаною та його представниками, присвятивши серце, розум і душу справі поширення Царства Божого... Отець, Син і Дух Святий обіцяли співпрацювати з людьми, котрі стали освяченими знаряддями Бога» (Е. Уайт. Біблійний коментар АСД, т. 6, с. 1075).

«Визнання християнства без відповідних віри й діл не принесе жодної користі. Ніхто не може служити двом панам. Діти нечистого є рабами свого пана, оскільки кому вони віддають себе за рабів на послух, кому підкоряються, того вони й раби. Вони не можуть бути рабами Божими доти, доки не відречуться від диявола і його справ. Для слуг Небесного Царя не може залишатися нешкідливою участь у розвагах та іграх пліч-о-пліч зі слугами сатани, навіть якщо ті будуть без кінця повторювати, що ці розваги не є небезпечними. Бог відкриває священні істини Своєму народові, щоб його відокремити від невіруючих та очистити для Себе. Адвентисти сьомого дня мають жити згідно зі своєю вірою» (Е.Уайт. Свідчення для Церкви, т. 1, с. 404, 405).

**Питання для обговорення**:

`1. Ми маємо чудові обітниці про перемогу над гріхом, однак усвідомлюємо: якими б посвяченими християнами ми не були, наші серця сильно зіпсовані. Чи є в цьому суперечність? Поясніть свою відповідь.`

`2. Розкажіть у класі, що зробив для вас Христос та які зміни з вами відбулися.`

`3. Важливо завжди пам’ятати, що наше спасіння ґрунтується винятково на тому, що Христос здійснив для нас. А що Ісус продовжує здійснювати в нас, перетворюючи нас на Свій образ? Чому потрібно розуміти й однаково цінувати обидва ці аспекти спасіння?`