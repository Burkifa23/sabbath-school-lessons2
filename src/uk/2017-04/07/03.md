---
title:  Коли панує гріх
date:   13/11/2017
---

`Яку настанову дано нам у Римл. 6:12?`

У наведеному тексті гріх зображений паном. Гріх намагається панувати над нашими смертними тілами й диктувати нам поведінку.

Коли Павло каже: «Хай же гріх не панує», він має на увазі, що виправдана людина може завадити гріхові панувати у своєму житті. Для цього потрібно прийняти вольове рішення.

«Потрібно зрозуміти, що таке справжня сила волі. Це – керівна сила в житті людини, сила робити вибір. Усе залежить від правильного спрямування волі. Бог наділив людину правом вибору, і вона повинна ним скористатися. Ви не можете власними силами змінити своє серце чи примусити його любити Бога, але можете прийняти рішення служити Йому. Ви можете підкорити Богові свою волю, і тоді Він здійснюватиме у вас “і хотіння, і дію за доброю волею Своєю”. Тоді ви повністю перебуватимете під керівництвом Духа Христа; ви полюбите Його, і всі ваші думки будуть у гармонії з Ним» (Е. Уайт. Дорога до Христа, с. 47).

Грецьке слово в Римл. 6:12, перекладене як «пожадання», означає «бажання». Це можуть бути як добрі, так і лихі бажання; коли панує гріх, він змушує нас бажати поганого. Такі бажання будуть сильними і навіть непереборними, якщо ми боротимемося з ними самостійно. Гріх – це жорстокий тиран, який не може насититися своєю владою. Тільки вірою покладаючись на Божі обітниці перемоги, ми можемо подолати цього безжального господаря.

Словосполучення «хай же» в тексті Римл. 6:12 указує на прямий зв’язок з уривком Римл. 6:10, 11. Охрещена людина живе «для Бога», Котрий є центром її нового життя. Така людина служить Господу, догоджає Йому, тому не може одночасно служити й гріху. Вона «живе для Бога в [нашім Господі] Ісусі Христі».

`Поверніться до цитати Еллен Уайт у сьогоднішньому уроці. Зверніть увагу, наскільки важлива свобода волі. Як моральні істоти, ми маємо свободу волі – право обирати добро або зло, Христа або світ. Протягом наступної доби спробуйте простежити, як ви користуєтеся моральною свободою волі. Чи використовуєте ви цей священний дар для добра чи зловживаєте ним?`