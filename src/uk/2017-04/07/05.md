---
title:  Гріх чи послух?
date:   15/11/2017
---

`Прочитайте Римл. 6:16. Про що говорить Павло? Чому він бачить лише дві альтернативи? Який урок ми повинні почерпнути з цього протиставлення?`

Павло знову повертається до думки, що нове життя віри не дає нам права вільно грішити. Життя віри уможливлює перемогу над гріхом; тільки через віру ми можемо одержати обіцяну нам перемогу.

Зобразивши гріх в образі господаря, що панує над своїми підданими, Павло повертається до цієї аналогії, підкреслюючи: гріх на правах господаря вимагає послуху від своїх рабів. Апостол зазначає, що людина сама обирає собі господаря. Вона може служити або гріху, що призводить до смерті, або праведності, що веде до вічного життя. Павло не залишає нам жодного компромісного варіанту. Або одне, або друге, і в кінці ми пожнемо або вічне життя, або вічну смерть.

`Прочитайте Римл. 6:17. Як Павло розвиває думку, висловлену в Римл. 6:16?`

Зверніть увагу на те, яким чином послух пов’язаний із правильним ученням. Римські християни були навчені принципів християнської віри, яких тепер дотримувалися. Павло вважав, що щире дотримання правильного вчення допомагає римлянам ставати «рабами праведності» (Римл. 6:18). Іноді можна почути розмови про те, що доктрини не мають значення, якщо ми виявляємо любов. Це помилкове розуміння християнського досвіду. Як зазначалося в попередньому уроці, Павло був вельми стурбований хибним ученням, жертвою якого стала церква в Галатії. Тому потрібно бути дуже обережними й уникати заяв, які принижують значення правильного вчення.

`Раби гріха та раби праведності – разючий контраст. Якщо після хрещення ми згрішили, чи означає це, що насправді ми не спасенні? Прочитайте тексти 1 Івана 1:8-2:1. Як цей уривок допомагає нам зрозуміти, що означає бути істинним послідовником Христа?`