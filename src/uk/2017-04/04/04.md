---
title:  Його Благодаттю
date:   24/10/2017
---

`Прочитайте Римл. 3:24 в контексті вже досліджених нами істин про Закон. Про що Павло пише? Що означає для нас факт, що викуплення дароване в Христі?`

Що означає використане в тексті слово «оправдується»? Грецьке дієслово дікайоо, що перекладається як «оправдати», означає також «визнати праведним», «оголосити праведним» або «вважати праведним». Слово має той же корінь, що й дікайосюне ‒ «праведність» і дікайома ‒ «заповідь», «справедлива вимога». Таким чином, існує тісний зв’язок між словами «виправдання» і «праведність», хоч вона простежується не в усіх перекладах. Ми оправдані, коли Сам Бог оголошує нас «праведними». 

Без цього виправдання людина залишається грішною, тому Бог не може прийняти її. Отримавши виправдання, вона вважається праведною, тому Бог приймає її.

Оправдання можна здобути тільки Божою благодаттю. Благодать означає «прихильність, доброзичливість». Коли грішник благає Бога про спасіння, унаслідок дії благодаті він визнаний праведним. Незаслужена милість полягає в тому, що віруючий оправданий незалежно від власних заслуг, він не може нічого запропонувати Богові, крім власної безпорадності. Людина оправдовується через викуплення в Ісусі Христі ‒ замісній Жертві й Поручителі за грішника. 

Оправдання представлене в Посланні до римлян як миттєва дія. Досі грішник перебував поза благодаттю, неправедний та неприйнятий, а тепер умить стає праведником, прийнятим Богом. 

Людина, яка перебуває в Христі, дивиться на оправдання як на здійснений акт; її оправдання відбулося тоді, коли вона повністю присвятила себе Христові. Тому в тексті Римл. 5:1 Павло пише: «Виправдавшись вірою...» Звичайно, якщо виправданий грішник схибить, а потім повернеться до Христа, тоді знову відбудеться виправдання. Крім того, якщо вважати, що навернення відбувається щодня, то й виправдання можна розглядати як повторюваний день у день досвід. 

`Що стримує людей від прийняття такої чудової вістки про спасіння? Що заважало вам отримати всі обіцяні й запропоновані Господом благословення?`