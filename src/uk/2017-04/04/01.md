---
title:  Оправдання вірою 
date:   21/10/2017
---

### Біблійні тексти для дослідження: 
Римл. 3:19-28.

> <p>Пам’ятний вірш</p> 
> «Бо вважаємо, що людина оправдується вірою – незалежно від діл Закону» (Римл. 3:28).

У даному уроці ми розглянемо основну тему Послання до римлян ‒ оправдання (або виправдання) вірою. Ця визначна істина найбільше сприяла протестантській Реформації. І, незважаючи на всі заяви про зворотне, позиція Римської церкви щодо віри не дуже змінилася з 1520 року, коли папа Лев X своєю буллою засудив Лютера та його вчення. Лютер спалив копію цієї булли, оскільки був упевнений: вчення про оправдання вірою носить принциповий характер і компроміси в цьому питанні неможливі. 

Оправдання ‒ юридичний термін. Уявімо собі таку гіпотетичну ситуацію: порушника закону приводять до судді, котрий виголошує йому смертний вирок за злочини. Але з’являється заступник та приймає злодіяння грішника на себе, тим самим звільняючи правопорушника. Прийнявши таку заміну, злочинець тепер стоїть перед суддею очищений від своєї вини. До нього ставляться так, ніби він ніколи не скоював злочину, за який його судили. А все тому, що заступник ‒ абсолютно чистий перед законом ‒ пропонує помилуваному злочинцеві свій досконалий досвід дотримання закону. 

У Плані спасіння кожен із нас є злочинцем. Христос, наш Заступник, абсолютно чистий перед Законом, Він стоїть перед судом замість нас і пропонує Свою праведність замість нашої гріховності. Тому ми виправдані перед Богом, але завдяки не нашим заслугам, а Ісусові, праведність Якого стає нашою, коли ми приймаємо Його. Яка радісна звістка!