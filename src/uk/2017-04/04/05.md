---
title:  Праведність Христа
date:   25/10/2017
---

У тексті Римл. 3:25 Павло продовжує викладати велику вістку про спасіння. Він використовує незвичайне слово примирення. Відповідне грецьке слово хіластеріон зустрічається в Новому Завіті лише тут і в тексті Євр. 9:5, де воно перекладене як «престол благодаті». Слово «примирення» використовується в Римл. 3:25, щоб описати запропоновані через Христа виправдання й викуплення; примирення являє собою все, що символізувало собою віко ковчега в старозавітній святині. Завдяки Своїй жертовній смерті Ісус спас нас, Він ‒ єдиний, Хто звершує примирення. Тобто Бог здійснив усе необхідне для нашого спасіння.

Текст також говорить про «прощення раніше вчинених гріхів». Саме наші гріхи відвертають нас від Бога. Ми самі нічого не можемо зробити, щоб викорінити їх. Але в Плані викуплення Бог передбачив спосіб прощення гріхів через віру в кров Христа. 

Слово «прощення» утворене від грецького паресіс, яке буквально означає «пропустити» або «пройти повз». «Пропуск» ‒ це в жодному разі не ігнорування гріхів. Проте Бог може забути гріхи минулого, оскільки за гріхи всіх людей Христос заплатив Своєю смертю. Тому будь-яка людина, віруючи в Його кров, може отримати прощення своїх гріхів, бо за неї вже помер Христос (див. 1 Кор. 15:3). 

`Прочитайте Римл. 3:26, 27. На що Павло звертає нашу увагу?`

Добра звістка, якою Павло так прагнув поділитися з усіма людьми, полягає в тому, що «Божа праведність» доступна всьому людству і ми отримуємо її не через наші діла, не завдяки нашим заслугам, а через віру в Ісуса та Його подвиг заради нас.

Завдяки Голгофському хресту Бог може оголосити грішників праведними і в очах усього Всесвіту вони будуть чисті й непорочні. Сатана не зможе звинуватити Бога, бо Небеса принесли найвищу Жертву. Сатана звинувачував Бога в тому, що Він вимагає від людського роду більше, ніж Сам готовий дати йому. Хрест спростував цю неправду.

`Сатана думав, що Бог знищить світ після гріхопадіння, натомість Він послав Ісуса, щоб спасти світ. Що це говорить нам про характер Бога? Як пізнання Божого характеру впливає на наше життя?`