---
title:  Праведність Бога
date:   23/10/2017
---

`«Нині ж, незалежно від Закону, виявилася Божа праведність, про яку свідчать Закон і Пророки» (Римл. 3:21). Як ми розуміємо цей текст?`

Ця виявлена праведність протиставляється праведності від Закону, яку знали євреї. Нова праведність названа Божою, оскільки походить від Бога та являє собою єдину праведність, яку Він приймає як істинну. 

Саме цю праведність мав Ісус, живучи на Землі в людському тілі. Він пропонує її всім, хто вірою прийме Його. Господь робить це не тому, що хтось із людей заслужив Його праведність, а тому, що всі жителі Землі потребують її. 

«Праведність – це послух Законові. Закон вимагає праведності, тому грішник ‒ боржник перед Законом; але він не спроможний сплатити цей борг. Єдиний шлях здобуття праведності лежить через віру. Вірою грішник може представити Богові заслуги Христа, і Господь зараховує грішникові послух Свого Сина. Бог приймає праведність Христа замість гріховності людини, прощає й оправдовує покаянного грішника, ставлячись до нього, як до праведного, та люблячи його, як Він любить Свого Сина» (Е. Уайт. Вибрані вісті, т. 1, с. 367). 

`Як ви можете застосувати цю чудову істину у своєму житті? (Див. також Римл. 3:22).`

Дія віри в житті християнина показує, що віра ‒ це щось значно більше, ніж просто осмислене прийняття біблійних істин; більше, ніж просто визнання певних фактів про життя і смерть Христа. Справжня віра в Ісуса Христа приймає Його як Спасителя, Заступника, Поручителя й Господа. Вона обирає Його спосіб життя, довіряє Йому і прагне за допомогою віри жити згідно з Його Заповідями.