---
title:  Діла закону
date:   22/10/2017
---

`Прочитайте Римл. 3:19, 20. Що Павло каже про Закон, його роль і функції? Що Закон не здатний зробити? Чому це важливо зрозуміти всім християнам?`

Павло використовує слово «закон» у ширшому значенні, ніж розуміли його сучасники-юдеї. Під словом «Тора» (євр. закон) євреї навіть сьогодні розуміють Божі настанови, насамперед у перших п’яти книгах Мойсея, а також у всьому Старому Завіті. Моральний Закон формував принципи його виконання в правилах і постановах, а також у церемоніальних приписах. Тому закон можна розглядати як системотворчий чинник юдаїзму. 

Бути під Законом означає бути під його юрисдикцією. Закон виявляє вади і провини людини перед Богом. При цьому Закон не може зняти вину; усе, що він може зробити, ‒ указати на гріх та спонукати грішника шукати рятівний засіб. 

Якщо застосувати Послання до римлян до наших днів, коли чимало приписів Тори втратили своє колишнє значення, то ми розглядаємо Закон у контексті моральних правил. Але й моральний Закон може спасти нас не більше, ніж це могла зробити система юдаїзму для євреїв. Моральний Закон не може спасти грішника. Його функція полягає в тому, щоб явити характер Бога і показати людям, у чому вони не відображають цей характер.

Про який би закон не йшлося ‒ моральний, церемоніальний, цивільний або про всі разом, ‒ дотримання цих законів не зробить людину невинною в очах Бога. Фактично це ніколи не входило у функції Закону. Він тільки вказує на наші гріхи та приводить нас до Христа.

Закон не може спасти нас, як діагноз хвороби не може її вилікувати. Діагноз не лікує, він лише вказує на необхідність лікування. Це функція Закону. 

`Наскільки ви успішні в дотриманні Закону? Що ваша відповідь говорить про марність спроб спастися шляхом дотримання Закону?`