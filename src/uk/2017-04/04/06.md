---
title:  Незалежно від діл закону
date:   26/10/2017
---

`«Бо вважаємо, що людина оправдується вірою – незалежно від діл Закону» (Римл. 3:28). Якщо Закон не спасає нас, чи означає це, що ми не зобов’язані дотримуватися його? Поясніть свою відповідь.`

Якщо брати до уваги історичний контекст, то в тексті Римл. 3:28 Павло говорить про Закон у світлі системи юдаїзму. Незалежно від того, наскільки сумлінно єврей намагався жити за цією системою, він не міг бути виправданий, не прийнявши Ісуса як Месію. 

Текст Римл. 3:28 ‒ висновок апостола з його твердження, що закон віри виключає те, чим можна хвалитися. Якби людина могла оправдатися власними ділами (що, як ми довели, неможливо), вона могла б хвалитися цим. Але якщо вона оправдана через віру в Ісуса, то заслуга, безперечно, належить Богові, Котрий оправдав грішника. 

На запитання: «Що таке виправдання вірою?» Еллен Уайт дає цікаву відповідь: «Це Божа справа, яка повергає в порох людську славу і звершує для людини те, чого вона не спроможна зробити для себе сама» (Е. Уайт. Свідчення для проповідників, с. 456). 

Діла Закону не можуть викупити минулі гріхи. Оправдання не можна заробити. Його можна отримати тільки через віру у викупну жертву Христа. І в цьому розумінні діла Закону не мають нічого спільного з виправданням. Бути виправданим незалежно від заслуг ‒ значить бути виправданим тоді, коли в нас самих немає нічого, чим можна було б заслужити виправдання. 

На жаль, багато християн неправильно розуміє і застосовує цей текст. Вони заявляють: усе, що необхідно робити, ‒ це вірити, і зводять нанівець роль діл або послуху, включаючи послух моральному Законові. Таким чином вони помилково інтерпретують Павла. У Посланні до римлян та інших посланнях апостол надає дуже великого значення дотриманню морального Закону. Таким було ставлення Ісуса, а також Якова та Івана (див. Матв. 19:17; Римл. 2:13; Якова 2:10, 11; Об’явл. 14:12). Павло наголошує: хоч послух Законові не є засобом оправдання, проте оправдана вірою людина дотримується Закону Божого, і, по суті, тільки вона силою Христа може дотримуватися Закону. Невідроджена, невиправдана людина ніколи не зможе виконати вимоги Закону. 

`Чому так легко потрапити в пастку, вважаючи: якщо Закон не спасає, нам не потрібно турбуватися про його дотримання? Ви коли-небудь намагалися дати розумне пояснення своєму гріхові, прикриваючись доктриною оправдання через віру? Чим небезпечна така позиція? Водночас наскільки важливо дорожити Божою обітницею спасіння?`