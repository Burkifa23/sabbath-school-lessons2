---
title:  Місіонерська історія
date:   27/10/2017
---

### Один рік у служінні. Частина 3 

«Тут ми зробили навіть більше, ніж у Нью-Йорку», – говорить Леонід. 150 місіонерів приїхали до Києва – усі були спеціально обрані своїми конференціями або Уніоном. Крім того, була сформована молодіжна команда з 18 осіб з усього Євро-Азіатського дивізіону. Протягом піврічних навчальних курсів місіонери працювали разом з біблійними працівниками, медико-місіонерами та допомагали в магазинах здорового харчування. Також приїхали 400 пасторів для двотижневої підготовки до подібних євангельських програм, які будуть проводитися в інших містах по всьому дивізіону. 

Ганна, яка очолювала молодіжну групу, була задіяна в програмі. Вона розповідає: «Ми здійснювали молитовну прогулянку біля будинків, де планувалося звіщати Добру вістку. У кожному будинку ми молилися: «Будь ласка, Боже, подаруй нам цю сім’ю. Подаруй нам цих людей. Підготуй їх для нас»». 

Наступного дня члени команди йшли по двоє, де одна людина говорила з людьми, інша молилася. «Насамперед ми розмовляли з людьми про події, що відбуваються у світі, – ділиться досвідом Ганна. – Потім ми запитували їх, чи читають вони Біблію і чи бачать зв’язок між духовним життям і здоров’ям. Ми намагалися продовжити розмову і познайомитися з ними». 

«У цьому методі головне – не вираз наших облич або правильні запитання, – додає Леонід, – а те, що Господь готує конкретну людину для нас, що бажає почути вістку, якою ми хочемо поділитися. Це дуже важливо». 

Усього після двох тижнів благовістя з дому в дім команда раділа 26 новим людям у церкві. Крім того, учасники програми, присвяченій здоров’ю, були раді дізнатися, як жити довше та краще, і насолоджувалися спілкуванням з місіонерами. «У вас така чудова команда, – говорили вони Леоніду і Ганні. – Ми хочемо бути з вами. Нам подобається те, що ви робите». 

Особливою радістю Ганни були результати молодіжного проекту. «Я дуже щаслива чути їхні слова: “Знаєш, ми відчуваємо себе, як на Небесах. Нам здається, що тут ми живемо по-справжньому”. Удома в кожного свої турботи, але тут вони відчувають любов Ісуса. Коли ми працюємо з Ісусом і для Нього, – це справжнє життя», – розповідає Ганна. 

«Наша молодіжна програма – це частина великого проекту “Місія у великих містах”, – додає Леонід. – Тут ми всі залучені до однієї справи, у нас один розум, один дух, і це справді чудово!»

«Цей проект – результат багатьох молитов, – розкриває Ганна головний секрет успіху. – Наша Всесвітня церква думає про те, як досягти людей у ​​великих містах. Якщо ми об’єднаємо наші зусилля, то зможемо зробити дивовижні речі, й Ісус прийде!»

_Ганна Гавело, 23 роки, представляла Євро-Азійський дивізіон (ЄАД) у пробній програмі «Один рік у служінні». Разом з іншими тринадцятьма молодими людьми вона брала участь у церковній програмі «Місія у великих містах» у Нью-Йорку._