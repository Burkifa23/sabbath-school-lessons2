---
title:  Віруючі в Римі
date:   05/10/2017
---
 
«Передусім дякую моєму Богові через Ісуса Христа за всіх вас, що ваша віра звіщається в усьому світові» (Римл. 1:8). 

Невідомо, як була створена церква в Римі. Переказ про те, що церква була заснована Петром або Павлом, не має історичного підтвердження. Можливо, її організували звичайні люди, котрі навернулися в Єрусалимі в день П’ятидесятниці (див. Дії 2), а згодом відвідали Рим або переїхали туди. А може, якісь новонавернені оселилися в Римі та свідчили про свою віру в столиці імперії. 

Дивовижно, що лише через кілька десятиліть після П’ятидесятниці громада, яку, мабуть, не відвідував жоден з апостолів, стала настільки відомою. «Незважаючи на протидію, уже через двадцять років після розп’яття Христа в Римі існувала жива, дієва церква. Ця церква була міцною, ревною, і Господь працював для неї» (Е. Уайт. Біблійний коментар АСД, т. 6, с. 1067). 

Під «вірою» в наведеному вище тексті, імовірно, слід розуміти відданість нового способу життя, здобутому віруючими в Христі. 

`Прочитайте Римл. 15:14. Як Павло описує церкву в Римі?`

Павло звертає особливу увагу на три складові досвіду римських християн: 

1. _«Сповнені доброти»._ Чи змогли б люди, дивлячись на нас, сказати щось подібне? При спілкуванні з нами чи приваблює їх наша щедра доброта? 
2. _«Сповнені всякого пізнання»._ Біблія неодноразово наголошує на важливості просвіти, інформації та знань. Християни покликані вивчати Біблію і добре знати її вчення. «Слова нове серце даю вам означають новий розум даю вам. Зміна серця завжди супроводжується здобуттям ясного усвідомлення християнського обов’язку, розумінням істини» (Е. Уайт. Моє життя сьогодні, с. 24). 
3. _«Можете інших навчити»._ Ніхто не може духовно процвітати, будучи ізольованим від інших віруючих. Нам потрібно всіма силами підтримувати одновірців, водночас отримуючи підбадьорення від них. 

`Яку репутацію має ваша місцева церква? Який вплив вона справляє на суспільство? Яким чином можна поліпшити ситуацію?`