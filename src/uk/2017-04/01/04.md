---
title:  Павло в Римі
date:   03/10/2017
---
 
`«Коли ж ми прийшли в Рим, [сотник передав в’язнів воєводі], а Павлові дозволено було перебувати окремо зі своїм сторожем, воїном» (Дії 28:16). Яким чином Павло прибув до Рима? Який урок ми можемо почерпнути з цього факту щодо несподіваних і небажаних подій у нашому житті?`

Зрештою Павло прибув до Рима, проте як в’язень. Як часто наші плани, навіть найкращі, здійснюються не так, як ми очікували і сподівалися!

Павло відвідав Єрусалим наприкінці своєї третьої місіонерської подорожі, маючи при собі пожертви для бідних, зібрані церквами Європи й Малої Азії. Але його чекали непередбачені події. Він був заарештований і закутий у кайдани. Після двох років ув’язнення в Кесарії апостол зажадав кесаревого суду. Через три роки після свого арешту він прибув до Рима, хоч і не так, як планував, коли писав римським віруючим про своє бажання відвідати їхню громаду.

`Що уривок Дії 28:17-31 повідомляє про перебування Павла в Римі? Який урок ми можемо взяти з цих текстів?`

«Не проповідь Павла, а його кайдани привернули увагу двору до християнства. Саме в ув’язненні він звільнив вельми багато душ від кайданів, які втримували їх у рабстві гріха. Але це ще не все. Апостол писав: “Багатьом братам у Господі мої кайдани додали сміливості, і вони набралися відваги безстрашно звіщати Слово”» (Е. Уайт. Дії апостолів, с. 464). 

`Скільки разів ви переживали несподівані повороти в житті, які зрештою перетворювалися на добро? (Див. Филп. 1:12). Завдяки таким дослідам як ви можете зміцнити свою віру й довіряти Богові в обставинах, які не провіщають нічого доброго?`