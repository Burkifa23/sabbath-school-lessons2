---
title:  Послання апостола Павла
date:   01/10/2017
---

На підставі текстів Римл. 16:1, 2 можна припустити, що Павло написав це послання в грецькому місті Кенхреї, розташованому неподалік від Коринта. Згадка Павла про Фиву, жительку околиці Коринфа, не виключає також і самого Коринта як місця написання Послання до римлян.

Установивши місце написання новозавітного послання, можна визначити і час його написання. Оскільки Павло багато подорожував, інформація про його місцезнаходження вкаже на дату.

Павло заснував церкву в Коринті під час своєї другої місіонерської подорожі в 49-52 рр. н. е. (див. Дії 18:1-18). Під час своєї третьої подорожі в 53-58 рр. н. е. він знову відвідав Грецію (див. Дії 20:2, 3) і ближче до кінця подорожі зібрав пожертви для святих у Єрусалимі (див. Римл. 15:25, 26). Тому велика ймовірність того, що Послання до римлян було написане на початку 58 р. н. е.

`Які інші великі церкви відвідав Павло під час своєї третьої місіонерської подорожі? Дії 18:23.`

Відвідавши церкви в Галатії, Павло виявив, що за його відсутності фальшиві вчителі переконали членів церкви здійснити обряд обрізання та дотримуватися інших приписів Мойсеєвого закону. Побоюючись, що його супротивники досягнуть столиці імперії раніше за нього, Павло написав листа віруючим цього міста, щоб відвернути аналогічну трагедію в Римі. Дослідники вважають, що Послання до галатів також було написане з Коринта (можливо, відразу після прибуття апостола), де Павло перебував три місяці під час третьої місіонерської подорожі.

«У своєму Посланні до римлян Павло виклав великі принципи Євангелія. Він пояснив свою позицію щодо питань, які хвилювали єврейські та язичеські церкви, і показав, що надії й обітниці, котрі належали колись євреям, тепер є надбанням і язичників» (Е. Уайт. Дії апостолів, с. 373).

Як уже було сказано, при вивченні будь-якої книги Біблії дуже важливо дізнатися, з якого приводу вона була написана та якої ситуації стосувалася. Отже, для розуміння Послання до римлян важливо знати, які проблеми хвилювали церкви, що складалися з юдеїв, та церкви, у яких переважали язичники. Докладно ми розглянемо цю тему в наступному уроці.

`Які питання хвилюють вашу церкву сьогодні? Звідки походить більша небезпека ‒ ззовні чи зсередини? Яку позицію ви займаєте в церковних диспутах? Як часто переосмислюєте свою роль, позицію і ставлення до цих проблем? Чому такий самоаналіз важливий?`