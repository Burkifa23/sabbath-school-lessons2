---
title:  Місіонерська історія
date:   06/10/2017
---

#### Врятований у Суботу 

Андрій виріс у Західній Україні в місті Луцьку. У школі він познайомився з Павлом, який відвідував Церкву адвентистів сьомого дня по суботах. Як невіруюча людина, Андрій не замислювався над тим, коли або куди люди ходять до церкви, його це не цікавило. 

Після закінчення школи Андрій і Павло збиралися вступати до Львівської національної академії мистецтв, тому вони поїхали до Львова, щоб скласти вступні іспити. Після закінчення іспиту вони вирішили прогулятися кампусом. 

Раптом великий плакат на дошці оголошень привернув їхню увагу – у ньому йшлося про авіашоу, присвячене 60-річчю 14-го Авіаційного корпусу військово-повітряних сил України. Святковий захід мав відбутися на аеродромі Скнилів, лише в шести кілометрах від Львова. 

Андрій і Павло із цікавістю розглядали афішу. Павло звернув увагу на дату авіашоу: 27 липня 2002 року. Усвідомивши, що це буде субота, він вирішив, що не піде туди взагалі. 

«Андрію, 27 липня я йду до церкви. Хочеш піти зі мною?» – запитав Павло. 

Андрій замислився. Він насправді хотів піти на це авіашоу, але в запрошенні Павла було щось настільки щире, що Андрій вирішив прийняти його. Він розмірковував над питанням, що особливого було в цій церкві, що змусило Павла віддати перевагу саме їй, а не авіашоу. 

Згадуючи своє перше відвідування Церкви адвентистів сьомого дня, Андрій розповідає: «Ми провели там цілий день, і мені справді сподобалася ця церква». 

Павло й Андрій не знали, що, поки вони були в церкві, на аеродромі Скнилів сталася найжахливіша трагедія в історії авіаційних шоу. На очах у понад десяти тисяч глядачів літак Су-27, керований двома досвідченими пілотами, о 12:52 розбився і врізався в натовп глядачів. Загинуло 77 осіб, серед них 19 дітей. Близько ста глядачів були госпіталізовані з травмами голови, опіками, переломами, а також 443 особи були поранені, але обійшлися без госпіталізації. 

Коли наступного дня Андрій почув новини, він був шокований. «Та подія змусила мене усвідомити, що я міг загинути там або отримати важке поранення. Я потоваришував з адвентистською молоддю і через рік регулярного відвідування церкви вирішив укласти заповіт з Богом». 

Пізніше Андрій захотів змінити свої плани щодо вибору професії і почав навчатися в Українському адвентистському центрі вищої освіти в Бучі, щоб у майбутньому стати пастором. 

У 2004 році пожертвування тринадцятої суботи допомогли побудувати гуртожиток у Бучі, 2014 року – побудувати школи в таких містах України, як Львів, Черкаси, Вінниця, і створити освітній комплекс у Дніпрі. Дякуємо вам за підтримку проектів тринадцятої суботи. 

_Більше історій з Євро-Азіатського дивізіону читайте в розділі «Mission Quarterlies» на www.adventistmission.com._