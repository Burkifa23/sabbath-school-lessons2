---
title:  «Святі» в Римі
date:   04/10/2017
---

`Павло вітає церкву в Римі словами: «Усім, хто в Римі, улюбленим Божим, покликаним святим: благодать і мир вам від Бога, нашого Отця, і Господа Ісуса Христа!» (Римл. 1:7). Які принципи щодо істини, богослов’я та віри можна знайти в цих словах?`

«Улюблені Божі». Звичайно, Бог любить увесь світ, але особливі почуття плекає до тих, хто обрав Його й відгукнувся на Його любов. 

Щось подібне ми спостерігаємо в людських стосунках. Ми особливо любимо тих, хто любить нас; між нами відбувається постійний обмін любов’ю. Любов передбачає взаємність. Коли немає взаємності, любов не може виявитися в усій своїй повноті.

«Покликані святі». Прикметник «святі» (грец. хагіойс) означає присвячені й відокремлені Богом. Ці люди мають пройти довгий шлях освячення, але вони визнали Христа своїм Господом, тому названі святими в біблійному розумінні цього слова. 

`Павло пише своїм читачам, що вони «покликані бути святими». Чи означає це, що не всі люди мають подібне покликання? Як тексти Ефес. 1:4; Євр. 2:9; 2 Петра 3:9 допомагають нам зрозуміти думку Павла?`

Добра вістка полягає в тому, що смерть Христа була універсальною: її дія поширювалася на все людство. Усі люди покликані бути спасенними в Ньому, «покликані бути святими» ще до створення світу. Початковий намір Бога полягав у тому, щоб усе людство отримало спасіння в Ісусі. Пекельний вогонь був призначений тільки для диявола та його ангелів (Матв. 25:41). Відмова окремих людей від цього чудового дару не применшує його цінності. 

`Ще до створення світу Бог покликав вас отримати спасіння в Христі. Чому не можна собі дозволити проігнорувати цей заклик?`