---
title:  Апостол Павло в Римі
date:   30/09/2017
---

### Біблійні тексти для дослідження: 
Римл. 15:20-27; Дії 28:17-31; Филп. 1:12; Римл. 1:7; Ефес. 1; Римл. 15:14. 

> <p>Пам’ятний вірш</p> 
> «Передусім дякую моєму Богові через Ісуса Христа за всіх вас, що ваша віра звіщається в усьому світі» (Римл. 1:8).

Людям, які досліджують Послання до римлян, дуже важливо зрозуміти історичний контекст книги. При вивченні Слова Божого необхідно знати контекст. Ми повинні розуміти проблематику послання. Павло писав певній групі християн у певний час і з певної причини; визначення цієї причини принесе велику користь у нашому дослідженні.

Давайте вирушимо в минуле, перенесемося до Рима першого століття та приєднаємося до місцевого суспільства, а потім разом із членами тамтешньої церкви вислухаємо вістку Павла, яку Святий Дух доручив йому передати віруючим у Римі.

Хоч викладені Павлом проблеми мають локальний характер, принципи їхнього вирішення та запитання: «Як людині спастися?» – універсальні. У своєму листі Павло звертається до конкретної групи людей і торкається конкретних проблем. Але, як ми знаємо, багато століть потому в зовсім інший час та за інших обставин написані апостолом слова виявилися вкрай важливими для Мартіна Лютера. Сьогодні вони не менш важливі і для нас.