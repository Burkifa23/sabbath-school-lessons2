---
title:  Природні галузки 
date:   12/12/2017
---

`Прочитайте Римл. 11:11-15. Про яку велику надію говорить Павло в цьому уривку?`

В уривку ми знаходимо два паралельних висловлювання: (1) «їхня повнота [ізраїльтян]» (Римл. 11:12) і (2) «прийняття [ізраїльтян]» (Римл. 11:15). Павло припускав, що применшення й відкинення євреїв має тимчасовий характер, і за ними настане повнота і прийняття. Це друга відповідь Павла на запитання, поставлене на початку розділу: «Чи відкинув Бог Свій народ?». Те, що здається відкиненням, говорить апостол, є лише тимчасовою ситуацією. У новому завіті ізраїльський народ має можливість нарівні з іншими народами прийняти Христове спасіння. 

`Прочитайте Римл. 11:16-24. Про що говорить Павло?`

Вірний останок в Ізраїлі Павло уподібнює до благородної оливки, окремі галузки якої (невіруючі) «відломилися». Цю ілюстрацію він використовує, щоб довести: «Не відкинув Бог Свого народу» (Римл. 11:2). Корінь і стовбур ще цілі. 

Віруючі язичники були прищеплені до цього дерева. Але вони живляться соком та життєвою силою від кореня і стовбура, які представляють собою віруючий Ізраїль. 

Те, що відбулося з юдеями, котрі відкинули Ісуса, може відбутися і з віруючими язичниками. Концепція «спасенний одного разу ‒ спасенний назавжди» не є біблійною. Подібно до того, як спасіння вільно запропоноване всім, від нього так само вільно можна відмовитися. Потрібно бути обережними й не поспішати стверджувати: щоразу, падаючи, ми втрачаємо спасіння, або що ми не спасенні, доки не досягли досконалості. Водночас нам необхідно уникати й іншої помилкової ідеї: оскільки Божа благодать колись торкнулася нас, жодні наші вчинки та рішення не можуть позбавити нас спасіння. Зрештою спасуться лише ті, хто перебуває в милості Божій (див. Римл. 11:22). 

Жоден віруючий не повинен хвалитися власною праведністю або відчувати перевагу над своїми братами. Ми не заслужили спасіння, це подарунок. Перед Голгофським хрестом і Божим Законом ми всі рівні. Ми ‒ грішники, які потребують Божої благодаті й святості, подарованої винятково по благодаті. У нас самих немає нічого гідного похвали. Ми можемо хвалитися лише Ісусом і тим, що Він здійснив для нас, коли прийшов на Землю в людському тілі, зазнав тих же страждань, що й ми, помер за наші гріхи, залишив нам приклад того, як ми маємо жити, та пообіцяв дати силу жити таким життям. У всьому цьому ми повністю залежимо від Нього, бо без Нього не маємо жодної надії.