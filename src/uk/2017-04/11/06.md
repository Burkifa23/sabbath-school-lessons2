---
title:  Спасіння грішників
date:   14/12/2017
---

Любов Павла до рідного народу відображена в уривку Римл. 11:25-27. Очевидно, йому було особливо боляче, коли деякі з його співвітчизників боролися проти нього й істини Євангелія. Проте апостол продовжував вірити, що багато євреїв прийме Ісуса як Месію.

`Прочитайте Римл. 11:28-36. Як Павло зображує любов Бога не тільки до євреїв, а й до всього людства? Якими словами він змальовує дивовижну, незбагненну силу Божої благодаті?`

В уривку Римл. 11: 28-36, де порівнюються євреї та язичники, ясно виражена думка про те, що милість, любов і благодать Бога зливаються на всіх грішників. Ще до заснування світу Його план полягав у тому, щоб спасти людство, використовуючи інших людей та навіть цілі народи як інструменти для виконання Його Божественної волі. 

`Уважно з молитвою прочитайте текст Римл. 11:31. Яким має бути наше свідчення не тільки євреям, а й усім людям, з якими ми спілкуємося?`

Безперечно, якби християнська церква краще ставилася до євреїв протягом століть, багато хто з них прийняв би свого Месію. Велике відступництво в перші століття після Приходу Христа і крайнє «оязичування» християнства, включаючи відмову від дотримання суботнього дня на користь святкування неділі, завадили юдеям прийти до Ісуса. 

Наскільки важливо, щоб усі християни, усвідомлюючи даровану їм в Ісусі благодать, демонстрували милосердя до інших. Інакше ми не можемо бути християнами (див. Матв. 18:23-35). 

`Чи є серед ваших знайомих людина, до якої ви можете виявити милосердя, якого вона, можливо, не заслуговує? Чому б не виявити милість до неї, хоч це і непросто? Але хіба не так само Ісус поводиться з вами?`