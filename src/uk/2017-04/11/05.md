---
title:  Весь Ізраїль спасеться
date:   13/12/2017
---

`Прочитайте Римл. 11:25-27. Які великі події провіщає Павло?`

Протягом століть християни обговорюють уривок Римл. 11:25-27. Однак кілька моментів очевидні. По-перше, Бог звертається тут до євреїв. Сказане Павлом ‒ відповідь на запитання, поставлене на початку розділу: «Чи відкинув Бог Свій народ?». Даючи заперечну відповідь, апостол пояснює, що запеклість (грец. поросіс ‒ «твердість») відбулася «частково» і має тимчасовий характер, «доки не ввійде повнота язичників». 

Що означає «повнота язичників»? Багато хто вважає, що ця фраза вказує на час, коли буде виконане Велике доручення і весь світ почує Євангеліє. «Повнота язичників» увійде, коли Євангеліє буде проповідуване по всьому світу. Віра Ізраїлю, явлена в Христі, стала доступною всім. Євангеліє буде проповідуване всьому світові. Прихід Ісуса близько. І багато євреїв почне приходити до Ісуса. 

Певні труднощі викликає вислів «весь Ізраїль спасеться» (Римл. 11:26). Було б неправильно тлумачити його так, ніби за Божественним указом кожен єврей наприкінці часу буде спасенний. Писання ніде не проповідує універсалізм ‒ ані для всього людства, ані для конкретної нації. Павло сподівався спасти «декого з них» (Римл. 11:14). Одні прийняли Месію, а інші відкинули Його, як це відбувається в будь-якому іншому народі. 

Коментуючи Римл. 11, Еллен Уайт писала: «Наприкінці проповіді Євангелія… для багатьох євреїв це буде неначе світанок нового дня... Багато євреїв вірою приймуть Христа як свого Викупителя» (Дії апостолів, с. 381). 

«Необхідно звершити величезну справу в нашому світі. Господь проголосив, що язичники будуть зібрані до світла, і не тільки язичники, а й євреї. Серед євреїв є багато таких, котрі навернуться та завдяки котрим ми побачимо, що спасіння Боже просувається вперед, немов палаючий смолоскип. Євреї проживають усюди, і до них потрібно обов’язково донести світло істини для теперішнього часу. Багато євреїв прийдуть до світла і з дивовижною силою проголосять непорушність Божого Закону» (Євангелізм, с. 578). 

`Подумайте про юдейські корені християнської віри. Як може уважне вивчення Старого Завіту допомогти вам краще зрозуміти вашу християнську віру?`