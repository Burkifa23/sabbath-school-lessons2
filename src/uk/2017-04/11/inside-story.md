---
title:  Місіонерська історія
date:   15/12/2017
---

#### Від сигарет – до замків. Частина 3 

Які б труднощі у мене не виникали – у бізнесі чи у вихованні дітей, Бог нагадує мені про перші кроки моєї віри: молитися і покладатися на Нього. 

Сьогодні я власник невеликого бізнесу. Я продаю іграшки, і в мене є кілька надувних замків, встановлених у різних парках міста Вінниці. Кожен, хто приходить до нас, отримує безкоштовний адвентистський журнал, наповнений духовними роздумами і корисною інформацією про здоров’я. 

Найбільше людей приходить в парки по суботах і неділях. Центральний міський парк належить міській адміністрації, тому, коли мій бізнес успішний, вони отримують хороший відсоток від прибутку. Але проблема в тому, що я не працюю по суботах. Спочатку в мене виникли труднощі через це. Співробітники адміністрації намагалися змусити мене працювати в суботу, але я залишався непохитним: або я не працюю по суботах, або я не працюю взагалі. Вони бачили мою принциповість, а також знали, як я старанно працюю. Зрештою їм довелося погодитися на мої умови. 

Іноді я ходжу на цвинтар, де похована моя мама. Я проходжу повз могили, на яких указані імена моїх друзів та знайомих, похованих тут. Особливо мені сумно, коли я бачу три імені друзів, з якими я, ставши християнином, часто спілкувався. Я запрошував їх прийти до церкви й обрати Божий шлях, але, на жаль, тепер їхні імена видніються на надгробках. 

Одного разу у моєї дружини з’явилася можливість побачити, яким моторошним було моє колишнє життя. Ми гуляли в парку і на лавці побачили деяких моїх давніх друзів, які були ще живі. Один з них, побачивши мене, підбіг, упав на коліна і почав плакати, кажучи: «Я так стомився від цього життя, яким я живу!». 

Я розповів йому, що не так давно на цьому самому місці я пропонував нашому спільному другові піти до церкви, але його вже немає. А тепер я говорив і йому: «Іди до церкви!», але той навіть не став мене слухати. Приречено він промовив: «Мене чекає така ж доля, як і того хлопця в могилі». 

Я благав його: «Значно простіше піти до церкви, ніж опинитися на кладовищі. Подивися на мене зараз, ось моя дружина й діти». Він подивився на них. «Ти можеш розпочати нове життя», – запевнив я його. 

Але знайомий повернувся до своїх друзів, назад до пияцтва. У нього не було сім’ї. Не було нічого! Він проводив кожен день у пошуках чергової пляшки. 

Коли ми йшли, моя дружина прошепотіла: «Тепер я бачу, яким ти був у минулому». 

«Так, – відповів я, – і я був гіршим за них».