---
title:  Обрання
date:   09/12/2017
---

### Біблійні тексти для дослідження: 
Римл. 10, 11.

> <p>Пам’ятний вірш</p> 
> «Отож, я запитую: Чи відкинув Бог Свій народ? Зовсім ні! Адже і я ізраїлець – з нащадків Авраама, з Веніяминового племені» (Римл. 11:1).

Урок цього тижня охоплює розділи 10 та 11 Послання до римлян, зосереджуючи особливу увагу на розділі 11. Важливо повністю прочитати обидва розділи, щоб зрозуміти хід думки Павла. 

Дані розділи були й залишаються предметом великих дискусій. Але в цих розділах чітко простежується одна тема ‒ любов Бога до людства та Його величезне бажання спасти всіх людей. Нікому не відмовлено в спасінні. У тексті Римл. 10:12 чітко зазначено, що «нема різниці поміж юдеєм і греком»: усі грішники, усі потребують Божої благодаті, даної світові через Ісуса Христа. Благодать запропонована всім ‒ не за національністю, походженням чи ділами Закону, а тільки через віру в Ісуса, Котрий помер за всіх грішників на Землі. Хоч Бог може обирати різні шляхи здійснення Своєї волі, основний План спасіння залишається незмінним. 

Павло розвиває цю тему в розділі 11. Як уже зазначалося раніше, важливо розуміти, що, обговорюючи питання обрання й покликання, Павло не торкається питання спасіння. Ідеться про конкретну роль у Божому Плані спасіння світу. Жодній людині не було відмовлено в спасінні. Після жертви Христа на хресті і проголошення Євангелія язичникам, зокрема через Павла, рання громада віруючих, що складалася з юдеїв та язичників, прийняла на себе завдання проповідувати Добру вістку світові.