---
title:  «За вибором Благодаті»
date:   11/12/2017
---

`Прочитайте тексти Римл. 11:1-7. Яке поширене уявлення про Божественний вибір беззастережно заперечує Павло в цьому уривку?`

У першій частині відповіді на запитання: «Чи відкинув Бог Свій народ?» Павло вказує на збережений «за вибором благодаті» останок як доказ того, що Бог не відкинув Свого народу. Спасіння відкрите для всіх, хто приймає його, ‒ і для юдеїв, і для язичників. 

Слід пам’ятати, що спочатку християнство приймали тільки євреї, як, наприклад, група навернених у день П’ятидесятниці. Необхідне було особливе видіння й чудо, аби переконати Петра, що благодать Христа доступна також язичникам (див. Дії 10, порівн. Дії 15:7-9) і що Євангеліє необхідно проповідувати і їм. 

`Прочитайте Римл. 11:7-10. Чи говорить тут Павло, що Бог закрив шлях до спасіння тим ізраїльтянам, які відкинули Ісуса? Чому це хибна думка?`

В уривку Римл. 11:8-10 Павло цитує авторитетне для юдеїв джерело ‒ Старий Завіт. Наведені Павлом вірші говорять про те, що Бог наслав на ізраїльтян духа затьмарення, позбавивши їх духовного зору і слуху. Чи засліплює Бог людей, щоб вони не побачили світла, яке приведе їх до спасіння? Ніколи! Ці уривки потрібно розуміти у світлі нашого пояснення Римл. 9. Павло не говорить про особисте спасіння, оскільки в справі спасіння Бог не відкидає жодної людини. Тут, як і раніше, ідеться про роль, яку ці люди відіграють у Його справі. 

`Чому неправильно думати, що Бог позбавляє будь-яку групу людей можливості спастися? Чому це суперечить Євангелію, котре свідчить, що Христос помер заради спасіння всіх людей? Яким чином у випадку з юдеями ця думка призвела до трагічних наслідків?`