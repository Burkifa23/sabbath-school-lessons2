---
title:  Христос і закон
date:   10/12/2017
---

`Прочитайте Римл. 10:1-4. З урахуванням усього сказаного вище подумайте, про що тут ідеться. Чи загрожує нам сьогодні небезпека «встановити власну праведність»?`

Законництво може виявлятися в різних формах, тому його буває важко розрізнити. Якщо людина, навіть маючи найкращі наміри, дивиться на себе ‒ на свої добрі діла, правильний раціон харчування, суворе дотримання суботи як на власні досягнення, вона потрапляє в пастку законництва. Кожну мить нашого життя ми повинні дивитися на святість Бога на противагу нашій гріховності, бо це найбільш надійний спосіб захистити себе від спокуси шукати власну праведність, яка суперечить праведності Христа. 

Текст Римл. 10:4 дуже важливий, оскільки передає суть звернення Павла до римлян. Насамперед нам необхідно знати контекст. Багато юдеїв силкувалося «встановити власну праведність» (Римл. 10:3) та шукало «праведність, що від Закону» (Римл. 10:5). Але з Приходом Месії був показаний істинний шлях праведності. Праведність запропонована всім, хто з вірою покладається на Христа. Саме на Нього вказувала вся стародавня церемоніальна система. 

Але навіть якщо в зазначених вище текстах ідеться про Десять Заповідей, це зовсім не означає, що вони були скасовані. Моральний Закон указує на наші гріхи, помилки, вади, допомагаючи нам усвідомити потребу в Спасителеві, прощенні, праведності, а все це ми знаходимо лише в Ісусі. Христос ‒ «завершення» Закону в тому розумінні, що Закон врешті-решт приводить нас до Нього та Його праведності. Грецьке слово телос, «завершення», також можна перекласти як «мета» або «призначення». Христос – кінцева мета Закону, бо Закон має привести нас до Ісуса. 

Побачити в тексті Римл. 10:4 вказівку на те, що Десять Заповідей, і насамперед четверта заповідь, скасовані, ‒ означає зробити помилковий висновок, протилежний ученню Павла й Нового Завіту. 

`Чи вважали ви себе коли-небудь кращими за інших? Можливо, ви справді «кращі» за когось, але хіба це дає вам перевагу? Оцініть себе в порівнянні із Христом!`