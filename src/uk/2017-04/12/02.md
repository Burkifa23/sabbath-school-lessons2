---
title:  «Ваше служіння розуму»
date:   17/12/2017
---

Розділ 11 завершує доктринальну частину Послання до римлян. Розділи 12-16 викладають практичні настанови й особисті нотатки апостола. Однак заключні розділи надзвичайно важливі, оскільки показують, як потрібно жити життям віри. 

Віра не замінює собою послуху і жодним чином не анулює наш обов’язок коритися Господу. Моральні Заповіді залишаються в силі, Новий Завіт пояснює та навіть розширює їх. І ніде не сказано, що християнинові буде легко втілювати в життя ці моральні принципи. Навпаки, Писання підкреслює, що часом це буде дуже важко зробити, оскільки боротися із собою та з гріхом завжди важко (1 Петра 4:1). Однак християнинові обіцяна Божественна сила і дане запевнення, що перемога можлива, проте ми донині живемо у ворожому світі і ще не раз будемо змушені боротися зі спокусою. Хороша новина полягає ось у чому: навіть коли падаємо і спотикаємося, ми не відкинуті, а якщо покаємося, то маємо Первосвященика, Котрий заступається за нас (Євр. 7:25). 

`Прочитайте Римл. 12:1. Яким чином представлена ​​в тексті аналогія показує, як повинні жити християни? Як це співвідноситься з Римл. 12:2?`

У тексті Римл. 12:1 Павло використовує образ старозавітних жертвоприношень. Як у давнину тварин приносили в жертву Богові, так тепер християни повинні віддати Богові свої тіла, але не для того, аби бути вбитими, а як живу жертву, для служіння Йому.

За часів стародавнього Ізраїлю кожну жертовну тварину ретельно оглядали. Якщо у тварини виявляли якийсь дефект, її відбраковували, оскільки Бог вимагав безвадну жертву. Таким чином, Господь велить християнам принести свої тіла «як живу, святу, приємну Богові жертву». А задля цього всі їхні сили мають бути збережені в найкращому стані. Хоч усі люди порочні, ми повинні прагнути жити настільки бездоганно й вірно, наскільки це можливо. 

`«“Змінюйтеся оновленням вашого розуму” (Римл. 12:2). Ця репліка є закликом до вдосконалення. Бо апостол говорить тут про людей, які вже стали християнами. Їхнє життя не є чимось статичним та незмінним, але перебуває в русі від хорошого до кращого» (М. Лютер. Лекції з «Послання до римлян», с. 479). Що означає рухатися від хорошого до кращого в християнському житті?`