---
title:  Місіонерська історія
date:   22/12/2017
---

#### Врятований у небі. Частина 1 

Примітка редактора: Пастор Микола Жукалюк звершував служіння в Церкві адвентистів сьомого дня понад сорок років як пастор, письменник, видавець і колишній президент Української уніонної конференції. У наведеній нижче історії він розповідає про поворотний момент своєї служби в Радянській армії. 

«Термін моєї обов’язкової служби в Радянській армії добігав кінця. Одним із моїх обов’язків в армії була робота журналіста військової газети. Начальство було задоволене моєю роботою і хотіло, щоб я продовжив цим займатися як головний редактор. Мені запропонували квартиру в Ленінграді, яку в той час було дуже важко отримати. Була тільки одна умова – я повинен був стати комуністом. У радянські часи людина не могла працювати на таких посадах, не будучи комуністом. 

Через кілька днів я був запрошений на зустріч із генералом. Він сказав мені: «Ви можете продовжити військову службу. Ми дамо вам офіцерське звання, і ви можете залишитися з нами. У вас будуть ділові поїздки, ви будете подорожувати в різні місця і працювати з військовим округом. Ви можете залишитися в армії та працювати тут». 

Таким чином, тепер у мене було дві пропозиції – стати головним редактором або військовим офіцером. Це була велика спокуса, я думав про те, що значить стати офіцером, і про все, що хотів би отримати. З іншого боку, отримати квартиру в Ленінграді... Це була моя мрія! Я серйозно розглядав варіант прийняття однієї з цих пропозицій, хоча для мене це означало відмовитися від моєї віри в Бога і стати комуністом. 

У той час я також служив військовим парашутистом і вже здійснив близько 80 стрибків. Одного разу, коли ми готувалися до чергового стрибка, командир сказав мені: «Я піду першим, а ти – останнім. Між нами стрибнуть 15 солдатів». Парашути всіх солдатів попереду мене розкривалися автоматично, але мені потрібно було розкрити свій парашут вручну. Я був упевнений, що все буде гаразд, адже я хоробрий, дуже досвідчений і робив це раніше багато разів. 

Я стрибнув останнім. Після короткого вільного падіння я смикнув за шнур. Нічого не відбулося. Намагаючись не панікувати, я потягнувся за запасним шнуром і потягнув. Парашут не з’явився. Наді мною нічого, крім блакитного неба, а внизу швидко наближається земля. 

Я зрозумів, що це кінець. Відчуття, які переповнювали мене в той момент, може повністю зрозуміти тільки той, хто був у небі». 

_Далі буде._