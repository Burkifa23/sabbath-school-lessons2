---
title:  Любіть одне одного
date:   20/12/2017
---

`«Нікому нічого не будьте винні, за винятком любові одне до одного. Адже хто любить іншого, той виконав Закон» (Римл. 13:8). Як розуміти цей текст? Чи означає це: якщо ми любимо, то не обов’язково дотримуватися Закону Божого?`

Як і Христос у Нагірній проповіді, Павло пояснює заповіді Закону, показуючи, що любов має бути головним мотивом усіх наших дій. Оскільки Закон відкриває характер Бога, а Бог є любов, значить любити – це виконувати Закон. Однак Павло не замінює докладні приписи Закону якимось невиразним стандартом любові, як стверджують деякі християни. Моральний Закон залишається обов’язковим, бо вказує на гріх – а хто буде заперечувати існування гріха? Проте по-справжньому дотримуватися Закону можна, тільки люблячи Бога й людей. Пам’ятайте: деякі з тих, хто привів Христа на хрест, потім поспішили додому, аби виконати приписи закону! 

`Які заповіді цитує Павло, ілюструючи принцип любові в дотриманні Закону? Чому саме ці заповіді? Римл. 13:9, 10.`

Зауважмо, що принцип любові не був новим. Цитуючи слова: «І будеш любити ближнього свого, як самого себе!» (Левит 19:18), Павло показує, що цей принцип є невід’ємною частиною старозавітної системи. Павло знову звертається до Старого Завіту, щоб підтримати свою проповідь Євангелія. Деякі люди на підставі цих текстів стверджують, що непорушними залишаються лише згадані тут Павлом заповіді. У такому разі чи означає це, що християни можуть не поважати своїх батьків, поклонятися ідолам і мати інших богів перед лицем Господа, оскільки апостол не згадує ці заповіді? Звичайно, ні! 

Перегляньте контекст цих віршів. Павло говорить про наше ставлення одне до одного. Він звертає увагу читачів на особисті стосунки, тому називає відповідні заповіді. Його міркування, безумовно, не повинні бути витлумачені як скасування решти Закону (див. Дії 15:20; 1 Сол. 1:9; 1Івана 5:21). До того ж, як зазначають автори Нового Завіту, являючи свою любов до інших, ми показуємо свою любов до Бога (див. Матв. 25:40; 1 Івана 4:20, 21). 

`Подумайте про ваші відносини з Богом і про те, як вони відображаються у ваших відносинах з людьми. Наскільки любов є визначальним чинником у цих взаєминах? Як ми можемо навчитися любити інших так, як Бог любить нас? Що заважає нам так чинити?`