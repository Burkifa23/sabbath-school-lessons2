---
title:  Християнин і держава
date:   19/12/2017
---

`Прочитайте Римл. 13:1-7. Які основні принципи ставлення до цивільної влади ми можемо почерпнути з уривка?`

Слова Павла особливо примітні тим, що були написані в період, коли світом правила язичницька імперія – надзвичайно жорстока, зіпсована й ворожа щодо істинного Бога. Лише через кілька років ця імперія почне масово переслідувати тих, хто бажав поклонятися Богові. Апостол Павло був страчений цією державою! Та, незважаючи на все це, Павло закликає християн бути хорошими громадянами навіть при такій владі! 

Чому? Тому що сама ідея управління бере свій початок у Біблії. Принцип керівництва встановлений Богом. Людина живе в суспільстві за певними правилами і стандартами. Анархія не є біблійним поняттям. 

Це не означає, що Бог схвалює всі форми правління або керівництва в усіх країнах. Як в історії, так і нині є приклади жорстоких політичних та військових режимів. Але навіть у таких ситуаціях християни повинні по можливості дотримуватися законів країни. Християни мають підкорятися державі доти, доки її вимоги не суперечать вимогам Бога. Людина повинна уважно та з молитвою обдумати свої кроки, радитися з досвідченими посвяченими служителями, аби своїми нерозумними діями не спричинити передчасних гонінь на себе і Церкву. Ми знаємо з пророцтва, що в майбутньому всіх вірних Божих послідовників очікує протистояння політичним силам, які керують світом (див. Об’явл. 13). Але до того часу нам слід робити все можливе, аби бути хорошими громадянами своєї країни. 

«Ми повинні визнавати земний уряд як Божественну установу, навчаючи, що послух його законним вимогам є нашим священним обов’язком. Але коли його вимоги суперечать вимогам Божим, тоді ми маємо слухатися більше Бога, аніж людей. Слово Боже вище за будь-яке людське законодавство.

Ми не повинні зневажати чи ігнорувати владу. Наші слова, викладені в усній чи письмовій формі, мають бути ретельно зваженими, аби про нас не склалося враження, ніби ми противники закону чи порядку. Нам не слід вдаватися до нерозважливих слів чи вчинків, які можуть зачинити перед нами всі двері» (Е. Уайт. Дії апостолів, с. 69).