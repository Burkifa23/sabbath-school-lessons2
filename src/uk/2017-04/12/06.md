---
title:  «Спасіння ближче до нас»
date:   21/12/2017
---

**«Отже, ви знаєте час, що пора вже нам від сну прокинутися. Бо тепер спасіння ближче до нас, ніж тоді, коли ми повірили (Римл. 13:11).** 

Як уже зазначалося, Послання Павла до римлян переслідувало конкретну мету – викласти римській церкві, а особливо євреям-християнам, новозавітне розуміння ролі віри та діл. Апостол піднімає питання: як грішник може стати праведним і святим перед Господом. Щоб допомогти тим, хто в питаннях спасіння повністю покладався на Закон, Павло пояснює справжню роль та історичне значення Закону. Хоч юдаїзм навіть за старозавітних часів був релігією благодаті (в ідеалі), законництво, що з’явилося, принесло багато шкоди. Як Церква, ми повинні бути дуже уважними, щоб знову не припуститися цієї ж помилки.

`Прочитайте Римл. 13:11-14. Про яку подію говорить Павло та як потрібно діяти в очікуванні цієї події?`

Які дивовижні ці слова Павла! Він закликає віруючих прокинутися й об’єднатися, бо Ісус повертається. Факт, що ці слова написані майже дві тисячі років тому, не має значення. Ми завжди повинні жити в очікуванні Приходу Христа. Незалежно від нашої зацікавленості й особистого досвіду, Другий прихід настільки ж близький до нас, як імовірність нашої власної смерті. Чи закриються наші очі наступного тижня, чи через сорок років, чи перебуватимемо ми в могилі тільки чотири дні чи чотириста років – не має для нас жодного значення. Ми знаємо, що відразу після цього для нас відбудеться Другий прихід Ісуса. А оскільки смерть може зустріти будь-кого з нас щохвилини, часу залишилося справді мало, і тепер спасіння ближче до нас, ніж тоді, коли ми повірили. 

У Посланні до римлян Павло не так багато говорить про Другий прихід, більш докладно цю тему він розкриває в Посланнях до солунян і коринтян. Це ключова тема Біблії і особливо Нового Завіту. Без надії на Другий прихід наша віра була б справді безглуздою. Врешті-решт, що означає «оправдання вірою» без Другого приходу, яке приводить цю чудову істину до повного здійснення? 

`Якби ви точно знали, що Ісус прийде наступного місяця, що змінили б у своєму житті і чому? Якщо ви вважаєте, що потрібно щось змінити за місяць до Приходу Ісуса, чому б не зробити цього зараз? Навіщо чекати?`