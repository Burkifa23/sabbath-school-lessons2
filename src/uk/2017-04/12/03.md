---
title:  Думайте про себе скромно
date:   18/12/2017
---

Протягом цього кварталу ми багато говорили про незмінний характер морального Закону Божого та неодноразово підкреслювали, що ніде в Посланні до римлян Павло не навчає про скасування Десяти Заповідей. 

Проте спокуса дотримуватися букви Закону настільки велика, що ми часом забуваємо про дух Закону. А цей дух є любов – любов до Бога й одне до одного. Людина може скільки завгодно говорити про любов, але являти любов у повсякденному житті – це зовсім інше. 

`Прочитайте Римл. 12:3-21. Як нам потрібно виявляти любов до людей?`

Перераховуючи дари Духа в 1 Кор. 12, 13, Павло звеличує любов (грец. агапе). «Бог є любов» (1 Івана 4:8). Любов – це сутність Божого характеру. Любити – значить поводитися з іншими так, як Бог поводиться з нами, і ставитися до них так, як Бог ставиться до нас. 

Тут Павло показує, як любов має виявлятися на ділі. Усі тексти Римл. 12:3-21 указують на важливість особистої покірності. Це готовність людини не думати «про себе більше, ніж належить думати» (Римл. 12:3), «пошаною один одного випереджайте» (Римл. 12:10) і не «вважайте себе мудрими» (Римл. 12:16). Слова Христа про Себе: «Візьміть Моє ярмо на себе і навчіться від Мене, бо Я лагідний і покірний серцем» (Матв. 11:29) – передають усю суть покірності. 

Серед інших людей християни повинні вирізнятися своєю скромністю. Врешті-решт, подумайте про те, які ми безпорадні та як сильно впали. Подивіться, наскільки ми залежні в питанні власного спасіння не тільки від заліченої нам праведності, а й від перетворювальної сили Святого Духа. Чим же можемо хвалитися? Що ми маємо, чим можна було б пишатися? Нічого! Виявляючи особисту покірність не тільки перед Богом, а й перед іншими людьми, ми маємо жити так, як закликає нас Павло в цих віршах.

`Прочитайте Римл. 12:18. Як ви застосовуєте цю настанову у своєму житті? Чи потрібно вам у чомусь змінити своє ставлення, щоб виконати зазначену настанову?`