---
title:  Духовна боротьба людини
date:   22/11/2017
---

`«Коли ж я роблю те, чого не хочу, то погоджуюся з Законом, що він добрий. Бо тепер уже не я це виконую, але гріх, що живе в мені» (Римл. 7:16, 17). Яку боротьбу зображують ці тексти?`

Використовуючи Закон як дзеркало, Святий Дух викриває людину в тому, що вона робить неугодне Богові та не відповідає вимогам Закону. Намагаючись виконати ці вимоги, грішник виявляє свою згоду з тим, що Закон добрий.

`Яку думку знову повторює й підкреслює Павло? Римл. 7:18-20.`

Щоб людина усвідомила свою потребу в Христі, Святий Дух часто проводить її через «старозавітний» досвід. Еллен Уайт так описує досвід Ізраїлю: «Люди не усвідомлювали власної гріховності, не розуміли, що без Христа не зможуть виконувати Божий Закон; без вагання вони уклали заповіт з Богом. Вважаючи, що можуть самі досягти праведності, вони проголосили: “Усе, що сказав Господь, зробимо й будемо послушні!” (Вих. 24:7)… однак минуло лише кілька тижнів, як люди розірвали заповіт з Богом, поклоняючись литому ідолові. Розірвавши заповіт, вони вже не могли розраховувати на Божу прихильність; тепер, відчуваючи власну гріховність та потребу в прощенні, ізраїльтяни зрозуміли необхідність у Спасителі, Котрий був відкритий у заповіті з Авраамом та в прообразних жертвоприношеннях» (Е. Уайт. Патріархи і пророки, с. 371, 372).

На жаль, не бажаючи щодня перепосвячувати себе Христові, багато християн фактично служать гріху, хоч не визнають цього. Вони вважають, що насправді переживають нормальний досвід освячення і їм просто ще належить пройти довгий шлях. Замість того, аби принести відомі їм гріхи Христу і просити Його про перемогу над ними, ці люди ховаються за сьомий розділ Послання до римлян, який нібито запевняє їх, що чинити правильно неможливо. Справді, у цьому розділі сказано, що чинити правильно неможливо, якщо людина поневолена гріхом, але перемога можлива в Ісусі Христі.

`Чи отримали ви обіцяну Христом перемогу над собою та гріхом? Якщо ні, то чому? Що ви робите неправильно?`