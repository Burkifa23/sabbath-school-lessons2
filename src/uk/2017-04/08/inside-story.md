---
title:  Місіонерська історія
date:   24/11/2017
---

#### «Знайди книгу»

Шахіда народилася в мусульманській сім’ї у країні колишнього СРСР. З дитинства вона сповідувала іслам. Одного разу під час молитви Шахіда побачила ангела, котрий говорив їй: «Знайди Книгу ... Знайди Книгу». Шахіда не могла зрозуміти, про яку Книгу говорив ангел.

Через п’ять років вона отримала відповідь. Євангеліст Церкви адвентистів сьомого дня приїхав до їхнього міста, і Шахіда вирішила відвідувати його лекції. Там вона вперше побачила Біблію і змогла її купити.

«Коли я почала читати Біблію, то зрозуміла, що це була та сама “Книга”, про яку говорив мені ангел», – розповідає Шахіда. Незабаром вона змогла знайти багато спільного між Біблією і Кораном.

Хоч їй дуже подобалися євангельські зустрічі, Шахіда не наважувалася стати адвентисткою. Вона боялася, що Бог покарає її. Однак євангеліст молився за неї, і вона вирішила піти до церкви «хоча б раз».

«Проповідь була про жінку-самарянку з Євангелія від Івана. Я знала, що це стосувалося мене, – згадує Шахіда. – Я була немов та самарянська жінка, у пошуках чогось кращого. Коли моє серце сповнилося любові до Ісуса, я зрозуміла, що Він – найкраще, що може бути в житті, і мені не потрібно нікого, крім Христа!»

Шахіда уклала заповіт з Господом і через деякий час знайшла можливість поділитися своєю вірою з тими, хто дотримувався принципів її колишньої релігії.

Шахіда вирішила написати книгу про свій особистий духовний досвід і порівняти деякі елементи її минулої релігії з біблійними істинами. Вона багато молилася про публікацію цієї книги й отримала достатньо спонсорських коштів, щоб надрукувати 1500 примірників.

Безстрашно Шахіда вручала видану книгу сотням релігійних лідерів своєї колишньої релігії. «Ви повинні думати про те, у що вірите, і, я впевнена: для вас ця книга буде корисною», – говорила вона.

Також Шахіда переклала кілька книг Еллен Уайт своєю рідною мовою, а одна з книг, «Патріархи і пророки», дивом була опублікована.

«Коли центральне видавництво отримало мої файли з перекладом, у країні виникли великі політичні хвилювання. Хтось намагався вбити президента країни, і відразу всі видавництва були закриті. Урядові агенти перевіряли кожне видавництво в пошуках компромату. Коли агенти прийшли до центрального видавництва, головний редактор не зміг увімкнути один із комп’ютерів. Це був єдиний комп’ютер, у якому зберігалися файли перекладу для книги «Патріархи і пророки». Після того як урядові агенти пішли, комп’ютер легко увімкнувся, і вони змогли надрукувати книгу.

Публікація книг була дуже дорогою, але нам не потрібно було нічого платити. Головний редактор сказав нам: «Ви робите велику справу – і ми не можемо брати з вас гроші».

Шахіда дякує Богові за особливе служіння, яке Він їй довірив. «Багато людей були дуже щасливі отримати ці матеріали, – розповідає вона, – а для мене Еллен Уайт стала найкращим другом».