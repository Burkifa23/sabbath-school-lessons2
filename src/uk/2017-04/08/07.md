---
title:  Для подальшого дослідження
date:   24/11/2017
---

Прочитайте із книги Еллен Уайт «Вибрані вісті» (т. 1) розділи «Досконалий закон» (с. 212-215) і «Той, Хто поніс гріх за нас» (с. 308-310); із книги «Служіння зцілення» розділи «Зцілення душі» (с. 84, 85) і «Важливість прагнення до істинного знання» (с. 452-454); із книги «Моє життя сьогодні» статтю «Перемога Христа була досконалою настільки, наскільки абсолютне падіння Адама» (с. 323).

«У порушенні Закону немає ні спокою, ні безпеки, немає йому і виправдання. Якщо людина продовжує грішити, у неї немає надії стати невинною перед Богом і бути в мирі з Ним завдяки заслугам Христа» (Е. Уайт. Вибрані вісті, т. 1, с. 213).

«Павло бажає, щоб його брати побачили: велика слава Спасителя, Котрий прощає гріх, наповнила сенсом увесь життєвий уклад євреїв. Він також хотів, аби вони побачили, що в той момент, коли Христос прийшов у наш світ та приніс Себе в жертву за людину, прообраз зустрівся з реальністю. Коли Христос помер на хресті як жертва за гріх, церемоніальний закон утратив свою силу. Але він усе ще був пов’язаний із моральним Законом і володів славою. Обидва закони мали печатку Божественності й виражали святість, справедливість та праведність Бога. І якщо служіння, якому за Божим задумом судилося завершитися, мало таку славу, то наскільки ж більш славною мала стати дійсність, коли з’явився Христос і наділив усіх віруючих Своїм життєдайним Святим Духом?!» (Е. Уайт. Біблійний коментар АСД, т. 6, с. 1095).

**Питання для обговорення**:

`«“Отже, я сам розумом служу Божому Законові, а тілом – законові гріха” (вірш 25). Це одна з найбільш виразних заяв. Зверніть увагу, що одна і та ж людина одночасно служить Законові Божому й законові гріха, одночасно будучи праведником і грішником! Бо він не каже: “Мій розум служить Законові Божому” або: “Моє тіло служить законові гріха”, але зміст його слів полягає в наступному: “Я весь, одна і та ж людина, служу і тому, й іншому”. Таким чином, людина одночасно дякує за те, що служить Законові Божому, та шукає милості за своє служіння законові гріха. Хто буде стверджувати про тілесну людину, що вона служить Законові Божому? Тепер зверніть увагу на сказане мною вище, що святі, будучи праведниками, одночасно є грішниками. Праведниками вони є тому, що вірують у Христа, Чия праведність покриває їх та залічується їм, але ці люди також грішники, оскільки не виконують Закон, не вільні від хтивості й подібні до хворих людей, котрі перебувають під наглядом лікаря. Фактично вони хворі, однак і здорові у своєму упованні, а насправді вже почали зцілюватися, тобто вони “ті, що зцілюються”. Вони є людьми, для котрих найгірше – це самовпевнене припущення, ніби вони здорові, оскільки тоді вони впадають у ще гірший рецидив» (М. Лютер. Лекції з «Послання до римлян», с. 371). Чи можемо ми погодитися з тим, що написав Лютер? Обґрунтуйте в класі свої відповіді.`