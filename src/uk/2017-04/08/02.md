---
title:  Померли для закону
date:   19/11/2017
---

`Прочитайте Римл. 7:1-6. Які ілюстрації використовує Павло з метою показати читачам їхнє ставлення до Закону та що він намагається цим сказати?`

Ілюстрація Павла в Римл. 7:1-6 неоднозначна, але ретельний аналіз уривка допоможе нам зрозуміти логіку апостола.

У контексті всього послання Павло говорить про встановлену на Синаї систему поклоніння. Саме її він має на увазі під словом «закон». Євреям було складно усвідомити, що ця система, дана їм Богом, мала припинити свою дію з Приходом Месії. Саме з такою проблемою зіткнувся Павло: віруючі євреї не були готові відмовитися від понять, які складали важливу частину їхнього життя.

Павло пропонує наступну ілюстрацію: закон пов’язує заміжню жінку з її чоловіком. Доки чоловік живий, вона не може вийти заміж за іншого. Але коли чоловік помирає, вона звільняється від цієї вимоги закону (див. Римл. 7:3).

`Яку паралель проводить Павло між шлюбним законом та системою юдаїзму? Римл. 7:4, 5.`

«Символізм цього розділу тісно пов’язаний із символізмом шостого розділу. Стара людина – це перший чоловік. Розп’яття старої людини (6:6) – смерть чоловіка. Воскресіння віруючого до нового життя (6:5, 11) – повторний шлюб, тобто духовний союз із воскреслим Спасителем. Звільнення від закону означає, що внаслідок смерті старої людини віруючий звільнений від духовного рабства, у якому він перебував, намагаючись заробити спасіння ділами закону (див. 6:4)» (Біблійний коментар АСД, т. 6, с. 547).

Відтепер віруючі вільні «укласти повторний шлюб». Вони отримали запрошення укласти заповіт із воскреслим Месією та принести плід Богові. Ця ілюстрація була ще однією спробою Павла переконати як юдеїв, так і язичників, що тепер вони вільні відмовитися від спроб заробити спасіння ділами Закону.

З огляду на все, що Павло й Біблія кажуть про послух Десяти Заповідям, не можна стверджувати, ніби в даному уривку Павло повідомляє єврейським віруючим про скасування Десяти Заповідей. Люди, котрі на підставі цих текстів стверджують про скасування морального Закону, насправді хочуть сказати, що з усього Закону була скасована тільки заповідь про суботу. Вбачати в цих текстах вказівку на те, що четверта заповідь була скасована або замінена постановою про неділю, – значить надавати їм такого змісту, якого вони ніколи не мали.