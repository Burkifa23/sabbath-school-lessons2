---
title:  Закон Святий
date:   21/11/2017
---

`Прочитайте Римл. 7:12. Як зрозуміти цей вірш у контексті всього Послання до римлян?`

Знаючи трепетне ставлення юдеїв до Закону, Павло звеличує його всіма можливими способами. Закон виконує відведену йому роль (указує на гріх), однак не може зробити те, для чого не був призначений, – він не спасає нас від гріха. Для цього нам потрібен Ісус, оскільки закон (чи то вся система єврейських законів, чи то моральний Закон зокрема) не може дарувати спасіння. Це може зробити лише Ісус та Його праведність, дарована нам через віру.

`Що Павло звинувачує у своїй «смерті», а що виправдовує? Чому важливо усвідомлювати різницю між Законом та гріхом? Римл. 7:13.`

У даному тексті Павло представляє Закон у найкращому світлі. Винуватцем свого жахливого гріховного стану апостол вважає гріх, а не Закон. Саме гріх викликає «всяку пожадливість [похіть]» (Римл. 7:8). Закон добрий, бо це Божий стандарт поведінки, але Павло, як грішник, засуджений ним.

`Що переконало Павла в його гріховності? Римл. 7:14, 15.`

Павло мав потребу в Ісусі Христі. Тільки Ісус міг зняти осуд з людини (Римл. 8:1) та звільнити її від рабства гріха. Павло пише, що він «проданий гріхові». Він є рабом гріха і позбавлений будь-якої свободи. Він не може робити те, що хоче. Апостол намагається дотримуватися доброго Закону, але гріх не дозволяє йому робити це.

За допомогою такої ілюстрації Павло намагається показати євреям їхню потребу в Месії. Він уже відзначив, що перемога можлива тільки під благодаттю (див. Римл. 6:14). Цю ж думку апостол ще раз підкреслив у Римл. 7. Життя «під Законом» означає поневолення гріхом, нещадним володарем.

`Чи знайоме вам поневолення гріхом? Чи пробували ви колись загравати з гріхом, наївно вважаючи, що зможете спокійно контролювати його, але врешті-решт відчули себе під владою порочного нещадного «наглядача»? Чому необхідно щодня підкорятися Ісусові й помирати для себе?`