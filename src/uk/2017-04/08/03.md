---
title:  Гріх і закон
date:   20/11/2017
---

`Якщо в наведених учора текстах Павло говорив про всю систему даних на Синаї законів, то як сприймати текст Римл. 7:7, де він конкретно згадує одну з Десяти Заповідей? Чи доводить цей вірш, що Павло говорить про скасування Десяти Заповідей?`

Ні! Ми повинні пам’ятати, що для Павла поняття «закон» означало всю встановлену на Синаї правову систему, яка включала і моральний Закон, але не обмежувалася ним. Отже, Павло міг цитувати з нього, як і з будь-якої іншої частини єврейського зводу законів, аби пояснити свою точку зору. Зі смертю Христа церемоніальний закон перестав діяти, чого не можна сказати про моральний Закон, який існував до Синаю й існує після Голгофи.

`Прочитайте уривок Римл. 7:8-11. Що Павло говорить про зв’язок між Законом та гріхом?`

Бог відкрив Себе ізраїльському народові, докладно пояснивши, що правильно і що неправильно у сферах моральній, цивільній, церемоніальній та охорони здоров’я. Він також повідомив їх про покарання за порушення різних законів. Порушення чітко висловленої волі Бога визначається як гріх.

Павло пояснює: він не знав би, що побажати – це гріх, якби Закон не повідомив про це. Гріх – це порушення відкритої Божої волі, тому там, де ця воля невідома, немає усвідомлення гріха. Коли людина дізнається про волю Бога, вона усвідомлює себе грішником, котрий перебуває під засудженням і смертю. І в цьому розумінні людина помирає.

У своїй аргументації в даному розділі Павло намагається вибудувати міст, щоб ті ізраїльтяни, котрі шанують Закон, побачили Христа як його виконання. Апостол показує, що Закон був необхідний, але його дія була обмежена. Закон указує на необхідність у спасінні, проте ніколи не був засобом отримання спасіння.

«Апостол Павло, розповідаючи про свій досвід, відкриває нам важливу істину про працю, яка звершується при наверненні. Він каже: “Я жив колись без Закону (тобто не відчував засудження), а як прийшла заповідь (коли Закон Божий подіяв на його сумління), гріх ожив, а я – помер”. Саме тоді він побачив себе грішником, засудженим Божественним Законом. Зауважте, що помер Павло, а не Закон» (Е.Уайт. Біблійний коментар АСД, т. 6, с.1076).

`У контексті наведеної цитати в якому розумінні ви «померли»? Як з огляду на це ви можете зрозуміти значення жертви Христа заради вас?`