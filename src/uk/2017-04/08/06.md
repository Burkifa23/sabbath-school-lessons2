---
title:  Спасенні від смерті
date:   23/11/2017
---

`Прочитайте Римл. 7:21-23. Чи переживали ви подібну боротьбу у своєму житті, навіть уже будучи християнином?`

У цьому уривку Павло прирівнює закон, який діє в його тілі, до закону гріха. За словами апостола, тілом він служить «законові гріха» (Римл. 7:25). Але служіння гріху й послух його законові означає смерть (див. Римл. 7:10, 11, 13). Отже, оскільки його тіло перебуває в послусі гріху, його можна охарактеризувати як «тіло смерті». Закон розуму – це Закон Бога, одкровення Його волі. Під впливом Святого Духа Павло погоджувався із цим Законом. Розумом він вирішив дотримуватися його, але для цього не знайшов у собі сили, бо його тіло бажало грішити. Хто не переживав такої боротьби? Розумом ми усвідомлюємо, що хочемо одного, але наше тіло вимагає зовсім іншого.

`Чи є вихід зі складної ситуації, у якій ми перебуваємо? Римл. 7:24, 25.`

Дехто дивується, чому після досягнення славної кульмінації у вислові: «Подяка Богові через Ісуса Христа, Господа нашого!» Павло повертається до теми внутрішньої боротьби, від якої він, здавалося б, звільнився. Деякі дослідники вважають цей вислів подяки спонтанним вигуком. Вони припускають, що такий вигук – це природна реакція на запитання: «Хто визволить мене?». Перш ніж почати розширене обговорення славного визволення (Римл. 8), Павло узагальнює сказане в попередніх віршах і знову зізнається у своїй боротьбі проти сили гріха.

Інші дослідники припускають, що слова: «Отже, я сам» означають: «Я, залишений на самого себе, втратив з поля зору Христа». Як би ми не трактували уривок Римл. 7:24, 25, ясно одне: самі по собі, без Христа, ми безсилі перед гріхом. З Христом ми маємо нове життя в Ньому і нам даровані обітниці перемоги. Тому ми можемо сміливо до них звертатися, хоч наше «я» постійно нагадуватиме про себе. Як ніхто не може за нас дихати, так ніхто не може за нас підкоритися Христу. Тільки особисто я можу зробити такий крок. Це єдиний спосіб досягти обіцяної нам в Ісусі перемоги.