---
title:  Не губи брата
date:   26/12/2017
---

`Прочитайте Римл. 14:15-23 (див. також 1 Кор. 8:12, 13). Узагальніть суть слів Павла. Який принцип можна почерпнути з цього уривка, що можна застосовувати в усіх сферах нашого життя?`

В уривку Римл. 14:17-20 Павло висвітлює різні аспекти християнства. Хоч питання харчування важливе, християнам не слід сперечатися через те, що деякі люди їдять овочі, а не м’ясо ідоложертовних тварин. Замість цього вони повинні зосередитися на праведності, мирі й радості у Святому Дусі. Як ми можемо застосувати цю ідею до питань харчування в наш час у нашій Церкві? Хоч вістка про здоровий спосіб життя і особливо вчення про правильне харчування може бути благословенням для нас, не всі однозначно сприймають це питання, і ми повинні визнати право іншої людини на власний вибір. 

`У вірші Римл. 14:22 в контексті міркувань про те, що необхідно дозволити людям керуватися власним сумлінням, Павло висловлює цікаву думку: «Блаженний той, хто не осуджує себе за те, у чому впевнений». Про що тут попереджає Павло? Як це пояснює його позицію?`

Чи доводилося вам чути такі слова: «Нікого не стосується, що я їм, у що вдягаюся та як розважаюся!» Але чи так це? Ніхто з нас не живе у вакуумі. Наші дії, слова, учинки і навіть звички в харчуванні добре або погано впливають на інших людей. Ми обманюємо себе, якщо думаємо інакше. Як християни, ми відповідальні один за одного, і якщо наш приклад вводить когось в оману, ми несемо вину за це. 

`Який приклад показуєте ви? Чи почуватиметеся комфортно, якщо інші люди, особливо молодь або новонавернені, підуть за вашим прикладом у всіх сферах життя? Що ваша відповідь говорить про вас?`