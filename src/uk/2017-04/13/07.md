---
title:  Для подальшого дослідження
date:   29/12/2017
---

Прочитайте з книги Еллен Уайт «Свідчення для Церкви» (т. 5) розділи «Єдність і любов у Церкві» (с. 477, 478), «Любов до заблудлих» (с. 604-606); із книги «Служіння зцілення» – розділ «Допомога спокушуваним» (с. 166); з Біблійного коментаря АСД, т. 6, с. 719.

«Мені було показано, що дітям Божим загрожує небезпека в усьому покладатися тільки на брата і сестру Уайт, постійно їздити до них зі своїми проблемами й питати в них поради. Такого не має бути. Співчутливий люблячий Спаситель запрошує прийти до Нього всіх струджених та обтяжених, щоб Він полегшив їхні страждання... Багато хто звертається до нас із запитаннями: чи потрібно робити те чи інше? Чи взяти участь у певному заході? Або запитують щодо одягу, чи варто їм носити те чи інше плаття або якийсь інший предмет гардеробу. Я відповідаю їм: ви називаєтеся учнями Христа, тож вивчайте Біблію! Уважно і з молитвою читайте про земне життя нашого дорогого Спасителя, наслідуйте Його в усьому, і тоді не ухилитеся з вузького шляху. Ми рішуче відмовляємося бути вашим сумлінням. Якщо ми скажемо вам, як потрібно чинити, ви будете приходити до нас за керівництвом замість того, аби прямо й безпосередньо звертатися до Ісуса» (Е. Уайт. Свідчення для Церкви, т. 2, с. 118, 119). 

«Ми не повинні перекладати нашу відповідальність на інших й очікувати від них вказівок. Не можна залежати від людської поради. Господь так охоче навчить нас виконувати наші обов’язки, як Він навчає цього інших... Люди, які вирішили не робити неугодного Богові, після спілкування з Ним знатимуть, яким шляхом іти далі» (Е. Уайт. Христос – надія світу, с. 668). 

«У Церкві завжди були люди, котрі постійно виявляють схильність до незалежності. Вони, здається, не розуміють, що незалежність духу може призвести людину до самовпевненості. Тоді людина починає покладатися на власне судження, виявляючи неповагу до порад та не цінуючи думок своїх братів, особливо тих, кого Бог поставив для керівництва Своїм народом. Бог наділив Свою Церкву особливими владою й силою, тож немає виправдання тим, хто ігнорує або зневажає її, бо так вони погорджують голосом Божим» (Е. Уайт. Дії апостолів, с. 163, 164).
 
**Питання для обговорення**: 

Зважаючи на деякі теми цього тижня, як ми, християни, можемо: 

`(а) бути вірними тому, у що віримо, не засуджуючи при цьому людей, які мають іншу точку зору;` 

`(б) діючи за власним сумлінням та не намагаючись бути сумлінням для інших, допомагати тим, хто, на нашу думку, помиляється;` 

`(в) бути вільними в Господі і водночас усвідомлювати свою відповідальність за тих, хто може рівнятися на нас?`