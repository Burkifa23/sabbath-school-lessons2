---
title:  Місіонерська історія
date:   29/12/2017
---

#### Врятований у небі. Частина 2 

Я розкрив свій важкий плащ і спробував використовувати його, щоб порушити вільне падіння. Я почав молитися найщирішою молитвою, якою будь-коли молився, вважаючи, що це, імовірно, буде моє останнє звернення до Бога: «Боже, немає нічого, що я можу зробити, аби врятувати себе, але я справді хочу побачити Твою руку в цей момент». 

Я зрозумів: найгірше, що я будь-коли робив, – це прийняв рішення залишити Бога. Що зі мною зараз буде? Квартира в Ленінграді і всі військові почесті світу більше не мали жодного значення. 

Подивившись униз, я побачив відкритий парашут мого командира. Раптово подув вітер і штовхнув мене прямо на його парашут! Але втриматися на вершині парашута дуже складно. Як тільки я зісковзнув вниз, мій командир схопив мене своїми сильними руками і утримував залізною хваткою! Ми швидко падали, і він сказав мені, як тримати ноги так, щоб ми могли приземлитися якомога безпечніше. Після приземлення ми потрапили до лікарні з незначними травмами. 

Наступного дня історія про цю незвичайну пригоду з’явилася в газеті. Усі визнали, що це було диво. 

Відтоді мої молитви дуже відрізнялися від колишніх. Через два тижні, коли в мене була призначена зустріч із генералом, моя відповідь була готова. 

Коли я увійшов до кабінету генерала, він подивився на мене й усміхнувся. Чоловік був абсолютно впевнений у моїй згоді. 

«Я думав про вашу щедру пропозицію, однак вирішив не залишатися в армії», – твердо сказав я. 

Вражений, він запитав: «Що ж ти будеш робити?» 

«Я буду слідувати заклику партії. Я збираюся поїхати в необжиті місця й освоювати там нові території». У той час уряд країни проводив посилену кампанію з освоєння цілинних земель Сибіру і Середньої Азії. 

Генерал із подивом дивився на мене: «Ну, солдате, я бачив багато божевільних людей, але ти перевершив усіх!» 

Після своєї служби в збройних силах пастор Жукалюк таємно працював як пастор і організував підпільну роботу з друкування релігійних книг та матеріалів для адвентистів у Радянському Союзі. Миколу разом із дружиною Євгенією за цю роботу посадили до в’язниці, а потім відпустили. Вони одружені вже 63 роки.