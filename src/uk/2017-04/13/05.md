---
title:  Відрізняючи дні
date:   27/12/2017
---

Радячи не судити людей, котрі мають відмінну від нашої думку, та закликаючи не ставати каменем спотикання для тих, кого можуть образити наші дії, Павло згадує про особливі дні, відносно яких також були різні погляди. 

`Прочитайте Римл. 14:4-10. Як потрібно розуміти слова апостола? Чи стосуються вони четвертої заповіді? Якщо ні, то чому?`

Про які дні пише Павло? Чи були в ранній Церкві різні думки щодо дотримання або недотримання визначених днів? Очевидно, були. Про цю дискусію згадується в Гал. 4:9, 10, де Павло докоряє галатійським християнам за те, що вони стежать «за днями й місяцями, за порами й роками». Як уже зазначалося в уроці 2, деякі люди в церкві переконали галатійських християн прийняти обрізання й дотримуватися інших приписів Мойсеєвого закону. Павло побоювався, що ці ідеї можуть завдати шкоди і церкві в Римі. Але, можливо, у Римі саме християнам з юдеїв було складно відмовитися від дотримання єврейських свят. Тут Павло каже: чиніть у цьому питанні так, як вважаєте за потрібне; головне — не судіть тих, хто має іншу точку зору. Очевидно, деякі християни вирішили дотримуватися одного або кількох єврейських свят. Павло дає пораду: нехай дотримуються, якщо переконані, що це правильно. 

Декотрі віруючі безпідставно вважають, що в тексті Римл. 14:5 ідеться і про щотижневу суботу. Чи можна уявити, що Павло так нешанобливо ставився до четвертої заповіді? Звичайно ж, ні, оскільки апостол Павло сам її святив протягом усього життя (див. Дії 13:13, 14, 42-44; 16:13; 17:2; 18:4). Як ми вже говорили впродовж кварталу, Павло наголошував на важливості послуху Законові і аж ніяк не долучив би заповідь про суботу до тієї ж категорії, що й питання про ідоложертовну їжу. Ці тексти часто використовуються з метою довести, що дотримуватися сьомого дня вже необов’язково, однак нічого подібного в них не говориться. Факт, що їх використовують таким чином, доводить правоту слів Петра про послання Павла: «Як і в усіх посланнях, де він про це говорить. В них є дещо важко зрозуміле, що ненавчені та нестійкі перекручують, як і інші Писання, – собі на власну погибель» (2 Петра 3:16). 

`Чи суботній день є для вас благословенням, яким він був задуманий? Що ви можете змінити, аби повною мірою відчути благословення цього дня?`
