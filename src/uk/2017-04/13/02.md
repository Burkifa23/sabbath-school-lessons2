---
title:  Слабкий у вірі
date:   24/12/2017
---

В уривку Римл. 14:1-3 розглядається питання вживання в їжу м’яса тварин, принесених у жертву ідолам. Єрусалимський собор (див. Дії 15) постановив, що навернені язичники повинні утримуватися від такої їжі. Але м’ясо, що продається на міських ринках, цілком могло бути м’ясом ідоложертовних тварин, і саме це питання викликало проблеми (див. 1 Кор. 10:25). Деяких християн це не хвилювало, інші ж при найменших сумнівах воліли вживати рослинну їжу. Тут не йдеться про вегетаріанство або здоровий спосіб життя. Також Павло не мав на увазі в цих віршах, що відмінність між чистою й нечистою їжею скасована. Це навіть не обговорювалося. Слова «можна все їсти» (Римл. 14: 2) не слід сприймати як пораду вживати м’ясо будь-яких тварин: чистих і нечистих. Порівняння цього фрагмента з іншими уривками Нового Завіту свідчить про хибність такого висновку. 

«Прийняти» немічного у вірі означає прийняти його як повноправного члена Церкви. З такими людьми не потрібно сперечатися, необхідно залишити їм право на свою думку. 

`Який принцип нам необхідно засвоїти з уривка Римл. 14:1-3?`

Важливо зрозуміти, що в тексті Римл. 14:3 Павло не відгукується негативно про «слабку у вірі» людину з Римл. 14:1. Він також не радить цій людині, як стати сильнішою. Доки людина щиро виконує волю Бога, нехай навіть, на наш погляд, надто ретельно, вона прийнята: «Бог і його прийняв». 

`Як ця думка розкрита в тексті Рим. 14:4?`

`Хоч нам необхідно завжди пам’ятати принципи, розглянуті в сьогоднішньому уроці, у яких ситуаціях ми повинні втрутитися і дати оцінку якщо не мотивам людини, то принаймні її діям? Чи повинні ми мовчати і бути бездіяльними в будь-якій ситуації? Пророк називає таких сторожів «псами німими, які гавкати не можуть» (див. Ісаї 56:10). Як визначити, коли слід говорити, а коли мовчати?`