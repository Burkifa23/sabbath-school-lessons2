---
title:  Усі станемо перед судом
date:   25/12/2017
---

`Прочитайте Римл. 14:10. Які докази наводить Павло, закликаючи нас бути обережними, оцінюючи вчинки інших?`

Іноді ми схильні суворо докоряти іншим за те, що дозволяємо собі. Наші власні вчинки не здаються нам настільки жахливими, як аналогічні вчинки ближніх. Своїм лицемірством ми, можливо, обманемо себе, але не Бога, Котрий попередив нас: «Не судіть, щоб і вас не судили, бо яким судом судите, таким будуть судити і вас; і якою мірою міряєте, такою буде відміряно і вам. Чому ж бачиш скалку, що в оці твого брата, а колоди, що в твоєму оці, не відчуваєш? Або, як скажеш своєму братові: Дай витягну скалку з твого ока, коли ось колода в твоєму оці? І що ти дивишся на скалку в оці брата твого, а колоди у власному оці не відчуваєш?» (Матв. 7:1-4). 

`Яке значення має наведене Павлом висловлювання зі Старого Завіту? Римл. 14:11.`

Цитата з Ісаї 45:23 підтверджує: усі мають з’явитися на суд. Словосполучення «усяке коліно» й «усякий язик» свідчать про те, що суд стосується кожного особисто. Кожен із нас повинен буде відповісти за своє власне життя і свої вчинки (див. Римл. 14:12). Ніхто не може відповісти за іншого. 

`З огляду на сказане вище, як ви розумієте слова Павла в Римл. 14:14?`

Тут також ідеться про ідоложертовне м’ясо. Питання не стосується відмінності між чистою й нечистою їжею. Павло не бачить нічого поганого у вживанні продуктів, які могли бути присвячені ідолам. Врешті-решт, що таке ідол? Ніщо! (Див. 1 Кор. 8:4.) А якщо так, то для чого непокоїтися про те, що якийсь язичник присвятив ці продукти в жертву статуї жаби або бика? 

Не можна змушувати людину йти проти власного сумління, навіть якщо її сумління надто чутливе. «Сильні» брати, мабуть, не розуміли цього. Вони зневажали скрупульозність «слабких» і ставили перешкоди на їхньому шляху. 

`Чи не загрожує і нам у нашій ревності щодо Господа така ж небезпека, про яку попереджав Павло? Чому ми не повинні ставати совістю інших людей, якими б хорошими не були наші наміри?`