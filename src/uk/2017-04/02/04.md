---
title:  За Звичаєм Мойсеєвим
date:   10/10/2017
---

`Прочитайте Дії 15:1. Яке питання викликало розбіжності в першоапостольській Церкві? Чому деякі люди вважали, що повеління про обрізання стосувалося не тільки єврейського народу? Див. Бут. 17:10.`

Апостоли, об’єднавшись зі служителями та членами церкви в Антіохії, докладали великих зусиль, аби придбати багато душ для Христа. У цей же час деякі віруючі євреї з Юдеї, «з партії фарисеїв», спричинили в церкві суперечку з питання, яке викликало поділ у Церкві й вельми збентежило віруючих язичників. Ці вчителі стверджували: щоб спастися, необхідно здійснити обряд обрізання та дотримуватися всього церемоніального закону. Євреї завжди пишалися своїм служінням, встановленим Самим Богом. Багато новонавернених євреїв-християн вважало: оскільки в минулому Бог уже визначив для євреїв спосіб поклоніння, Він навряд чи схвалить найменші відхилення від нього. Ці віруючі наполягали на введенні в християнську практику єврейських законів та обрядів. Вони ще не усвідомили, що всі жертвоприношення символічно вказували на смерть Сина Божого і що всі ці прообрази, зустрівшись із реальністю, втратили будь-який зміст.

`Прочитайте Дії 5:2-12. Як була вирішена ця суперечка?`

«Незважаючи на те, що Павло був навчений Самим Богом, він не намагався діяти самостійно. Покладаючись на Боже керівництво, він завжди був готовий визнавати авторитет і владу Церкви. Він відчував потребу в порадах і, коли виникали важливі питання, був радий викласти їх перед Церквою та разом із братами шукати мудрості в Бога для прийняття правильних рішень» (Е. Уайт. Дії апостолів, с. 200).

Павло часто говорив, що Ісус покликав його, наділив пророчим даром та довірив йому важливу місію; однак він не уявляв себе поза церковною організацією. Усвідомлюючи своє покликання, апостол розумів, що є частиною Церкви і має співпрацювати з нею. 

`Як ви ставитеся до церковного керівництва? Яким чином співпрацюєте з ним? Чому співпраця є важливою? Чи змогли б ми існувати, якби кожен робив тільки те, що хоче, незалежно від усієї Церкви?`