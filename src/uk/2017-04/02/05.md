---
title:  Віруючі з язичників
date:   11/10/2017
---

`Прочитайте Дії 15:5-29. Яке рішення прийняв Єрусалимський собор та на якій підставі?`

Прийняте рішення спростовувало аргументи євреїв. Вони наполягали на тому, щоб навернені язичники були обрізані, дотримувалися всього церемоніального закону і щоб єврейські закони й церемонії були включені в християнську релігію (див. Е. Уайт. Дії апостолів, с. 189).

Цікаво відзначити, що в тексті Дії 15:10 Петро називає ці старі закони «ярмом», яке люди не спроможні нести. Але хіба Господь, який установив ці закони, зробив би їх ярмом для Свого народу? Безумовно, ні. Річ у тім, що за багато років релігійні лідери, додаючи до законів свої усні перекази, перетворили їх із благословення на непосильний тягар. Єрусалимський собор постановив звільнити язичників від цього тягаря. 

Однак зауважте, що питання дотримання язичниками Десяти Заповідей не стояло на порядку денному. Важко собі уявити, що Собор, який звелів язичникам утримуватися від вживання крові, міг благословити їх на перелюб або вбивство! 

`Які рекомендації і чому були дані віруючим язичникам (Дії 15:20, 29)?`

Хоч віруючі євреї не повинні були нав’язувати свої правила та звичаї язичникам, Собор радив християнам з язичників не робити того, що ображатиме їхніх братів-юдеїв. Апостоли і пресвітери погодилися письмово рекомендувати язичникам утримуватися від ідольських жертв, розпусти, м’яса задушених тварин і крові. Сьогодні деякі заявляють: оскільки в постанові Єрусалимського собору немає згадки про суботу, отже, язичники не зобов’язані її дотримуватися. Однак у цій постанові немає заборони і на вбивство, і на лжесвідчення, тому даний аргумент безпідставний. 

`Чи не трапляється так, що ми покладаємо на людей непотрібні тягарі, які переважно є традицією, а не повелінням Бога? Яким чином ми це робимо? Поділіться своїми думками в класі.`