---
title:  Краща обітниця
date:   08/10/2017
---

`Прочитайте Євр. 8:6. Про що тут ідеться? Що ми розуміємо під висловом «кращі обітниці»?`

Очевидно, найбільша різниця між релігією старого заповіту та релігією нового заповіту* полягає в тому, що новозавітна епоха ознаменована приходом на Землю Месії, Ісуса з Назарета. Він був посланий Богом, щоб стати Спасителем. Людство не могло проігнорувати Його і при цьому розраховувати на спасіння. Тільки завдяки здійсненому Христом викупленню гріхи людей можуть бути прощені. Його досконале життя і Голгофський подвиг дають нам можливість постати перед Богом без осуду. Іншими словами, ми отримуємо спасіння винятково завдяки праведності Ісуса. 

Старозавітні святі з нетерпінням очікували благословень месіанської епохи та виконання обітниць про спасіння. У новозавітні часи люди зіткнулися із запитанням: «Чи приймуть вони Ісуса з Назарета, посланого Богом Месію, свого Спасителя?» Якщо вони повірять у Нього, якщо визнають Його Тим, Ким Він насправді є, та присвятять себе Йому, то будуть спасенні через Його праведність, яку Він пропонує кожному. 

Водночас моральні вимоги в новому заповіті залишаються незмінними, оскільки засновані на характері Бога і Христа. Послух Божому моральному Законові декларується як у новому заповіті, так і в старому. 

`Прочитайте Матв. 19:17; Об’явл. 12:17; 14:12; Якова 2:10, 11. Що ці тексти говорять нам про моральний Закон у новому заповіті?`

Звід ритуальних та обрядових законів, які стосувалися винятково ізраїльтян і були нерозривно пов’язані зі старим заповітом, указував на Ісуса, Його смерть та первосвященницьке служіння. Ці закони припинили свою дію, оскільки був запроваджений новий порядок на «кращих обітницях». 

Допомогти юдеям та язичникам зрозуміти, що означає перехід від юдаїзму до християнства, ‒ це головне завдання Павла в Посланні до римлян. Для такого переходу необхідний був час. Багато євреїв, котрі прийняли Ісуса, усе ще не були готові до майбутніх великих змін. 

`Процитуйте ваші улюблені біблійні обітниці. Як часто ви звертаєтеся до них? Яким чином ваші рішення можуть перешкодити виконанню цих обітниць у вашому житті?`