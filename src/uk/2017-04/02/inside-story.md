---
title:  Місіонерська історія
date:   13/10/2017
---

#### Один рік у служінні. Частина 1

Ганна знала, що це Бог привів її навчатися до Саратовського державного університету, розташованого на березі відомої російської річки Волги. Бог здійснив стільки чудес, щоб дівчина тут навчалася! А тепер вона вже має вчений ступінь у галузі біологічних наук. Ганна почала шукати роботу, однак нічого підхожого знайти не вдавалося. 

«Боже, – молилася вона, – я не знаю, чому не можу знайти роботу. Але я впевнена, що це Ти допоміг здобути мені цю освіту, і я вірю, що Ти потурбуєшся про мене». 

У Бога справді були плани щодо Ганни – значно більші, ніж вона могла собі уявити. Якось молодіжний керівник Волзької конференції запропонував їй узяти участь у новій програмі «Один рік у служінні» за ініціативи Генеральної Конференції. Програма спрямована на навчання молоді євангельського служіння у великих містах. Ганна з радістю погодилася – їй справді хотілося щось зробити для Бога. 

Незабаром вона дізналася, що буде представляти Євро-Азійський дивізіон у рамках цієї програми в Нью-Йорку 2013 року. Прибувши до Нью-Йорка 24 січня 2013 року, Ганна відразу приєдналася до решти тринадцяти учасників, які представляли всі дивізіони і прикріплені поля Церкви адвентистів сьомого дня. 

Молоді люди пройшли навчальний курс в галузі суспільного служіння, євангелізму, медико-місіонерської роботи та комунікації. 

З Нью-Йорка вони повернулися до своїх дивізіонів, маючи практичний досвід і матеріали для проведення навчального курсу. Їм потрібно було підготувати команду з десяти волонтерів із кожного уніону свого дивізіону. Таким чином, місіонерська діяльність повинна була розвиватися. 

«Ми застосовували тільки метод Христа – спілкувалися з людьми, цікавилися їхніми потребами, вивчали з ними Біблію і запрошували їх слідувати за Христом», – ділиться своїм досвідом Ганна. 

Щодня місіонери ходили з дому в дім і стукали у двері. «Доброго дня, ми нещодавно переїхали до вашого міста і просто хотіли б познайомитися. Ми – ваші нові сусіди й будемо раді потоваришувати з вами», – говорили вони. Більшість людей приїхали з Індії або Непалу, і деякі запрошували ввійти до будинку. 

«Ми спілкувалися, і вони ставали нашими друзями, – розповідає Ганна. – Ми пропонували їм вивчати Біблію, і багато хто погоджувався. Часто ми разом молилися. Іноді я пекла млинці і пригощала сусідів, розповідаючи їм і нагадуючи, що Бог їх любить». 

Крім цього, Ганна була призначена на служіння в Адвентистській церкві для іспаномовних жителів району. Багато з них виявило бажання вивчати англійську мову, тому Ганна та інші місіонери почали безкоштовно викладати її в Адвентистській церкві як другу мову. 

«Люди були дуже щасливі, що ми могли допомогти їм, – говорить Ганна. – Ми розпочинали кожен урок із читання біблійного вірша, пояснюючи граматику і значення тексту. Після уроків ми запрошували наших учнів на вечірню євангельську програму. Таким чином дуже багато людей дізналося про Бога». 

_Далі буде._ 