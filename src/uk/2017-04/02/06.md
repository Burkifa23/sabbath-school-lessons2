---
title:  Павло і Галати
date:   12/10/2017
---

Яким би зрозумілим не було рішення Собору, деякі християни намагалися прямувати власним шляхом, продовжуючи наполягати на тому, щоб язичники виконували юдейські традиції й закони. Павло дуже серйозно сприйняв таку ситуацію. Це було не просто несерйозне ставлення до ключових аспектів віри, а заперечення самого Євангелія Христа. 

`Прочитайте Гал. 1:1-12. Наскільки серйозно Павло поставився до проблеми, з якою зіткнувся в Галатії? Що це говорить нам про важливість даного питання?`

Як уже було сказано, саме ситуація в Галатії спонукала апостола написати листа до Рима. У Посланні до римлян Павло розвиває тему Послання до галатів. Деякі віруючі євреї стверджували, що церемоніальний закон, даний Богом через Мойсея, важливий і навернені язичники повинні дотримуватися його. Але Павло намагався показати його справжнє місце й функцію. Апостол не хотів, щоб ці люди зміцнили своє становище в Римі, як це сталося в Галатії. 

Було б надто спрощено запитувати, про який закон говорив Павло в Посланнях до галатів та до римлян: про церемоніальний чи про моральний. Фактично обговорення стосувалося питання, чи повинні навернені язичники обрізуватися й дотримуватися Мойсеєвого закону. Єрусалимський собор уже ухвалив рішення з цього питання, проте окремі віруючі відмовилися виконувати його рішення. 

Деякі вбачають у Посланнях Павла до галатів і до римлян доказ того, що моральний Закон, Десять Заповідей (а насправді лише четверта заповідь), більше не обов’язкові для християн. На жаль, вони не звертають увагу на саму суть послань, історичний контекст та викладені апостолом питання. Павло, як ми побачимо, наголошує: спасіння можна отримати тільки через віру, а не через дотримання закону, зокрема й морального. Однак це не означає, що не потрібно виконувати моральний Закон. Необхідність послуху Десяти Заповідям ніколи не була спростована. А ті, хто ставить їх під сумнів, спотворюють тексти під впливом сучасних теорій, з якими Павло не був знайомий. 

`Що ви відповідаєте на твердження, ніби християни не зобов’язані дотримуватися суботи? Як можете викласти істину про суботу таким чином, щоб не поставити під загрозу цілісність Євангелія?`