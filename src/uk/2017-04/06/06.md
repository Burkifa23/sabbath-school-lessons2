---
title:  Ісус, другий Адам
date:   09/11/2017
---

`«Як через переступ одного на всіх людей прийшов осуд, так і через праведність Одного на всіх людей прийшло оправдання для життя. Бо як непослухом однієї людини багато стали грішними, так і послухом Одного багато стануть праведними» (Римл. 5:18, 19). Яке протиставлення ми знаходимо в уривку? Яка надія нам запропонована в Христі?`

Як люди, ми нічого іншого не успадкували від Адама, крім смертного вироку. Однак з’явився Христос і, зазнавши всіх випробувань заради людей, пройшов там, де впав Адам. Він викупив гріхопадіння Адама та як наш Заступник поставив нас у найкраще становище перед Богом. Тому Ісус названий «Другим Адамом».

«Другий Адам був вільний у моральному виборі та відповідальний за Свою поведінку. Зазнаючи підступного й оманливого впливу, Він був у менш сприятливому становищі, ніж перший Адам. Перебуваючи серед грішників, Він, однак, опирався кожній спокусі і зберігав Себе в непорочності. Він завжди був безгрішний» (Е. Уайт. Біблійний коментар АСД, т. 6, с. 1074).

`Як протиставляються дії Адама і Христа в уривку Римл. 5:15-19?`

Проаналізуйте протилежні поняття: смерть – життя, непослух – послух, осуд – оправдання, переступ – праведність. Ісус прийшов і виправив усі помилки Адама!

Зауважте, що слово дар зустрічається в уривку Римл. 5:15-17 п’ять разів. П’ять разів! Суть проста: Павло наголошує, що виправдання не можна заробити, його отримують безкоштовно. Ми не гідні цього дару і не можемо його заслужити. Як і з іншими подарунками, потрібно просто простягнути руку й узяти його; у такому разі ми претендуємо на цей дар на підставі віри.

`Назвіть найкращий подарунок, який ви коли-небудь отримували? Чому він був для вас таким особливим? Яким чином факт, що це подарунок, а не зароблена річ, спонукає вас значно більше його цінувати? Але чи можна цей подарунок порівняти з тим, що нам дарує Ісус?`