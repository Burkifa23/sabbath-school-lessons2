---
title:  Коли ми були ще грішниками
date:   06/11/2017
---

`Прочитайте Римл. 5:6-8. Що цей уривок говорить нам про характер Бога і чому ці слова наповнюють нас надією?`

Коли Адам і Єва порушили Боже повеління, Господь зробив перші кроки на шляху до примирення. Відтоді Він узяв ініціативу на Себе, запропонував шлях спасіння та запрошує людей довіритися Йому. «Коли ж прийшла повнота часу, Бог послав Свого Сина» (Гал. 4:4).

`У тексті Римл. 5:9 сказано, що завдяки Ісусові ми можемо уникнути гніву Божого. Що це означає?`

Напередодні виходу з Єгипту кров на одвірках ізраїльських осель захистила єврейських первородних від гніву, який спіткав єгипетських первістків. Подібно до цього, кров Ісуса Христа гарантує, що людина, котра оправдана і зберігає цей статус, буде захищена, коли наприкінці історії світу гнів Божий остаточно знищить гріх.

Деякі люди не погоджуються з тим, що люблячий Бог може гніватися. Однак цей гнів обумовлений саме Його любов’ю! Хіба може Бог, Котрий любить людей, не гніватися на гріх? Якби Він був байдужий до нас, Його не хвилювало б, що відбувається на Землі. Озирніться навколо й подивіться, що гріх зробив з Його творінням. Як може Бог не гніватися на таке зло і руйнування?

`Які ще причини для радості ми маємо? Римл. 5:10, 11.`

Деякі коментатори вбачають у тексті Римл. 5:10 вказівку на земне життя Ісуса, під час якого Він виявив досконалий характер. Тепер цей характер Господь пропонує нам. Однак Павло наголошує на іншому факті: хоч Христос помер, Він воскрес і вічно буде живим (див. Євр. 7:25). А ми спасаємося завдяки тому, що Він живий. Якби Ісус залишався в могилі, наші надії загинули б із Ним. Текст Римл. 5:11 дає нам ще один привід для радості в Господі завдяки Його Голгофському подвигу.