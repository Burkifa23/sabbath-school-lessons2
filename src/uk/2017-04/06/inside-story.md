---
title:  Місіонерська історія
date:   10/11/2017
---

#### З мафії – у Божі вісники. Частина 2

Щотижня Ігор брав із собою в церкву зброю, надійно тримаючи її у себе на колінах. Один із членів церкви якось сказав йому, що зброю в церкву краще не приносити. «Покладися на Бога, а не на зброю», – порадив він.

Наступного тижня Ігор вирішив залишити зброю вдома, але, відчуваючи страх, зрозумів, що йому складно відмовитися від звичного атрибута безпеки. Коли він повернувся додому, то помітив темний силует, що рухався за ним. Вирішивши не піддаватися страху, Ігор обернувся і побачив лише чоловіка, що ніс мішок картоплі.

Віра Ігоря зміцнювалася, і він почав розповідати іншим про істину, що відкрилася йому. Дружина й сестра Ігоря почали відвідувати Адвентистську церкву і через рік теж уклали заповіт з Господом. Його племінниця та племінник також почали відвідувати церкву, як і багато інших, з ким він ділився своєю вірою.

Одного разу Ігор розмовляв із другом про біблійні істини, але тому було нецікаво. Однак чоловік, що стояв неподалік, прислухався до розмови і захотів більше дізнатися про це.

Чоловіка звали Василем, він жив дуже важким життям. Ця людина також була пов’язана з мафією, і це навіть було помітно зовні. Рубці й потворні шрами від битого скла було видно на його голові та обличчі.

Василь був пов’язаний із великими грошима. Він працював у компанії, що укладає контракти, які оцінюються в сотні мільйонів рублів. У минулому охоронець, Василь розмовляв із керівництвом компанії їхньою мовою. У нього було дороге обладнання, що дозволяло йому підслуховувати розмови в закритих приміщеннях. Люди, які хотіли зруйнувати цю компанію, знали, що Василь був ключовою фігурою в укладанні великих угод, і, оскільки він був перешкодою на шляху до їхньої мети, вони двічі намагалися його вбити.

Уперше це сталося, коли він пішов зі своєю дочкою на ринок за продуктами. Незважаючи на жорстокий напад, чоловік вижив.

Під час другої спроби у Василя неодноразово стріляли, але якимось дивом йому вдалося підвестися і добігти до своєї квартири. Забігши всередину, чоловік упав на підлогу. Побоюючись близької смерті, він благав матір пробачити його, але вона запевнила сина, що він буде жити. З оновленою надією Василь почав боротися за своє життя і викликав поліцію. Його відразу відвезли до лікарні, де він отримав необхідне лікування, незабаром його виписали.

Одного разу Василь зустрів віруючу людину, яка запитала його: «Чи хочеш ти вбити тих, хто зробив таке з тобою?» «Звичайно!» – без сумнівів відповів Василь.

«Не роби цього, – сказав співрозмовник. – Прости їх. Якщо ти їх уб’єш, то ніколи не зможеш жити в мирі з собою. Прости їх».

_Далі буде._