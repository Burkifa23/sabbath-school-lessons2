---
title:  Виправдані вірою
date:   05/11/2017
---

`Прочитайте Римл. 5:1-5. Кількома реченнями узагальніть слова Павла. Які уроки ви можете почерпнути з них для себе?`

Дієприслівник доконаного виду «виправдавшись» указує на завершену дію. Ми були проголошені праведними, і нас вважають праведними завдяки не ділам Закону, а тому, що ми прийняли Ісуса Христа. Нам залічується досконале життя Ісуса, прожите Ним на Землі, та Його досконале дотримання Закону.

Усі наші гріхи були покладені на Ісуса. Завдяки цьому ми можемо бути звільнені від заслуженого нами покарання. Це покарання спіткало Христа, а не нас.

Грецьке слово, перекладене в Римл. 5:3 як «хвалимося», зустрічається також у Римл. 5:2, що пов’язує ці два тексти. Оправдані люди можуть радіти в скорботі, бо їхня віра зосереджена на Ісусі Христі. Вони впевнені: завдяки Богові всі негаразди сприятимуть їм для добра. Вони вважають за честь постраждати заради Христа (див. 1 Петра 4:13).

Зауважте також розвиток думки в уривку Римл. 5:3-5.

1. _Терпеливість_. Грецьке слово хюпомоне означає «стійкість», «витривалість». Така витривалість розвивається в людини, котра навіть серед випробувань і нестерпних страждань зберігає віру й надію в Христі.
2. _Досвід_. Грецьке слово докіме дослівно означає «перевірена якість»; у даному разі – «характер» або точніше – «перевірений характер». Терпляче переживаючи випробування, людина виробляє в собі зрілий характер.
3. _Надія_. Терпіння та зрілий характер, у свою чергу, зрощують надію, яка закорінена в Ісусі й обітниці спасіння в Ньому. З вірою, покаянням і послухом покладаючись на Ісуса, ми маємо надію.

`Яка ваша найбільша надія в житті? Як ця надія може реалізуватися в Ісусі? Якщо вона не може бути реалізована в Ньому, чи впевнені ви, що правильно розставили пріоритети?`