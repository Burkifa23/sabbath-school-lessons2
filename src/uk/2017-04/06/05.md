---
title:  Від Адама до Мойсея
date:   08/11/2017
---

`Прочитайте Римл. 5:13, 14. Що Павло пише про Закон?`

Про що пише тут Павло? Фраза «до Закону» відповідає твердженню «від Адама до Мойсея». Апостол говорить про часовий період між Творінням та Синаєм, до офіційного введення правил і законів ізраїльської системи, куди входили, звичайно ж, і Десять Заповідей.

Вислів «до Закону» означає «до моменту, коли Божі вимоги були прописані в різних законах, даних Ізраїлю на Синаї». Гріх існував і до Синаю, чи не так? Хіба неправда, убивство, перелюб та ідолопоклонство не були гріхами до цього моменту? Звичайно ж, були!

До Синаю люди мали лише обмежене уявлення про Бога, однак вони, очевидно, знали достатньо, щоб нести відповідальність. Бог справедливий, тому нікого не каратиме незаслужено. Як пише Павло, люди помирали і до Мойсея. Смерть перейшла в усіх. І хоч вони не переступили ясно вираженого повеління, але все одно згрішили. Їм було дано одкровення Бога в природі, проте вони відкинули його і тому стали винні. «Тож Його невидиме від сотворення світу через творіння стає зрозумілим, – Його вічна сила і Божественність. Так що нема їм виправдання» (Римл. 1:20).

`З якою метою Бог відкрив Себе більш повно в «законі»? Римл. 5:20, 21.`

Дані на Синаї настанови включали в себе моральний Закон, хоч він існував і до цього. Однак, згідно з Біблією, на Синаї цей Закон уперше був записаний та широко проголошений.

Коли ізраїльтяни почали оцінювати себе на відповідність Божественним вимогам, то виявили, що далекі від досконалості. Іншими словами, «намножився переступ». Вони раптом усвідомили весь тягар своїх гріхів. Метою такого одкровення було допомогти їм побачити свою потребу в Спасителі та спонукати їх прийняти безоплатно запропоновану Богом благодать. Як ми вже говорили раніше, справжня віра старозавітних часів не була законницькою.

`Яким чином закони вашої країни відкривають уявлення людей про добро і зло? Якщо це здатні зробити людські закони, що можна сказати про вічний Божий Закон?`