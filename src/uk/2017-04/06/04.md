---
title:  Смерть через гріх
date:   07/11/2017
---

Смерть – наш лютий ворог. Створюючи людську сім’ю, Бог бажав, щоб її члени жили вічно. Зазвичай люди не хочуть помирати, а ті, хто закінчує життя самогубством, ідуть на цей крок, переживши сильний душевний біль і страждання. Смерть для нас протиприродна, оскільки від самого початку ми були створені для вічного життя.

`Прочитайте Римл. 5:12. Що Павло описує та пояснює в тексті?`

Коментатори обговорюють цей уривок Писання частіше за інші. Можливо, причина криється в їхніх спробах «надати наведеному віршу не того змісту, який мав на увазі Павло» (Біблійний коментар АСД, т. 6, с. 529).

Зокрема вони полемізують над питанням, яким чином гріх Адама перейшов до його нащадків. Чи успадкують нащадки Адама його вину чи вони відповідальні перед Богом за власні гріхи? Деякі намагаються знайти в наведеному тексті відповідь на це запитання, але Павло говорить про інше. Він ще раз підкреслює сказані раніше слова: «Адже всі згрішили» (Римл. 3:23). Ми повинні визнати себе грішниками, бо тільки в такому разі можемо усвідомити свою потребу в Спасителеві. Тут Павло спонукає читачів усвідомити, наскільки жахливий гріх та які нещастя він приніс у світ через Адама. Потім Павло показує, що в Ісусі Бог пропонує нам єдиний засіб спасіння від трагедії, яка обрушилася на наш світ разом із гріхом Адама.

Однак цей текст говорить лише про проблему – про смерть в Адамі, а не про вирішення проблеми – життя в Христі. Один з найбільш славних аспектів Євангелія полягає в тому, що смерть була поглинута життям. Ісус переступив поріг смерті та розірвав її кайдани. Він каже: «І Живий. І був Я мертвий, і ось Я живий на віки віків. І Я маю ключі від смерті й від аду» (Об’явл. 1:18). Оскільки ключі знаходяться в Христа, ворог більше не може тримати свої жертви в могилі.

`Чи відчули ви у своєму житті трагічну реальність смерті? Чому перед обличчям такого безжального ворога ми повинні мати надію на щось більше, ніж ми самі або те, що пропонує світ?`