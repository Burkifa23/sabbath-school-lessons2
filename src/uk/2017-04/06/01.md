---
title:  Адам та Ісус
date:   04/11/2017
---

### Біблійні тексти для дослідження:
Римл. 5.

> <p>Пам’ятний вірш</p>
> «Отже, виправдавшись вірою, маємо мир з Богом через нашого Господа Ісуса Христа, через Якого ми вірою одержали доступ до тієї благодаті, в якій перебуваємо і хвалимося надією на Божу славу» (Римл. 5:1, 2).

Павло ясно показав, що виправдання, або примирення з Богом, приходить тільки через віру в Ісуса Христа, бо тільки Його праведність дає нам право невинними стояти перед нашим Господом. Ґрунтуючись на цій великій істині, апостол продовжує розвивати тему праведності через віру. Показавши на прикладі праведника Авраама, що спасіння дароване через віру, а не за наші діла, Павло продовжує заглиблюватися в історію, щоб зобразити перед читачем більш широку картину: причину гріха, страждання і смерті, а також вирішення проблеми через викупну місію Христа.

Через гріхопадіння однієї людини, Адама, усе людство зазнало осуду, відчуження і смерті; але завдяки перемозі іншої Людини, Ісуса, людям була дарована можливість виправдатися перед Богом. Через віру в Ісуса всі їхні гріхи й покарання за них можуть бути прощені та навіки стерті.

Павло протиставляє Адама й Ісуса, показуючи, що Христос викупив те, що втратив Адам. Ісус зазнав кари, яка призначалася Адамові. Відтепер через віру люди, учасники гріха Адама, можуть бути спасенні Ісусом Христом. Основою спасіння є хрест Христа та Його замісна жертва, які дають можливість кожній людині, як єврею, так і язичнику, отримати вічне життя. Своєю кров’ю Ісус приніс виправдання всім, хто приймає Його.

Цю тему необхідно глибоко досліджувати, адже на ній ґрунтується наша надія.