---
title:  Що спільного у євреїв та язичників
date:   18/10/2017
---

У першому розділі Послання до римлян Павло говорив про стан язичників, які давно втратили образ Божий і тому дуже деградували. 

Однак він не замовчував сумний стан власного народу, своїх співвітчизників. Незважаючи на всі дані їм переваги (див. Римл. 3:1, 2), вони також були грішниками, засудженими Законом Божим, і потребували спасенної благодаті Христа. Євреї були такими ж грішниками, порушниками Божого Закону, як і язичники, так само гостро потребували Божої благодаті для спасіння. 

`Прочитайте Римл. 2:1-3, 17-24. Про що застерігає Павло? Чого його слова навчають нас, євреїв та язичників?`

«Показавши, що всі язичники грішні, він [апостол] конкретно і виразно розкриває, що юдеї [також] у гріху, а особливо з тієї причини, що вони дотримуються Закону лише зовні ‒ згідно з його буквою, а не духом» (М. Лютер. Лекції з «Послання до римлян», с. 25).

Дуже легко зауважувати чужі гріхи й указувати на них. Але як часто ми самі буваємо винні в тих самих гріхах і навіть у гірших? Проблема полягає в тому, що ми не помічаємо власних вад або ж порівнюємо себе з тими, хто гірший за нас. 

Павло так не робив. Він закликає своїх співвітчизників не поспішати засуджувати язичників, бо вони, євреї, хоч вибраний народ, але також є грішниками. У деяких випадках вони значно більше винні, ніж засуджені ними язичники, оскільки отримали значно більше світла, ніж язичники. 

Отже, Павло показує, що ніхто з нас не праведний, ніхто не відповідає Божественному стандарту, не є добрим чи святим за своїм характером. Єврей чи язичник, чоловік чи жінка, багатий чи бідний ‒ ми всі приречені. І якби не Божа благодать, відкрита в Євангеліє, у нас не було б ані найменшої надії. 

`Як часто ви, нехай навіть тільки в думках, засуджуєте інших за те, у чому самі винні? З огляду на слова Павла, як ви можете змінитися?`