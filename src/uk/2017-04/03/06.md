---
title:  Євангеліє та покаяння
date:   19/10/2017
---

`«Або нехтуючи багатством Його доброти, лагідності й довготерпіння, не знаєш, що доброта Божа веде тебе до покаяння?» (Римл. 2:4). Що апостол говорить про покаяння?`

Слід зазначити, що доброта Бога веде, а не примушує грішників до покаяння. Бог нікого не примушує. Він нескінченно терпеливий і намагається навернути до Себе всіх людей Своєю любов’ю. Вимушене покаяння знищило б увесь сенс покаяння, чи не так? Якби Бог змушував до покаяння, тоді хіба не всі були б спасенні? Покаяння має бути добровільним актом, відповіддю на вплив Святого Духа в нашому житті. Так, покаяння ‒ це дар від Бога, але ми маємо бути готові й налаштовані отримати його. Таке рішення можемо прийняти тільки ми самі. 

`Що чекає на тих, хто опирається Божій любові, відмовляється покаятися й послухатися? Римл. 2:5-10.`

В уривку Римл. 2:5-10 і впродовж усього послання Павло наголошує на значенні добрих діл. Оправдання вірою незалежно від діл Закону не можна тлумачити так, ніби в християнському житті немає місця добрим ділам. Наприклад, у тексті Римл. 2:7 сказано, що спасіння буде дароване тим, котрі «настирливістю в добрих ділах шукають слави». Хоч людські зусилля не можуть здобути спасіння, вони є невід’ємною частиною всього досвіду спасіння. Важко зрозуміти, як можна читати Біблію та дійти висновку, що діла не мають жодного значення. Істинне покаяння, яке виходить із серця, завжди буде супроводжуватися наміром подолати гріхи, у яких ми каємося. 

`Як часто ви каєтеся? Наскільки щире ваше покаяння? Чому в цьому досвіді такою важливою є правильна мотивація?`