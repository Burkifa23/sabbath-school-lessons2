---
title:  Для подальшого дослідження
date:   20/10/2017
---

«Таким чином, згідно з біблійною термінологією, гріх ‒ це не стихійне лихо, яке захопило людей зненацька, а наслідок вибору людини, її дій. Більше того, гріх ‒ не відсутність добра, а невідповідність Божественним очікуванням. Це нечестивий шлях, який людина обирає навмисно. Це не слабкість, у якій люди не винні, бо людина, здійснюючи гріховний учинок, свідомо обирає шлях повстання проти Бога, порушення Його Закону та небажання слухатися настанов Слова Божого. Гріх намагається вирватися за встановлені Богом рамки. Отже, гріх ‒ це повстання проти Бога» (Настільна книга з теології, Біблійний коментар АСД, т. 12, с. 183).

«Мені була представлена ​​жахлива картина духовного стану нашого світу. Всюди панує аморальність. Характерним гріхом нашого століття є розбещеність. Ніколи порок не піднімав так зухвало свою потворну голову, як у наш час. Люди здаються паралізованими; ті, що люблять чесноту і справжню доброту, падають духом, бачачи, з якою зухвалістю й силою гріх опановує смертних. Зростаюче беззаконня захоплює не тільки невіруючого та кепкуна. Це було б ще півбіди. Багато чоловіків і жінок, котрі визнають релігію Христа, винні. Навіть ті з них, хто стверджує, що очікує Його Приходу, готові до прийдешньої події не більше, ніж сатана. Вони не очищають себе від усякої скверни. Ці люди так довго служили своїй хтивості, що їхні помисли стали нечистими, уява розбещеною, і це їхній звичний стан» (Е. Уайт. Свідчення для Церкви, т. 2, с. 346).
 
**Питання для обговорення** 

`1. Яку відповідь можна дати людям, котрі, незважаючи ні на що, переконані, ніби людство прогресує? Які аргументи вони наводять та як ви на них відповідаєте?` 

`2. Прочитайте цитату Е. Уайт в уроці за п’ятницю. Якщо ви впізнали в ній себе, якою буде ваша реакція? Чому так важливо не впадати у відчай, а продовжувати покладатися на Божі обітниці про прощення й очищення? Хто найбільше зацікавлений у тому, щоб ви перестали боротися і здалися? Кого ви слухаєте: ворога людей чи Ісуса, Котрий каже: «Я тебе також не засуджую. Іди і відтепер більше не гріши» (Івана 8:11)?` 

`3. Чому для нас, християн, так важливо зрозуміти істину про гріховність та зіпсованість людини? Що може статися, якщо ми не зважаємо на цю обставину? До яких помилок може призвести неправильне розуміння нашого справжнього стану?` 

`4. Подумайте про безліч протестантів, котрі вважали за краще померти, ніж зректися своєї віри. Наскільки ми сильні у вірі?`