---
title:  Сила Бога
date:   15/10/2017
---

`«Бо я не соромлюся Радісної Звістки [Христа]; адже вона Божа сила на спасіння кожного, хто вірить: перше – юдеєві, тоді – грекові. Адже праведність Божа відкривається в ній з віри у віру, як написано: А праведний вірою житиме» (Римл. 1:16, 17). Про що йдеться в цих текстах? Чи виконалася у вашому житті згадана тут обітниця?`

Наведений уривок містить кілька ключових слів:

1. _Радісна Звістка_. Перекладене цим словосполученням грецьке слово означає «блага (добра) звістка». Дане слово може стосуватися будь-якої хорошої новини, але фраза «Радісна Звістка Христа» означає «Добра звістка про Месію». (Грецьке слово Христос означає Месія, Помазаник). Добра звістка полягає в тому, що Месія вже прийшов і люди можуть бути спасенні через віру в Нього. Саме в Ісусі та Його досконалій праведності, а не в нас самих можна знайти спасіння.
2. _Праведність_. Це слово означає «бути правим, правильним». У Посланні до римлян воно має особливе значення, як ми побачимо далі. Слід зауважити, що в тексті Римл. 1:17 дане слово використовується в словосполученні «праведність Божа». Ця праведність походить від Бога, її дарує Сам Бог. Як ми побачимо, праведність Божа – єдина праведність, яка може дарувати нам надію на вічне життя.
3. _Віра_. У грецькій мові, як і в українській, дієслово пістеуо (вірити) та іменник пістіс (віра) мають спільний корінь. Роль віри в спасінні розкриватиметься в процесі вивчення Послання до римлян.

`Чи не виникали у вас коли-небудь болісні сумніви щодо власного спасіння? Чи запитували ви себе: «А я – спасенний? Чи можливе спасіння?» Чим обумовлені такі побоювання? Наскільки вони обґрунтовані? Можливо, наш спосіб життя спростовує наше визнання віри? Якщо так, тоді яке рішення нам необхідно прийняти, щоб розраховувати на обітниці й запевнення, запропоновані нам в Ісусі?`