---
title:  Усі згрішили
date:   16/10/2017
---

`Прочитайте Римл. 3:23. Чому нам, християнам, сьогодні так легко повірити в це твердження? Водночас чому деякі люди сумніваються в ньому?`

Дивно, але деякі люди справді сумніваються в гріховності людини, вважаючи, що за своєю природою вона добра. Проблема витікає з нерозуміння того, що таке справжня доброта. Порівнюючи себе з іншими, люди можуть бути про себе хорошої думки. Врешті-решт, ми завжди можемо знайти когось гіршого за нас. Однак це не робить нас добрими. Якби ми порівняли себе зі святим і праведним Богом, то нічого, крім сорому, не відчули б.

Текст Римл. 3:23 також говорить про «Божу славу». Цей вислів тлумачать по-різному. Можливо, найпростіше пояснення випливає з паралелі, що міститься в тексті 1 Кор. 11:7: «Чоловік, будучи образом і славою Бога». У грецькій мові слово «слава» – синонім до слова «образ». Гріх спотворив образ Божий у людях. Грішні люди більше не відображають образ Бога, або Його славу.

`Прочитайте Римл. 3:10-18. Чи змінився стан людства сьогодні? Яка з наведених метафор найкраще відображає, якими були б ви, якби у вашому житті не було Христа?`

Яким би важким не було становище грішника, воно не безнадійне. Перший крок полягає в тому, щоб визнати свою гріховність та нездатність щось виправити. Святий Дух готує основу для такого визнання. Якщо грішник не опирається Йому, Дух спонукає грішника зірвати маску облуди й самовиправдання й упасти до ніг Христа, вигукнувши: «Боже, будь милостивий до мене, грішного!» (Луки 18:13). 

`Коли востаннє ви уважно й неупереджено оцінювали себе, аналізуючи свої мотиви, вчинки і почуття? Напевно, ви були засмучені, чи не так? У Кому ваша єдина надія?`