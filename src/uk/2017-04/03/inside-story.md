---
title:  Місіонерська історія
date:   20/10/2017
---

### Один рік у служінні. Частина 2 

Коли члени місцевих адвентистських церков побачили ентузіазм молоді, що бере участь у програмі «Один рік у служінні», вони зрозуміли, що теж можуть зробити щось корисне для суспільства, і, наслідуючи гарний приклад, налагодили спілкування зі своїми сусідами.

«Чесно кажучи, – зізнається Ганна, – раніше я не надавала значення роботі у великих містах – я не бачила там жодних реальних проблем. Піти в невелике село чи селище було значно простіше. Але після служіння в цьому проекті я зрозуміла, що нам справді необхідно бути тут. 

Коли я повернулася до рідної церкви в Росії, то почала сприймати все інакше. Я зрозуміла, що нам слід запровадити зміни – потрібно бути справжніми християнами, по-іншому жити і працювати. 

Мене так надихнуло служіння в Нью-Йорку, що я почала молитися про те, щоб організувати щось подібне в нашому Євро-Азійському дивізіоні». 

У червні 2013 року сотні лідерів, пасторів і євангелістів з усього світу з’їхалися до Нью-Йорка для участі в міжнародній євангельській польовій школі Генеральної Конференції. Програма включала в себе денні заняття та практичні навики з проведення вечірніх євангельських зустрічей, організованих у різних районах Нью-Йорка. 

Леонід Рутковський, пастор з Євро-Азіатського дивізіону (ЄАД), виступав із презентацією в українських і російських церквах Нью-Йорка. У вільний час він і Віктор Козаков, директор Адвентистської місії ЄАД, обговорювали, як можна зробити щось подібне у своєму дивізіоні. 

«Ми вирішили: якщо люди прихильно сприймають проповідь у Нью-Йорку і є хороші результати, то чому б нам не застосувати такий же метод на своїй території? – розповідає Леонід. – Якщо ця праця була результативною в Нью-Йорку, то може бути плідною в Москві і в Києві. Польова школа вказала нам правильний напрямок щодо роботи у великих містах. Тепер у нас є чітка мета та стратегія її досягнення». 

Коли Ганна зустрілася з Леонідом, вона була неймовірно рада почути про майбутні плани. «У нас є мета – постукати в кожні двері в Києві, – сказав він Ганні. – Усього в місті близько 700 тисяч дверей, і ми хочемо обійти кожні. У нас є спеціальна карта, на якій видно кожну вулицю, кожен квартал і кожен будинок». 

Ганна була в захопленні: «Я бачила, що Господь керував цим, і знала, що я потрібна в Києві. Для кожного з нас у Бога є чудовий план – нам просто потрібно дотримуватися його». 

Леонід організовує в Києві навчання членів церкви євангельського служіння, курирує роботу біблійних працівників і літературних євангелістів, медико-місіонерів, які забезпечують людей ліками та проводять курси з шістнадцяти різних напрямків, таких як боротьба з курінням, зайвою вагою, кулінарні курси, позбавлення від алкогольної залежності, здоров’я матері та дитини та інші. 

_Далі буде._ 