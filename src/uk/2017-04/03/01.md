---
title:  Стан людини
date:   14/10/2017
---

### Біблійні тексти для дослідження: 
Римл. 1:16, 17, 22-32; 2:1-10, 17-24; 3:1, 2, 10-18, 23. 

> <p>Пам’ятний вірш</p> 
> «Адже всі згрішили й позбавлені Божої слави» (Римл. 3:23).

Від самого початку в Посланні до римлян Павло прагне викласти важливу істину про жалюгідний стан людства, бо ця істина безпосередньо пов’язана з євангельською вісткою. У момент гріхопадіння ми всі були заражені гріхом. Гріх вплетений у наші гени, як інформація про колір очей. 

У своєму коментарі на Послання до римлян Мартін Лютер писав: «Увесь цей фрагмент апостол виголошує в Дусі, тобто він говорить про людей не так, як вони бачать самі себе або хочуть здаватися перед іншими людьми, а так, якими вони є перед Богом. А в Божих очах усі вони під гріхом – і ті, хто здається людям украй порочними, і ті, котрі у своїх очах та в очах навколишніх здаються добрими. Пояснення цьому таке: ті, хто явно порочний, грішать як внутрішньо, так і зовні, не маючи жодної праведності, навіть людської. Ті ж, хто зовні здається хорошим самому собі та своїм братам, насправді грішать внутрішньо [“у своїй внутрішній людині”]. Бо, хоч вони і роблять добрі діла зовні, однак роблять їх через страх перед покаранням, або з любові до грошей, слави, або керуючись якимись іншими матеріальними мотивами, без бажання й радості. Таким чином, зовнішня людина, безумовно, змушена робити добрі діла, а внутрішня людина перебуває у хтивих бажаннях» (М. Лютер. Лекції з «Послання до римлян», Фонд «Лютеранська спадщина», 1996, с. 241).