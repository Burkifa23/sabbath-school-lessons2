---
title:  ДОРОГОЦІННА ВІРА
date:   21/05/2017
---

### ДОРОГОЦІННА ВІРА

`Прочитайте уривок 2 Петра 1:1-4. Що, за словами Петра, ми отримали в Ісусі Христі? Яким чином у цих віршах зображена реальність благодаті?`

На початку послання Петро каже, що воно адресоване тим, хто «прийняв віру, рівноцінну нашій» (2 Петра 1:1). Він повідомляє читачів, що вони разом прийняли дорогоцінну віру; не заслужили її, не заробили, а отримали як дар від Бога. Павло висловив таку ж думку: «Адже ви спасенні благодаттю через віру, і це не від вас, це Божий дар» (Ефес. 2:8). Віра дорогоцінна, оскільки «без віри неможливо догодити Богові» (Євр. 11:6). Вона дорогоцінна, адже завдяки їй ми можемо покластися на безліч чудових обітниць.

Петро підкреслює, що «Божа сила» Ісуса дарувала нам усе необхідне для життя і побожності (2 Петра 1:3). Тільки завдяки могутності Бога ми взагалі існуємо і лише Його силою можемо досягнути святості. Божественна сила дарована нам через «пізнання Того, Хто покликав нас власною славою і чеснотою» (2 Петра 1:3; див. також Івана 17:3).

Ми покликані любити Бога, але хіба можна любити Бога, Якого не знаємо? Ми приходимо до пізнання Бога через Ісуса, написане Слово, створений світ, а також через досвід віри й послуху. Ми пізнаємо Бога та відчуваємо Його присутність, коли розуміємо, що Він звершує в нашому житті. Це знання змінює нас. Ми пізнаємо Його завдяки дарованій нам Господом благодаті.

Після таких міркувань Петро проголошує неймовірну істину: нам також даровані «великі обітниці», щоб ми «через них… стали учасниками Божественної природи» (2 Петра 1:4). Спочатку людина була створена за образом Божим, але цей образ із часом зазнав сильного спотворення. Коли ми народжу ємося згори, то отримуємо нове духовне життя в Ісусі і Він працює над відновленням у нас Його Божественного образу. Але якщо ми хочемо, щоб це перетворення відбулося, то повинні віддалятися від «розтління».

`Яким було б наше життя, якби не існувало віри? Як ця відповідь допомагає нам зрозуміти, чому дар віри справді дорогоцінний?`
