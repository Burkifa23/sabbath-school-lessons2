---
title:  ВІРА ПЕРЕД ОБЛИЧЧЯМ СМЕРТІ
date:   25/05/2017
---

### ВІРА ПЕРЕД ОБЛИЧЧЯМ СМЕРТІ

`Прочитайте уривок 2 Петра 1:12-15. Що мав на увазі Петро, коли говорив, що незабаром залишить свою оселю, тобто тіло?`

Уривок 2 Петра 1:12-14 відкриває причину написання листа. Господь відкрив апостолові, що він скоро помре, і це послання містить його останнє звернення, останній наказ.

Те, що Петро готується невдовзі померти, видно з використаного ним фразеологізму: «Доки я ще в цій оселі... знаючи, що невдовзі покину свою оселю» (2 Петра 1:13,14). Він уподібнює своє тіло «оселі» (грец. скенома – намет, курінь), яку залишить при смерті. Те, що під «оселею» Петро має на увазі своє тіло, настільки очевидно, що в деяких перекладах ця фраза звучить так: «Доки я в цім тілі... Знаючи, що незабаром треба буде мені покинути тіло моє…» (2 Петра 1:13, 14; переклад І. Хоменка). У словах Петра немає ані найменшого натяку на те, що, коли апостол залишить свою оселю, або тіло, його душа продовжуватиме існувати як окрема субстанція.

`Ще раз прочитайте 2 Петра 1:12-15. Як апостол реагує на перспективу неминучої смерті і чого таке ставлення навчає нас?`

Уривок 2 Петра 1:12-15 додає ще більшої урочистості словам Петра. Він пише своє послання, знаючи, що його життя скоро обірветься. Петро точно знає це: «Господь наш Ісус Христос показав мені». Однак у його словах немає ані тіні страху, неспокою або поганого передчуття. Натомість апостол піклується про добробут тих, кого залишає. Петро хоче, щоб вони були утверджені в «теперішній істині», і, доки живий, він наставлятиме їх у вірі.

Тут ми можемо побачити всю глибину взаємовідносин Петра й Господа. Так, він скоро помре, і це буде мученицька смерть – розп’яття донизу головою (див. Івана 21:18-19; Е. Уайт. Дії апостолів, с. 537, 538), але він безкорисливо піклується про інших. Петро справді жив згідно з вірою, яку проповідував.

`Яким чином наша віра допомагає нам правильно реагувати на перспективу власної смерті? Як перед лицем смерті ми можемо покластися на чудову надію, яку маємо завдяки Голгофському подвигу Ісуса? Прочитайте уривок 1 Кор. 15:12-57. Що, за словами Павла, відбувається під час смерті?`