---
title:  БУДЬ САМИМ СОБОЮ
date:   23/05/2017
---

### БУДЬ САМИМ СОБОЮ

Зазначивши у своєму списку, до чого ми, християни, маємо прагнути, Петро повідомляє про результат.

`Прочитайте уривок 2 Петра 1:8-11. Який існує зв’язок між тим, що вже зроблено для християнина, і тим, як християнин має жити?`

Петро закликає своїх читачів жити новим життям у Христі. Перерахувавши віру, чесноту, пізнання, стриманість, терпеливість, побожність, братерство і любов, апостол висловлює надію, що ці якості не просто присутні в його читачів, а й примножуються (див. 2 Петра 1:8).

Проблема полягає в тому, що не всі християни живуть відповідно до цієї нової реальності. Деякі з них безуспішні, або безплідні в пізнанні Господа нашого Ісуса Христа (2 Петра 1:8). Такі люди забули, що були очищені від «попередніх гріхів» (2 Петра 1:9). Тому, каже Петро, християни повинні жити новим життям в Ісусі. У Христі вони отримали прощення, очищення і право бути учасниками Божественної природи. Тому «все більше старайтеся утвердити ваше покликання та обрання» (2 Петра 1:10). Немає жодного виправдання для того, аби продовжувати старе життя і бути безуспішними, безплідними християнами.

«Ми багато чуємо про віру, однак хотілося б більше чути про діла. Багато хто обманює власну душу, дотримуючись легкої релігії, яка пристосовується та позбавлена хреста» (Е. Уайт. Віра і діла, с. 50).

`Прочитайте текст Римл. 6:11. Як слова Павла підтверджують ідеї Петра в досліджуваному нами уривку?`

У певному розумінні і Петро, і Павло кажуть: «Будь тим, ким ти є в Христі». Ми – очищені від гріха, нові створіння в Христі, учасники Божественної природи. Ось чому можемо жити тим життям, до якого покликані. Ми маємо уподібнитися до Христа. Саме це означає звання «християнин».

`Наскільки ви подібні до Христа? У яких сферах можете стати кращими?`
