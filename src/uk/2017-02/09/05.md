---
title:  ТІЛЕСНА ОСЕЛЯ
date:   24/05/2017
---

### ТІЛЕСНА ОСЕЛЯ

«Бо вважаю за справедливе, доки я ще в цій оселі, спонукувати вас нагадуванням, знаючи, що невдовзі покину свою оселю, як і Господь наш Ісус Христос показав мені» (2 Петра 1:13, 14).

У 1956 році протестантський богослов та історик Оскар Кульман написав коротке дослідження під назвою «Безсмертя душі чи воскресіння з мертвих? Свідчення Нового Завіту». Він стверджував, що поняття воскресіння абсолютно несумісне з ідеєю безсмертя душі. Крім того, він сказав, що Новий Завіт беззастережно підтримує вчення про воскресіння мертвих.

«Ще жодна моя публікація, – написав учений, – не викликала водночас такого захоплення і такої неприязні, як ця».

`Прочитайте уривок 1 Кор. 15:12-57. Що, за словами Павла, відбувається під час смерті?`

Вивчення новозавітних уривків про смерть і воскресіння переконало більшість дослідників, що Кульман мав рацію. Новий Завіт справді викладає концепцію воскресіння, а не концепцію безсмертної душі, котра продовжує жити після смерті тіла. Наприклад, у 1 Сол. 4:16-18 Павло закликає віруючих, які втратили близьких, утішатися думкою, що Ісус воскресить мертвих під час Свого повернення. В 1 Кор. 15:12-57 Павло докладно описує воскресіння. Він починає із зауваження, що християнська віра ґрунтується на воскресінні Христа. Якби Ісус не воскрес, тоді віра в Нього була б марною. Однак, як каже Павло, Христос справді воскрес із мертвих, первісток з покійних. Воскресіння Христа з мертвих дозволяє всім віруючим у Нього мати цей славний досвід.

В 1 Кор. 15:35-50 Павло повідомляє, що станеться з нашими тілами при воскресінні. Він протиставляє нові тіла, які ми отримаємо при воскресінні, нашим нинішнім тілам. Сьогодні наше тіло смертне, а при воскресінні ми отримаємо безсмертне тіло.

`Отже, Новий Завіт говорить про смерть, виходячи з концепції воскресіння, а не безсмертя душі. Це важливо знати, аби правильно розуміти уривок 2 Петра 1:12-14.`
