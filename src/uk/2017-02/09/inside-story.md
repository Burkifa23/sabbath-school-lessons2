---
title:  Місіонерська історія
date:   26/05/2017
---

### ЧУДОВА БІБЛІЯ

Язібрав речі і був готовий іти в армію. Батько поклав мені на плече руку і вручив Біблію. Я взяв її із собою. «Я буду вірним Богові», – обіцяв я батькові. Я знав, що це буде нелегко, але твердо вирішив дотримати слова.

Я приєднався до інших призовників, і ми почали марширувати до бази військової частини. Командир зробив наш маршрут таким складним, наскільки це було можливо. Нам потрібно було по-пластунськи перетинати річку, а коли стало надто глибоко, ми змушені були плисти з нашими важкими рюкзаками.

Коли ми вибралися на інший берег, наші сумки були наскрізь мокрі, але нам не дали відпочити й обсохнути. Ми продовжували йти швидким кроком. Коли прибули до табору, нас примусили робити інші вправи. Лише пізно вночі ми змогли розпакувати свої мокрі сумки.

Я розклав одяг та інші речі для просушування. Раптом мій погляд упав на батьківську Біблію. Вона залишилася сухою! Усі мої речі були наскрізь просочені брудною річковою водою – усі, крім Біблії. Я зрозумів, що Бог був зі мною.

Однак під час суворої військової підготовки я іноді забував про чудовий прояв Божої присутності. Я хотів дотримуватися суботи, але це було дуже складно. Я молився, щоб Господь підказав мені, як це зробити.

Незабаром я дізнався, що начальство шукає солдатів, які б навчали дітей військових. Я відразу ж написав заяву. На щастя, мене обрали на цю посаду, тому мені не потрібно було працювати по суботах.

В армії я часто ділився своєю вірою. Мій сусід по кімнаті неодноразово говорив зі мною про Біблію та зізнався, що побачив у мені щось особливе. Він прийняв моє запрошення відвідати кілька євангельських зустрічей і пізніше присвятив своє життя Ісусові.

Інший солдат був мусульманином, його батько не хотів, щоб він став християнином. Але цей солдат відвідував адвентистську школу і був готовий віддати серце Ісусові. Ми багато говорили про Бога, і зрештою він став адвентистом.

Я знав, що Бог був зі мною. Першого ж дня служби Він зберіг мою Біблію сухою, також Він дав мені можливість дотримуватися суботи і приводити інших до Нього навіть під час служби в армії.

_Мартін Бенгоно живе в Камеруні._