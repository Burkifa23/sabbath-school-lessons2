---
title:  Місіонерська історія
date:   05/05/2017
---

БОГ – МІЙ ВІРНИЙ ЧОЛОВІК 
Частина 1 
М
ій чоловік раптово помер, коли мені було 28 років, залишивши мене одну з п’ятьма дітьми без засобів до існування, без оселі, без роботи та з безліччю боргів. Я була в такому розпачі, що просила Бога теж дозволити мені померти. 
Мене звуть Еліс Гвет, і я живу в Камеруні в Західній Африці. Ми з чоловіком разом відвідували євангельські зустрічі та дійшли висновку, що Адвентистська Церква – істинна Божа Церква, яка навчає біблійних істин. Чоловік відразу приєднався до цієї Церкви, але я не наважилася, побоюючись реакції моєї родини. Протягом року я відповідала відмовою на м’які прохання чоловіка й заклик Святого Духа та продовжувала по неділях відвідувати свою колишню церкву. 
Однак Бог не переставав говорити до мене, а мій чоловік м’яко вів мене до Нього. Разом вони торкнулися мого серця. Ставлення чоловіка до мене й дітей не змінилося, хоч я не ходила з ним до церкви. Коли я готувала їжу, яка в Біблії названа «нечистою», він не сердився, а спокійно нагадував мені, що не їсть таке. Він ніколи не нав’язував мені дотримання суботи, натомість м’яко просив мене завершити домашні справи, покупки і приготування їжі в п’ятницю. Чоловік хотів, щоб я відпочивала в суботу, навіть якщо не відвідую його церкву. Мій чоловік привів мене до Церкви завдяки своєму терпінню й любові. 
Зрештою я почала відвідувати церкву разом з ним. Його ставлення і Дух Святий впливали на мене, щоб я усвідомила свої помилки. Члени громади відвідували мене, молилися і співали зі мною. Їхня щира турбота зворушила мене, і я не могла більше опиратися. 
Одного ранку я зробила чоловікові сюрприз, повідомивши, що ми підемо до церкви всією сім’єю. Він був такий щасливий! Члени громади також були раді бачити нас. Я почала готуватися до хрещення. 
Коли настав цей важливий день, мій чоловік сказав, що дуже радий. У нього була вірна дружина, міцна віра, і нарешті його сім’я приєдналася до істинної Церкви. Він додав: якби щось трапилося, що зможе розділити нас, він сподівається, що я залишуся вірною Господу та Церкві. Я дивувалася: «Що могло статися? Усі живі, здорові, у нас є дім, їжа». Ніщо не передвіщало біди. 
Далі буде. 
