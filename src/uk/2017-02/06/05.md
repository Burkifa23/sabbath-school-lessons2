---
title:  СУД І БОЖИЙ НАРОД
date:   03/05/2017
---

### СУД І БОЖИЙ НАРОД 

`Порівняйте тексти 1 Петра 4:17-19 з Ісаї 10:11, 12 і Мал. 3:1-6. Про що йдеться у віршах?` 

У всіх наведених уривках зображено процес суду, який починається з Божого народу. Петро навіть пов’язує страждання своїх читачів з Божим судом. На думку апостола, страждання, яких зазнають його читачі-християни, – це не що інше, як Божий суд, котрий починається з Божого дому. «Тому й ті, що терплять з Божої волі, нехай, творячи добро, вручать свої душі Йому як вірному Творцеві» (1 Петра 4:19). 

`Прочитайте Луки 18:1-8. Як цей уривок допомагає нам зрозуміти Божий суд?` 

У біблійні часи суд переважно був вельми бажаною подією. Притча про бідну вдову в Луки 18:1-8 відображає загальне ставлення до суду. Вдова знає, що зможе виграти справу, якщо знайде суддю, котрий візьметься за її справу. Вона не має ані грошей, ані становища в суспільстві, щоб її вислухали, однак переконує суддю вислухати й захистити її. Ісус каже: «То хіба Бог не захистить вибраних Своїх, що кличуть до Нього день і ніч?» (Луки 18:7). Гріх приніс зло в наш світ, але Божий народ протягом багатьох століть очікував Господа, Котрий усе виправить. 

«Хто не буде боятися, Господи, і не прославить Імені Твого? Бо Ти єдиний Святий, і всі народи прийдуть та поклоняться перед Тобою, бо об’явилися Твої суди!» (Об’явл. 15:4). 

`Подумайте про незліченні злочини, що кояться у світі і залишаються безкарними. Чому поняття справедливості й Божого праведного суду такі значущі для нас як християн? Яку надію ви черпаєте в обітниці про прийдешній суд?` 
