---
title:  ДЛЯ ПОДАЛЬШОГО ДОСЛІДЖЕННЯ
date:   05/05/2017
---

#### ДЛЯ ПОДАЛЬШОГО ДОСЛІДЖЕННЯ

В уроці за неділю ми говорили про переслідування, з якими стикаються християни. Уривок із листа, написаного імператорові Траяну, свідчить про те, яких страждань зазнавали християни в ті далекі часи: 

«З тими, на кого донесли як на християн, я діяв так. Я запитував їх самих, чи християни вони; тих, що зізналися, запитував удруге і втретє, погрожуючи покаранням; хто опирався – тих відправляв на страту. Я не сумнівався: у чому б вони не зізналися, їх слід покарати за непохитну твердість і впертість. 

Тих, хто заперечував, що вони християни або були ними, я вирішив відпустити, коли вони разом зі мною закликали богів, звершили перед зображенням твоїм, яке я з цією метою звелів принести разом зі статуями богів, жертву ладаном і вином, а, крім того, похулили Христа; справжніх християн, кажуть, не можна примусити до жодного із цих учинків. 

Інші, названі донощиком, сказали, що вони християни, а потім зріклися; деякі були, але відпали, одні три роки тому, інші багато років тому, деякі років двадцять тому. Усі вони вшанували і твоє зображення, і статуї богів та зневажили Христа» (Листи Плінія Молодшого, X. 96). 

#### Питання для обговорення: 

`Судячи з цього листа, з якою основною проблемою стикалися християни? Які тут можна побачити паралелі з подіями останніх днів, описаними у вістці третього ангела (див. Об’явл. 14:9-12)? Що це говорить нам про важливі моменти великої боротьби?` 

`«Тих, які шанують Закон Божий, будуть звинувачувати в тому, що вони стягнули на світ суди Божі, і на них дивитимуться як на винних у жахливих бідах, ворожнечі й кровопролиттях, котрі наповнили всю землю горем. Сила, яка супроводжувала останнє застереження, розлютить нечестивих. Їхній гнів запалиться проти всіх, хто прийняв цю вістку, і сатана викличе ще більший дух ненависті й переслідування» (Е. Уайт. Велика боротьба, с. 614, 615). Хоч ми не знаємо, коли це станеться, проте маємо завжди бути готовими зіткнутися із протидією нашій вірі. Назвіть ключові чинники, які забезпечують нашу готовність.` 
