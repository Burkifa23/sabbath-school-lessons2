---
title:  Місіонерська історія
date:   21/04/2017
---

#### НОВЕ ЖИТТЯ. Частина 1 

Монсурат, дівчині з Нігерії, дуже хотілося більше дізнатися про свого нового сусіда. Він не відвідував мечеть по п’ятницях і видавався таким щасливим! Що ж робило його таким особливим? Монсурат віталася з ним при зустрічі та із цікавістю спостерігала, як він працював біля дому. Нарешті вона відважилася запитати сусіда про те, що давно непокоїло її: «Яку релігію ви сповідуєте?» 

«Я – адвентист сьомого дня», – відповів сусід. Монсурат ніколи не чула про адвентистів. Чоловік запропонував їй книгу «Дорога до Христа», і дівчина погодилася її прочитати. Хоч батьки Монсурат не вміли читати, вони б дуже розсердилися, якби знайшли в дочки християнську книгу, тому Монсурат читала її потай. 

Дівчина навчалася в школі за кордоном, і їй там дуже подобалося. Незабаром вона забула про сусіда з дивною релігією. Але, повернувшись додому на літні канікули, Монсурат згадала його і тепло привіталася з ним. Одного разу він запросив її відвідати церкву. 

– Я не можу піти, – із жалем сказала Монсурат. – У мене спеціальні заняття по суботах, де я готуюся до вступу в університет. 

Але, побачивши розчарування в очах сусіда, вона зважилася: 

– Звичайно, я хочу побачити вашу церкву. Де вона знаходиться?

Чоловік сказав їй адресу, і наступної суботи Монсурат була там. Її цікавило, чи інші люди в тій церкві такі ж добрі, як її сусід. 

Члени церкви тепло зустріли гостю. Їй дуже сподобалося богослужіння, хоч воно вельми відрізнялося від релігійних служінь, до яких вона звикла. Щотижня Монсурат замість відвідування занять вирушала до церкви. Оскільки богослужіння в церкві завершувалося в той же час, що й заняття, її батьки ні про що не здогадувалися. 

Монсурат отримала Біблію і почала її читати. Вона вчилася молитися, як молилися християни, і просила Бога допомогти їй жити праведним життям. Монсурат була трохи бешкетною дівчиною, але твердо вирішила, що її викладачі й декан повинні побачити в ній іншу людину, коли вона повернеться на навчання за кордоном. 

Повернувшись на навчання, Монсурат знайшла адвентистську церкву, до якої потрібно було годину їхати автобусом. Щосуботи дівчина відвідувала богослужіння, а наприкінці навчального року присвятила своє життя Ісусові і попросила охрестити її в Церкві адвентистів сьомого дня. 

_Далі буде._ 