---
title:  ХРИСТИЯНСТВО І ГРОМАДСЬКИЙ ПОРЯДОК
date:   20/04/2017
---

### ХРИСТИЯНСТВО І ГРОМАДСЬКИЙ ПОРЯДОК 

Знаючи, що людські установи і влади недосконалі, а іноді й гріховні, а також усупереч своїм негативним досвідам взаємодії із цивільною та релігійною владою, апостоли Петро і Павло закликали перших християн підкорятися людській владі (див. 1 Петра 2:13-17; Римл. 13:1-10). За їхніми словами, християни повинні платити податки та виконувати трудові обов’язки. Там, де їм дозволяло сумління, християни мали бути зразковими громадянами. 

`Прочитайте уривок Дії 5:27-32. Як співвідноситься повеління Петра підкорятися владі (див. 1 Петра 2:13-17) з поведінкою самого Петра та інших апостолів у згаданій ситуації?` 

Перші успіхи християнської Церкви привели до арешту Петра й Івана (див. Дії 4:1-4). Вони зазнали допиту правителів, старійшин та книжників, після чого їх відпустили, заборонивши проповідувати (див. Дії 4:5-23). Незабаром їх знову заарештували і запитали, чому вони не послухалися наказу влади (див. Дії 5:27, 28). Петро відповів: «Потрібно більше слухатися Бога, ніж людей!» (Дії 5:29). 

`Який важливий висновок ми повинні зробити на підставі цих слів?` 

Петро не був лицеміром, який говорить одне, а робить інше. Коли постало питання, кого слухатися – Бога чи людей, відповідь була однозначною. Доки перед християнами не постане такий вибір, вони повинні сприяти й підкорятися владі, намагаючись здійснювати перетворення в суспільстві. Коли моральні засади перебувають під загрозою, християни будуть і повинні долучатися до законного сприяння тим видам соціальних змін, які відображають цінності та вчення Христа. Вибір способу дій залежить від багатьох чинників, але прагнення бути законослухняним громадянином зовсім не означає, що християнин відмовляється від будь-яких спроб поліпшити суспільство. 

`Прочитайте тексти Левит 19:18 та Матв. 22:39. Чи можна сказати, що повеління любити ближнього, як самого себе, включає також заклик змінювати на краще умови й обставини життя ближнього?` 
