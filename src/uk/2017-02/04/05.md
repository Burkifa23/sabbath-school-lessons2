---
title:  СОЦІАЛЬНІ ВІДНОСИНИ
date:   19/04/2017
---

### СОЦІАЛЬНІ ВІДНОСИНИ 

`Прочитайте тексти Римл. 13:1-7; Ефес. 5:22-33; 1 Кор. 7:12-16; Гал. 3:27, 28. Порівняйте слова Павла з роздумами Петра в уривку 1 Петра 2:11-3:7.` 

У кількох місцях своїх послань Павло розглядає питання, висвітлені Петром у згаданому уривку. Слова Павла узгджуються з думками Петра. Наприклад, як і Петро, Павло закликає своїх читачів підкорятися «вищій владі» (Римл. 13:1). Правителі призначені Богом і «страшні не для добрих діл, а для злих» (Римл. 13:3). Отже, християнин має поводитися згідно з повчанням: «Віддавайте всім належне: кому податок – податок, кому мито – мито, кому страх – страх; кому пошану – пошану» (Римл. 13:7).

Павло також зазначає, що жінки, які перебувають у шлюбі з невіруючими чоловіками, повинні жити благочестивим життям, тим самим спонукаючи своїх чоловіків приєднатися до Церкви (див. 1 Кор. 7:12-16). Павло пише про взаємність у християнському шлюбі. Чоловіки мають любити своїх дружин, як і Христос полюбив Церкву (див. Ефес. 5:25). Далі апостол закликає рабів коритися своїм земним панам, як Христу (див. Ефес. 6:5). 

Отже, Павло був готовий працювати з урахуванням обмежень, які накладають певна культура й закон. Він розумів, що в його культурі можна змінити, а що ні. Проте він також побачив у християнстві внутрішню силу, яка здатна поліпшити соціальні відносини. Петро й Павло, як і Христос, не закликали до політичної революції задля зміни соціального ладу. Зміни в суспільстві могли відбутися під впливом благочестивих людей, котрі діють як закваска. 

`Прочитайте Гал. 3:27-29. Які позитивні соціальні результати матимуть дії християн, якщо вони будуть ставитися один до одного з урахуванням того, що Христос здійснив для них?` 
