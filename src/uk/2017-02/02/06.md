---
title:  ЛЮБІТЬ ОДИН ОДНОГО
date:   06/04/2017
---

### ЛЮБІТЬ ОДИН ОДНОГО 

Потім Петро спрямовує християн до найвищого прояву святого життя через віру. 

`Прочитайте 1 Петра 1:22-25. На що Петро звертає особливу увагу у своїх міркуваннях про те, що означає бути християнином?` 

Апостол Петро виходить із того, що християни вже очищені («очистивши [Духом] ваші душі...») і живуть у послуху істині (1 Петра 1:22). Дієслово «очистити» тісно пов’язане зі словами «святий» і «святість», які перегукуються з тим, про що Петро писав раніше (1 Петра 1:15). Присвятивши себе Ісусові та прийнявши хрещення (пор. 1 Петра 3:21, 22), християни очистилися, відокремили себе для Бога та підкоряються істині. 

Зміна в їхньому житті спричиняє природний наслідок, так що тепер вони перебувають у тісному взаємозв’язку з людьми таких же поглядів. Ці відносини настільки близькі, що Петро порівнює їх зі стосунками в сім’ї. Християни мають діяти на підставі братерської й сестринської любові. Грецьке слово, яке використовує Петро, говорячи про «братолюбство» (1 Петра 1:22), – філадельфія, «братерська» або «сестринська любов». Таку любов відчувають один до одного члени однієї сім’ї. 

У грецькій мові є кілька різних слів для позначення слова «любов»: «філіа» (дружба), «ерос» (пристрасна любов між чоловіком і дружиною), «агапе» (чиста любов, яка шукає добра для іншого). Закликаючи: «Любіть один одного» (1 Петра 1:22), Петро використовує дієслово «агапао». Але апостол також доповнює фразу словом «щиросердечно любіть один одного» (1 Петра 1:22), тобто любити щирим серцем, народженим заново з нетлінного Божого Слова (1 Петра 1:23; див. також 1 Петра 1:3). Такого виду любов походить тільки від Бога; егоїстичне, невідроджене серце не здатне так любити. Саме тому Петро приділяє велику увагу очищенню й послуху істині (1 Петра 1:22). Істина – це не просто вчення, у яке ми віримо, істиною необхідно жити. 

`Як ми можемо навчитися більше любити? Яке рішення повинні прийняти, щоб мати можливість виявляти «щиросердечну» любов?` 