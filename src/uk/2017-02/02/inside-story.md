---
title:  Місіонерська історія
date:   07/04/2017
---

#### СКАСОВАНИЙ ПОХОРОН. Частина 2 

Усі присутні в кімнаті теж почули, як Ван-Ойо чхнула, і перелякані вибігли з дому. Я продовжував молитися, і Ван-Ойо розплющила очі. Вона намагалася звільнитися від мотузок, які зв’язували її. Я покликав її брата, щоб він розв’язав її. Але його трясло від страху. Я поквапив його, і незабаром Ван-Ойо була вільна. Ми допомогли їй сісти в крісло. 

Плакальниці, які вибігли з кімнати, тепер юрмилися на порозі та заглядали у вікна, щоб побачити дівчину, котра ожила з мертвих. 

Ван-Ойо попросила їжі, і хтось приніс їй поїсти. Незабаром до неї повернулися сили, і ми разом помолилися Богові. Я сказав її сім’ї, що Господь зцілив їхню дочку у відповідь на молитву, але Бог не бажає розділяти Свою славу з чаклунством. Я застеріг їх не давати Ван-Ойо жодних трав відповідно до місцевих традицій, оскільки це також було однією з форм чаклунства, яке Бог забороняє. Мати і брат дівчини кивнули на знак згоди. 

Уже стемніло, коли я повернувся до своєї кімнати. Мої ноги тремтіли, я відчував себе виснаженим. Я став на коліна: «Боже, сьогодні на мою молитву Хоми була дана відповідь. Я вірю. Використовуй мене по Своїй волі. Я твій». Потім я ліг у ліжко і заснув. 

Близько першої години ночі мене розбудив гучний стукіт у двері. 

— Пасторе Ларі, швидше! – благав жіночий голос. Я відчинив двері і побачив на порозі матір Ван-Ойо. 

— Підіть з нами! – благала вона. – Ван-Ойо знову померла. 

Я поспішив за нею. Ван-Ойо лежала на ліжку. Я перевірив пульс і дихання. Дівчина знову була мертва. Я опустився перед нею на коліна та відчув запах чаклунських трав, якими хтось покропив її тіло. 

— Хто побризкав її цими травами? – запитав я. 

Мати Ван-Ойо відповіла, що, мабуть, це зробив її чоловік, оскільки тільки він залишався в будинку. 

— Бог воскресив її з мертвих, – сказав я, – і Він заслуговує слави за її воскресіння. Але хтось зганьбив Господа і дав їй ці трави, тому вона знову мертва! 

Я почав молитися за цю сім’ю. Через кілька хвилин ВанОйо розплющила очі й сіла. Перш ніж повернутися додому, я попередив її рідних, щоб ніхто не доторкався до дівчини знахарськими травами. Мати і брат Ван-Ойо енергійно закивали. Я повернувся додому і, знесилений, упав на ліжко. 

_Далі буде._ 