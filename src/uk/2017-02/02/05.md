---
title:  ЖИТТЯ СПАСЕННИХ
date:   05/04/2017
---

### ЖИТТЯ СПАСЕННИХ 

`Прочитайте уривок 1 Петра 1:13-21. Що має мотивувати поведінку християнина?` 

Слово «тому» у вірші 13 показує, що наступне твердження Петра випливає з попереднього. До цього автор говорив про Божу благодать і надію, яку християни мають у Христі Ісусі (1 Петра 1:3-12). 

Петро закликає своїх читачів, які отримали благодать і надію, підперезати «стегна… розуму» (1 Петра 1:13). Іншими словами, у відповідь на отримане в Ісусі спасіння вони повинні підготувати свій розум, аби твердо стояти на ногах і бути вірними (1 Петра 1:13). 

`Прочитайте текст 1 Петра 1:13. Що означає цілком покласти надію на благодать, явлену в Ісусі?` 

Безумовно, Петро пише віруючим, що їхня надія повністю ґрунтується на Ісусі. Але потім він наголошує, що від християн очікується певна поведінка як наслідок їхнього спасіння. Апостол зазначає три спонукальних чинники, які лежать в основі християнської поведінки: характер Бога (1 Петра 1:15, 16), майбутній суд (в. 17) та викуплення (в. 17-21). 

Перше, що має мотивувати християнську поведінку, – характер Бога. Цей характер можна описати фразою: Бог святий. Петро цитує тексти Левит 11:44, 45, коли каже: «Будьте святі, як Я Святий!» (1 Петра 1:16). Тому послідовники Ісуса також будуть святими (1 Петра 1:15-17). 

Другий мотиваційний чинник для християнської поведінки – усвідомлення, що святий Бог судитиме всіх неупереджено, згідно з учинками кожного (1 Петра 1:17). 

Третій спонукальний чинник випливає з великої істини про те, що християни викуплені. Це означає, що за них була заплачена незмірно висока ціна – дорогоцінна кров Христа (1 Петра 1:18, 19). Петро підкреслює: смерть Ісуса – не випадкова історична подія, вона була передбачена ще до створення світу (див. 1 Петра 1:20). 

`Що спонукає вас бути християнином? Поділіться своїми думками в класі Суботньої школи.` 