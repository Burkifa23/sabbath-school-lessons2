---
title:  ОСНОВНІ ТЕМИ
date:   04/04/2017
---

### ОСНОВНІ ТЕМИ 

`Прочитайте 1 Петра 1:3-12. Яку основну думку апостол викладає в цих віршах?` 

Вітаючи своїх читачів, Петро вже згадував Отця, Сина і Святого Духа (1 Петра 1:2). Три Особи Божества є суб’єктами текстів 1 Петра 1:3-12. Отець і Син фігурують в уривку 1 Петра 1:3-9, а діяльність Святого Духа обговорюється у віршах 1 Петра 1:10-12. 

Пишучи про Отця, Сина й Святого Духа, Петро торкається цілого ряду тем, до розгляду яких повернеться пізніше. 

Апостол починає із твердження, що християни народилися заново (див. 1 Петра 1:3; див. також Івана 3:7). Вони були відроджені воскресінням Ісуса «до живої надії», до нетлінної спадщини, яка чекає їх на Небесах (1 Петра 1:3, 4). Тут, як і в багатьох інших місцях Нового Завіту, наголошується, що воскресіння Ісуса має ключове значення для християнської надії. 

Ця надія дає християнам привід для радості, хоч багато читачів Першого послання Петра страждають. Страждання випробовують та очищають їхню віру, як вогонь випробовує й очищає золото. Адресати апостола не бачили Ісуса на власні очі під час Його земного служіння, але це не заважає їм любити Його й вірити в Нього. Результат такої віри – спасіння та нетлінна, непорочна і нев’януча спадщина, збережена для них на Небесах (див. 1 Петра 1:4). 

Петро також повідомляє, що пророки давнини «провіст или для вас благодать» (1 Петра 1:10). Пророки Старого Завіту «розвідували та допитувалися» (1 Петра 1:10), намагаючись збагнути досвід спасіння, який тепер християни здобули в Ісусі. 

Оскільки читачі послання зазнали гонінь за свою віру, Петро звертає їхню увагу на те, що вони залучені до масштабного конфлікту між добром і злом. Апостол прагне допомогти їм залишитися вірними істині навіть серед випробувань. 

`У тексті 1 Петра 1:4 сказано, що існує нетлінна спадщина, збережена для нас на Небесах. Подумайте: на Небесах є певне місце, призначене особисто для вас. Яким чином ви можете відреагувати на цю чудову обітницю?` 