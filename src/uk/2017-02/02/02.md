---
title:  ВИБРАНИМ ПЕРЕСЕЛЕНЦЯМ
date:   02/04/2017
---

### ВИБРАНИМ ПЕРЕСЕЛЕНЦЯМ 

Якби вам дали аркуш паперу з текстом, який починається словами: «Шановний пане!», ви б зрозуміли, що читаєте листа. І з легкістю визначили б, що цей лист надійшов від людини, з якою вас мало що пов’язує. 

Подібно до того, як сучасні листи починаються зі стандартних формулювань, так було з кореспонденцією і в античну епоху. Перше послання Петра починається так само, як починався б будь-який лист того часу. У ньому зазначені автор та адресати. 

`Прочитайте 1 Петра 1:1. Які корисні відомості ми можемо почерпнути з цього тексту?` 

Петро чітко ідентифікує себе. Його ім’я – перше слово в листі. Більше того, він відразу визначає себе як «апостол Ісуса Христа». Подібно до Павла (див. Гал. 1:1; Римл. 1:1; Ефес. 1:1), Петро відразу окреслює свої «повноваження», наголошуючи на своєму Божественному покликанні. Він був апостолом, або посланцем, а послав його Сам Господь Ісус Христос. 

Петро називає області, мешканцям яких адресоване його послання: Понт, Галатія, Кападокія, Азія і Витинія. Усі ці області знаходилися на півострові Мала Азія (територія сучасної Туреччини, на схід від Босфору). 

Богослови продовжують дискутувати, до кого звертався Петро: до віруючих з юдеїв чи з язичників. Термін «переселенці» (переклад І. Хоменка; «захожани» – переклад І. Огієнка), який використовує автор у 1 Петра 1:1, зазвичай стосувався євреїв, які жили в I ст. н. е. за межами Святої землі. Характеристика «вибраним… за передбаченням Бога Отця, освяченням Духа» в 1 Петра 1:1, 2 стосується як євреїв, так і християн. Той факт, що люди, які перебували поза спільнотою віруючих, названі «язичниками» (1 Петра 2:12; 4:3), указує на єврейську приналежність адресатів Петра. 

Однак деякі коментатори заперечують це, заявляючи, що слова апостола в 1 Петра 1:18; 4:3 звучать переконливіше, якщо припустити, що вони стосуються християн з язичників, а не з євреїв. Справді, чи міг Петро написати євреям: «Ви були викуплені від марного вашого життя, переданого батьками»? Або звернутися до єврейських читачів зі словами: «Адже достатньо минулого часу життя, коли ви виконували волю язичників, жили в розпусті, в пожаданнях, у пияцтві, в пристрастях, в гульні та в беззаконному служінні ідолам» (1 Петра 4:3)? 

Проте для нас не стільки важливим є питання читацької аудиторії послання, скільки його зміст. 