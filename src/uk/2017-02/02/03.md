---
title:  ВИБРАНІ
date:   03/04/2017
---

### ВИБРАНІ 

`Прочитайте тексти 1 Петра 1:1, 2. Що тут сказано про адресатів Петра? Як він їх називає?` 

Незалежно від того, кому писав Петро: християнам-юдеям чи віруючим з язичників, він був абсолютно впевнений, що вони – вибрані «за передбаченням Бога Отця» (1 Петра 1:1, 2). 

Тут, однак, потрібно бути обережними. Слова апостола не означають, що Бог призначив одним людям спастися, а іншим загинути, і, на щастя, адресати Петра виявилися тими, кого Бог вирішив спасти, тоді як інші були приречені на смерть. Це не біблійне вчення. 

`Прочитайте тексти 1 Тим. 2:4; 2 Петра 3:9; Івана 3:16; Єзек. 33:11. Як ці вірші допомагають нам зрозуміти, що мав на увазі Петро, називаючи людей «вибраними»?` 

Священне Писання ясно говорить, що ще до створення Землі Бог мав намір спасти кожну людину: «Оскільки Він вибрав нас у Ньому раніше від створення світу» (Ефес. 1:4). Усі люди є «вибраними» в тому значенні, що початкова мета Бога полягала в тому, аби всі були спасенні й ніхто не загинув. Він призначив усе людство для вічного життя. Це означає, що План спасіння дозволяє кожному отримати викуплення, проте не всі скористаються такою можливістю. 

Боже передбачення вибраних – це Його споконвічне знання того, яким буде їхній вільний вибір щодо спасіння. Таке передбачення ніяк не могло вплинути на сам вибір людей. 

`Чи дарує вам надію факт, що Бог вибрав вас для спасіння?` 