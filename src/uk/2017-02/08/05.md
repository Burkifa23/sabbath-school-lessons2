---
title:  ІСУС ЯК МЕСІЯ
date:   17/05/2017
---

### ІСУС ЯК МЕСІЯ

Як раніше ми вже наголошували, найважливішим поворотним моментом у земному служінні Ісуса була відповідь Петра: «Ти є Христос, Син Бога Живого» (Матв. 16:16). Слово «Христос» означає «Помазаник», «Месія». У єврейській мові йому відповідає термін «Машіах». Він утворений від однокореневого слова машах, що означає «помазати», і використовувався в Старому Завіті в різних контекстах. (В одному місці слово машіах навіть застосовано до язичницького царя Кіра; див. Ісаї 45:1). Таким чином, назвавши Ісуса Христом, Петро використав слово, яке виражало ідеал, запозичений з єврейських писань.

Прочитайте наступні старозавітні тексти, у яких вживається слово «месія», або «помазаник». Яким чином контекст допомагає нам зрозуміти його значення? Яке його значення мав на думці Петро, називаючи Ісуса Христом?

`Псал. 2:2`

`Псал. 18:50`

`Дан. 9:25`

`1 Сам. 24:7`

`Ісаї 45:1`

Хоч натхнений Богом Петро проголосив Ісуса Месією (Матв. 16:16, 17), очевидно, він і сам не до кінця розумів, що це означає. Він не усвідомлював, Хто такий Месія, що Він мав зробити і, мабуть, найголовніше, яким чином.

Не тільки Петро не розумів цих істин. В Ізраїлі існувало багато різних думок про Месію. Використання слова «месія», або «помазаник», у наведених вище текстах не дає уявлення про те, якого саме Месію чекали євреї та яких дій очікували від Нього.

Уривок Івана 7:40-42 відкриває деякі сподівання євреїв, пов’язані з Месією: Він буде нащадком Давида, народженим у Вифлеємі (див. Ісаї 11:1-16; Мих. 5:2). І це справді було так. Однак більшість людей вважала, що Месія з роду Давида зробить те ж, що зробив Давид: уразить ворогів єврейського народу. Практично ніхто не очікував Месію, Який буде розп’ятий римлянами.

Звичайно, на момент написання своїх послань Петро значно краще розумів Ісуса як Месію (у двох посланнях він 15 разів називає Ісуса Христом) та ясніше усвідомлював, що Він здійснив для людства.