---
title:  ІСУС У ПОСЛАННЯХ ПЕТРА
date:   13/05/2017
---

### ІСУС У ПОСЛАННЯХ ПЕТРА

### Біблійні тексти для дослідження:
1 Петра 1:18, 19; Колос. 1:13, 14; Ісаї 53:1-12; Івана 11:25; Псал. 18:50; 2 Петра 1:1.

> <p>Пам’ятний вірш:</p>
> «Він Сам Своїм тілом підняв наші гріхи на дерево, щоб ми, вмерши для гріхів, жили для праведності; Його ранами ви оздоровлені» (1 Петра 2:24).

Вивчаючи Перше послання Петра, ми бачимо, що, незалежно від контексту та специфічних питань, яких торкається автор, його увага повністю зосереджена на Христі. Особа Ісуса є золотим стрижнем усього послання.

Від першого рядка, де Петро називає себе апостолом (посланцем) Ісуса Христа, і до останнього речення, де він пише: «Мир усім вам у Христі» (1 Петра 5:14), головною темою Першого послання є Ісус. Петро пише про жертву Ісуса за нас, про великі страждання, яких Він зазнав, тим самим залишивши нам приклад. Апостол наголошує на воскресінні Ісуса та його значенні для нас. Крім того, він свідчить про Ісуса не просто як про Месію (грец. «Христос» – «Помазаник»), а Божественного Месію. Іншими словами, ми бачимо в Першому посланні Петра безліч доказів Божественної природи Ісуса. Він – Бог, Котрий прийняв на Себе людське тіло, жив і помер, щоб ми могли мати надію й обітницю вічного життя.

Протягом цього тижня ми докладно розглянемо, що Перше послання Петра відкриває нам про Ісуса.