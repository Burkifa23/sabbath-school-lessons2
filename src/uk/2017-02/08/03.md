---
title:  СТРАСТІ ХРИСТОВІ
date:   15/05/2017
---

### СТРАСТІ ХРИСТОВІ

Християни часто говорять про «страсті Христові». Слово «страсть» походить від праслов’янського дієслова, що означає «страждати». Тому вислів «страсті Христові» означає страждання, яких зазнав Ісус наприкінці Свого життя, починаючи від тріумфального в’їзду до Єрусалима. Петро також розмірковує на тему страждань Христа в ті останні дні.

`Прочитайте тексти 1 Петра 2:21-25 і Ісаї 53:1-12. Що довелося пережити Ісусові заради нас?`

Страждання Ісуса мають особливе значення. «Він Сам Своїм тілом підняв наші гріхи на дерево [на хрест; пор. Дії 5:30], щоб ми, вмерши для гріхів, жили для праведності; Його ранами ви оздоровлені» (1 Петра 2:24). Гріх приносить смерть (див. Римл. 5:12). Як грішники, ми заслуговуємо смерті. Однак досконалий Ісус, в устах Котрого не знайдено підступу (див. 1 Петра 2:22), помер замість нас. У цьому заміщенні й полягав План спасіння.

`Прочитайте ще раз 53-й розділ книги пророка Ісаї. Що ці тексти повідомляють про страждання Ісуса та про характер Бога?`

«Своїми страшними спокусами сатана краяв серце Христа. Спаситель не міг бачити, що чекає Його за порогом смерті. Чи вийде Він із гробу Переможцем? Ніщо не говорило про те, що Отець приймає Його жертву. Усвідомлюючи, яким огидним є гріх для Бога, Христос боявся, що буде навіки розлучений з Отцем. Він відчував муку, якої зазнає кожний грішник, коли Господь уже не буде заступатися за людський рід. Саме усвідомлення гріха, який Він узяв на Себе та який накликав на Нього гнів Отця, зробило такою гіркою чашу Його страждань і розірвало серце Сина Божого» (Е. Уайт. Христос – надія світу, с. 753).

`Яким має бути наш відгук на страждання Христа заради нас? Згідно з текстом 1 Петра 1:21, як ми можемо наслідувати Його приклад?`