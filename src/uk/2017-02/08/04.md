---
title:  ВОСКРЕСІННЯ ІСУСА
date:   16/05/2017
---

### ВОСКРЕСІННЯ ІСУСА

`Прочитайте вірші 1 Петра 1:3, 4, 21; 3:21; Івана 11:25; Филип. 3:10, 11; Об’явл. 20:6. На яку велику надію вказують ці тексти і що вона означає для нас?`

Як уже зазначалося, Перше послання Петра адресоване тим, хто страждає за віру в Ісуса. Тому на самому початку свого листа апостол звертає увагу читачів на характер їхньої надії. За його словами, надія християнина – це надія жива, оскільки ґрунтується на воскресінні Христа (див. 1 Петра 1:3). Завдяки воскресінню Ісуса християни можуть розраховувати на небесну спадщину – непорочну й нев’янучу (1 Петра 1:4). Іншими словами, якими б важкими не були нинішні обставини, потрібно думати про те, що чекає нас попереду.

Справді, воскресіння Ісуса з мертвих – це гарантія нашого майбутнього воскресіння (1 Кор. 15:20, 21). Як сказав Павло: «Якщо ж Христос не воскрес, тоді віра ваша марна: ви все ще в гріхах ваших» (1 Кор. 15:17). Своїм воскресінням з мертвих Ісус показав, що має владу перемогти смерть. Отже, християнська надія ґрунтується на історичній події воскресіння Христа. Його воскресіння уможливило наше воскресіння наприкінці часу.

Де б ми були без цієї надії та цієї обітниці? Усе, що Христос здійснив для нас, досягає своєї кульмінації в обітниці воскресіння. Без нього ми не маємо підстав для надії! Адже всупереч поширеній серед християн думці, нам відомо: мертві спочивають у могилі в несвідомому стані.

«Для християнина смерть – лише сон, мить мовчання й темряви. Життя сховане з Христом у Богові, і “коли з’явиться Христос – ваше життя, тоді й ви з’явитеся з Ним у славі” (Колос. 3:3, 4)... Під час Його Другого приходу всі померлі праведники почують Його голос і вийдуть до славного вічного життя» (Е. Уайт. Христос – надія світу, с. 787).

`Подумайте про уявну «остаточність» смерті. Вона така раптова, невблаганна, реальна. Чому обітниця воскресіння настільки важлива для нашої віри?`
