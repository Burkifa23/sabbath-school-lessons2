---
title:  Місіонерська історія
date:   19/05/2017
---

#### БОГ – МІЙ ВІРНИЙ ЧОЛОВІК

Частина 3

Через роки Бог подарував мені особливі докази Своєї любові. Задовго до мого заміжжя я почула гру молодого хлопця на фортепіано. Мене так вразила його гра, що я попросила Бога: якщо в мене будуть діти, я хочу, щоб вони грали на фортепіано для Божої слави. Бог відповів на цю молитву. Моя дочка – обдарований музикант. Ми не могли собі дозволити уроки гри на фортепіано, але вона мала вроджений музичний талант.

У її подруги було фортепіано, і, коли дочка приходила до неї в гості, їй дозволяли грати. Донька ніколи не брала офіційних уроків, проте Сам Господь був її Вчителем. Моя донька прекрасно грає на фортепіано, вона отримала визнання всієї країни за свій талант, але, що найважливіше, вона віддає всю славу Господу. Донька грає в церкві, і багато людей приходить послухати її гру.

У мене ніколи не було достатньо грошей, щоб відкласти на випадок непередбачених обставин. Одного разу мій син їхав на велосипеді і його збила машина. Сина принесли додому з численними травмами й забоями.

Того дня брат мого чоловіка, який був лікарем, зайшов провідати нас. Двічі він збирався йти, але чомусь затримувався. Коли люди принесли мого пораненого сина, мій дівер ще був у нас. Він оглянув племінника та забрав його до лікарні, де надав медичну допомогу і навіть купив усі необхідні ліки. Потім він привіз сина додому.

Він сказав мені: «Того ранку я не планував залишатися надовго в тебе, але щось стримувало мене. Тепер я розумію, що це був Божий голос».

Так, я можу з упевненістю сказати, що Господь – мій Чоловік. Він забезпечує мене всім необхідним та піклується про мене. Мої діти – Його діти, і я славлю Бога за те, що Він провів мене, молоду вдову, через важкі часи; Його Ім’ям я перемогла. Нехай буде хвала Господеві!

Приношення тринадцятої суботи цього кварталу будуть перераховані Західному Центрально-Африканському дивізіону. Ці кошти допоможуть побудувати молодіжний багатофункціональний центр при університеті Бабкок у Нігерії та Академію адвентистської місії в Габоні. Дякуємо вам за підтримку через ваші щедрі приношення.

_Еліс Гвет живе і працює в Яунді, Камерун._