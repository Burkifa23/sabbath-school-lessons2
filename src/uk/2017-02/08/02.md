---
title:  ІСУС – НАШ АГНЕЦЬ
date:   14/05/2017
---

### ІСУС – НАШ АГНЕЦЬ

Одна з головних тем Біблії – діяння Бога задля спасіння грішного людства. Від розповіді про падіння Адама та Єви в книзі Буття до зображення падіння Вавилона в Об’явленні Біблія розкриває діяння Бога, продиктовані прагненням «спасти те, що загинуло» (Луки 19:10). Послання Петра також присвячені цій темі.

`Прочитайте тексти 1 Петра 1:18, 19; Колос. 1:13, 14. Що означає бути викупленими та яким чином кров пов’язана з викупленням?`

Тексти 1 Петра 1:18, 19 наголошують на значенні смерті Ісуса: «Знаючи, що ви були викуплені від марного вашого життя, переданого батьками, не тлінним сріблом або золотом, а дорогоцінною кров’ю Христа, як непорочного й чистого Агнця». У цих текстах містяться два ключових образи: викуплення та жертвоприношення.

Викуплення відбувалося в Ізраїлі кількома способами. Наприклад, первородного осла (який не міг бути принесений у жертву) і первородного сина (див. Вих. 34:19, 20) викуповували за допомогою замісної жертви агнця. Заплативши гроші, можна було викупити предмети, продані через бідність (див. Левит 25:25, 26). І, найголовніше, раб також підлягав викупу (див. Левит 25:47-49). Спочатку Петро повідомляє своїм читачам, що ціною їхнього викупу від «марного вашого життя, переданого батьками» (1 Петра 1:18) була «дорогоцінна Кров Христа, як непорочного й чистого Агнця» (1 Петра 1:19). Образ Христа як Агнця, звичайно ж, указує на старозавітні жертвоприношення тварин.

Отже, Петро наголошує: смерть жертовної тварини в старозавітну епоху символізувала смерть Христа. Грішник приносив до святині безвадного агнця, покладав на нього руки та сповідував свої гріхи (див. Левит 4:32, 33). Потім тварину заколювали і невеликою кількістю його крові мазали жертовник, а решту крові виливали до його підніжжя (див. Левит 4:34). Смерть жертовної тварини слугувала викупленням для жертводавця (див. Левит 4:35). Петро каже, що замість нас помер Ісус, і Його смерть викупила нас від нашого колишнього життя й неминучої загибелі в майбутньому.

`Тільки завдяки замісній жертві Христа ми маємо надію на спасіння. Що це говорить нам про нашу залежність від Бога?`