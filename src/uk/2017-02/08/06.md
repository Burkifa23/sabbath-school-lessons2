---
title:  ІСУС, БОЖЕСТВЕННИЙ МЕСІЯ
date:   18/05/2017
---

### ІСУС, БОЖЕСТВЕННИЙ МЕСІЯ

Петро знав, що Ісус – водночас і Месія, і Господь. Іншими словами, на момент написання своїх послань Петро знав, що Месія – Сам Бог. У грецькій мові термін «Господь» («кюріос») може як стосуватися земного пана, так і вказувати на Божественність. У текстах 1 Петра 1:3 та 2 Петра 1:8, 14, 16 апостол говорить про Ісуса, Месію, Христа як про Господа Бога.

Як і інші новозавітні автори, Петро характеризує відносини між Ісусом та Богом за допомогою категорій Отець і Син. Наприклад: «Благословенний Бог і Отець Господа нашого Ісуса Христа» (1 Петра 1:3, пор. 2 Петра 1:17). Ісус зображений як улюблений Син (2 Петра 1:17).

`Прочитайте тексти 2 Петра 1:1; Івана 1:1; 20:28. Що ці вірші повідомляють про Божественну природу Ісуса?`

У тексті 2 Петра 1:1 сказано: «…нашого Бога і Спасителя Ісуса Христа». У грецькому тексті стоїть артикль, який стосується обох слів: «Бог» і «Спаситель». Граматично це означає, що і «Бог», і «Спаситель» – це Ісус. Тому текст 2 Петра 1:1 є одним з найбільш переконливих доказів Божественності Ісуса в Новому Завіті (таку ж синтаксичну конструкцію зустрічаємо і в тексті Тита 2:13).

У своєму прагненні зрозуміти Ісуса ранні християни зібрали воєдино всі свідчення Нового Завіту. У посланнях Петра Отець, Син і Святий Дух – це самостійні Особи (див., наприклад, 1 Петра 1:3; 2 Петра 1:17; 1 Петра 1:12; 2 Петра 1:21), як і в інших місцях Нового Завіту. Водночас Ісус зображений як Божественна Особа, так само як і Святий Дух. Адвентисти сьомого дня включають доктрину про Трійцю до складу 28 основоположних вірувань. Таким чином, ми бачимо, що в посланні Петра Ісус представлений не тільки як Месія, але і як Бог.

`Коли ми роздумуємо про життя і смерть Ісуса та усвідомлюємо, що Він – Бог, що це говорить нам про Бога, Котрому ми служимо? Чому ми можемо любити такого Бога і довіряти Йому? Поділіться своїми відповідями в класі.`