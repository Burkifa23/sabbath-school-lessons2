---
title:  ДЛЯ ПОДАЛЬШОГО ДОСЛІДЖЕННЯ
date:   12/05/2017
---

#### ДЛЯ ПОДАЛЬШОГО ДОСЛІДЖЕННЯ:

Наочний приклад покірного керівництва Ісуса можна побачити в Його діях під час Таємної Вечері. Тоді Ісус повністю усвідомлював, що є Сином Божим і незабаром повернеться до Свого Отця (див. Івана 13:1). Після трапези Він омив ноги учням і сказав: «Отже, якщо Я, Господь і Учитель, помив ваші ноги, то й ви повинні мити ноги один одному. Бо Я дав вам приклад, щоб і ви робили так, як Я зробив вам» (Івана 13:14,15). Щоразу, коли послідовники Ісуса обмивають ноги один одному, вони не тільки відтворюють цю сцену, а й нагадують один одному важливу істину: аби бути першим у Царстві Ісуса, потрібно стати слугою. Безперечно, до кінця свого життя, більш повно усвідомивши, Ким же насправді був Ісус, учні пам’ятали цей акт покори з боку свого Вчителя. Звичайно, про це пам’ятав і Петро, закликаючи керівників Церкви не панувати над іншими, а виявляти покору.

«Погодившись стати Людиною, Христос виявив покору, яка вразила небожителів. Згода стати Людиною не була б приниженням, якби не піднесене передіснування Христа. Ми повинні усвідомити, що Христос зняв Свої шати, царську корону, залишив високе становище та зодягнув Свою Божественність у людське єство, щоб знайти з людиною спільну мову й наділити людство моральною силою бути синами і дочками Бога.

Лагідність і покірність Христа будуть явлені в житті й характері тих Його послідовників, які звикли «жити так само, як жив Він»» (Е. Уайт. Сини і дочки Бога, с. 81).

#### Питання для обговорення:

`Ісус почав Своє служіння, протиставши дияволові. Ослаблений сорокаденним постом, Він зміг опиратися спокусам диявола, цитуючи Писання (Матв. 4:1-11; Марка 1:12, 13; Луки 4:1-13). Яким чином ми можемо протистояти дияволу в нашому житті?`

`Наведіть приклади справжньої покори, які ви бачили. Чого ви можете навчитися із цих прикладів?`

`Обговоріть у класі якості хорошого християнського лідера, крім тих, про які ми читали в посланні Петра. Як ці якості співвідносяться з якостями світських лідерів? У чому вони повинні відрізнятися?`

`Як би ви відповіли на заяву, що сатана – не реальна, а міфічна істота, лише символ зла, притаманного людській природі?`