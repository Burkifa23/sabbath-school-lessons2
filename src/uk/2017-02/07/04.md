---
title:  КЕРІВНИЦТВО У ФОРМІ СЛУЖІННЯ
date:   09/05/2017
---

### КЕРІВНИЦТВО У ФОРМІ СЛУЖІННЯ

`Прочитайте тексти 1 Петра 5:3 і Матв. 20:24-28. Які важливі принципи християнського керівництва містяться в цих віршах?`

У грецькому тексті 1 Петра 5:3 ключове слово – «катакюріеуонтес». Це слово зустрічається також у Матв. 20:25 і означає «володіти» або «панувати» над кимось. Отже, повчання пастирям у 1 Петра 5:3 можна перекласти таким чином: «Не пануйте над тими, кого вам довірили». Ця порада перегукується зі словами Ісуса в Матв. 20:25.

Уривок Матв. 20:20-23 дає можливість побачити контекст висловлювання Ісуса в Матв. 20:24-28. Мати Якова й Івана підійшла до Ісуса із проханням, щоб у встановленому Христом Царстві її сини сиділи праворуч і ліворуч від Нього.

«Ісус поставився до них ласкаво, не докоряв за егоїстичне бажання піднестися над своїми братами. Він читав їхні серця і знав глибину прихильності до Нього. Їхня любов не була проявом лише людського почуття, хоч і була заплямована людським егоїзмом, – вона випливала із джерела Його спасенної любові. Христос не бажав докорити їм, а тільки поглибити й очистити їхні почуття» (Е. Уайт. Христос – надія світу, с. 548).

Ісус пояснив, що таке почесне місце дарує Отець, а не Він. Далі Спаситель уточнив, що головною відмінністю між Його Царством і царствами язичницьких народів є тип керівника. Хто бажає бути більшим у Царстві Ісуса, той має стати слугою, бо керівники в Його Царстві будуть подібні до Нього. «Син Людський – прийшов Він не для того, щоб служили Йому, а щоб послужити й віддати Свою душу як викуп за багатьох!» (Матв. 20:28).

Отже, Петро закликає церковних лідерів до такого ж ідеалу: вони мають виявляти такі ж покірність та самозречення, як і Христос.

`Прочитайте вірші Филп. 2:4-8. Як слова Павла перегукуються з настановами Петра? Як можна виконати ці поради апостолів?`
