---
title:  КЕРІВНИКИ В РАННІЙ ЦЕРКВІ
date:   07/05/2017
---

### КЕРІВНИКИ В РАННІЙ ЦЕРКВІ

`Прочитайте тексти Дії 6:1-6; 14:23; 15:6; 1 Тим. 5:17; 1 Петра 5:2. З якими проблемами зустрілася рання Церква та яку роль виконували її лідери?`

Коли велика група людей долучається до громади віруючих – це велике благословення від Бога. Проте, як свідчить досвід перших християн, швидке зростання церкви може викликати додаткові проблеми.

Наприклад, розділи 1-5 книги Дії апостолів свідчать про керівництво Святого Духа та навернення великої кількості людей у християнство. Уривок Дії 6:1-6 повідомляє про результат: групою, яка швидко зросла, стало важко керувати, тому були необхідні організаційні зміни для ефективного управління Церквою.

Вади організаційної структури стали очевидними для керівників зі скарги деяких віруючих на дискримінацію. Грекомовна група християн почала скаржитися, що їхніх вдів обділяють при щоденній роздачі їжі. У відповідь була призначена особлива група людей, дияконів, для надання допомоги дванадцятьом апостолам у розподілі церковних ресурсів.

Святий Дух особливим чином керував ранньою Церквою. Однак церковна організація була необхідна навіть тоді. Кожній місцевій громаді насамперед був потрібний пресвітер. Павло і Варнава призначали пресвітерів у новоутворених християнських церквах, а самі прямували туди, де люди ще не чули про Ісуса (див. Дії 14:23).

У період раннього християнства пресвітери виконували багато різних функцій. Як лідери своєї громади, вони навчали новонавернених, проповідували, дбали про добробут громади (див. Дії 15:6; 1 Тим. 5:17; 1 Петра 5:2).

`Яким чином ви можете краще взаємодіяти з керівниками вашої громади, навіть якщо не завжди згодні з ними?`
