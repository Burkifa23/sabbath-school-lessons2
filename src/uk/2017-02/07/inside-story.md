---
title:  Місіонерська історія
date:   12/05/2017
---

#### БОГ – МІЙ ВІРНИЙ ЧОЛОВІК

Частина 2

Через чотири місяці чоловік захворів, скаржачись на болі в грудях. Я пішла шукати когось, хто б міг відвезти його до лікарні, але в цей час він помер на руках наших старших дітей семи й восьми років.

Діти плакали і були налякані. Я розгнівалася на Бога: «Як це могло статися, коли я присвятила своє життя Тобі?». Я вимагала відповіді, але її не було. Мені теж хотілося померти... Після похорону я усвідомила страшну реальність: у мене більше немає чоловіка, немає роботи, але є п’ятеро дітей, про яких потрібно дбати. Як ми виживемо?

Ми знімали будинок, але господар відмовив нам в оренді. Старший брат мого чоловіка запросив нас пожити в нього. Відносини були напружені, і незабаром ми поїхали і звідти. Мій дядько зняв будинок для мене й дітей, але мені потрібна була робота. Моя молодша сестра переїхала до нас, щоб піклуватися про дітей, у той час як я працювала на ринку, продаючи овочі. Було важко, години виснажливої роботи тяглися нескінченно довго, а заробляла я дуже мало. Я почала відвідувати вечірню школу, щоб навчитися необхідних навичок і краще забезпечувати свою сім’ю. У всіх моїх випробуваннях брати й сестри з церкви підтримували мене. Люди дбали про моїх дітей, коли я працювала і навчалася, інші допомагали продуктами та грішми.

Я бажада ділитися Божою любов’ю з оточуючими, тому почала продавати адвентистську літературу. Щодня Бог забезпечував нас усім необхідним та зміцнював мою віру. Через рік мені запропонували роботу в адвентистському видавництві.

Господь піклувався про нас у ці важкі часи. Коли мої діти втратили свого батька, Бог став їхнім Батьком; Він задовольнив наші потреби і допомагав мені у вихованні дітей. Я навчала їх любити й прославляти Бога, і вони були вірні Йому.

_Далі буде._