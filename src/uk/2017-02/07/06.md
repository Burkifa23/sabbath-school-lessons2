---
title:  РИЧИТЬ, МОВ ЛЕВ
date:   11/05/2017
---

### РИЧИТЬ, МОВ ЛЕВ

Як ми вже зазначали, Петро писав своє послання в той час, коли Церква переживала переслідування. Для його читачів тема великої боротьби була не просто абстрактною богословською ідеєю; на відміну від нас сьогодні, вони на власному досвіді пізнали весь тягар цієї боротьби.

`Прочитайте 1 Петра 5:8-10; Об’явл. 12:7-9. Що ці тексти повідомляють нам про походження зла та дії сатани в нашому світі?`

Книга Об’явлення показує, що християни залучені до вселенської битви між силами добра і зла. Ця книга повідомляє, що сили добра очолює Ісус – «Боже Слово», «Цар над царями і Господь над господарями» (Об’явл. 19:13, 16). Силами зла керує диявол, сатана, представлений в образі дракона (Об’явл. 12:7-9; 20:7, 8). Хоч популярні ЗМІ і навіть деякі християни заперечують реальність сатани, насправді диявол – це могутня істота, котра бажає нам тільки зла. Однак доброю новиною є те, що врешті-решт він буде назавжди знищений (Об’явл. 20:9, 10).

Петро не применшує загрози, яка походить від диявола. «Диявол – ходить і ричить, мов лев, шукаючи, кого б поглинути» (1 Петра 5:8). Апостол також зазначає, що його читачі можуть побачити силу диявола у своїх нинішніх стражданнях. Але ці страждання завершаться вічною славою (1 Петра 5:10).

`Ще раз прочитайте текст 1 Петра 5:10. Про що говорить нам апостол?`

Хоч ми не знаємо точно, у чому полягали згадані автором випробування, однак можемо відзначити надію, яку висловлює Петро. Так, диявол реальний, велика боротьба реальна, наші страждання реальні. Але «Бог усякої благодаті» переміг диявола. Тому, які б випробування не спіткали нас, якщо ми силою Ісуса залишимося вірними навіть до смерті (див. Євр. 11:13-16), перемога нам забезпечена.

`Як ми можемо навчитися відстоювати свою віру і бути вірними до кінця, незалежно від обставин?`