---
title:  ВИЯВЛЯЙТЕ ПОКОРУ
date:   10/05/2017
---

### ВИЯВЛЯЙТЕ ПОКОРУ

У стародавньому світі, у якому жив Петро, суспільство було поділене на безліч класів. Панівна еліта вселяла страх навіть своєю присутністю. Її оточували люди нижчого рангу. Найнижчий щабель займали раби. До представників вищих станів ставилися з покорою. У грецькій мові слово «покірний» означає скромний, незначний, слабкий, бідний. Воно характеризує людей без становища і влади в суспільстві. Поза юдаїзмом та християнством епітет «покірний» асоціювався з людьми низького становища, а покірна поведінка не вважалася обов’язковою для вільних осіб.

`Прочитайте уривок 1 Петра 5:5-7. З огляду на контекст і час, у який жили адресати послання, що такого особливого написав тут Петро?`

У Біблії покірність зображена в зовсім іншому світлі, ніж вона розглядалася в той час і в тій культурі, у якій жив Петро. Апостол цитує текст Прип. 3:34 із Септуагінти (грецького перекладу Старого Завіту), цей вірш також цитується в Якова 4:6. Старий Завіт неодноразово підкреслює, що Бог упокорює гордих і сильних (див. Ісаї 13:11; 23:9; Йова 40:6).

Покірне ставлення до Бога – це правильне ставлення. «Тож покоріться під міцну Божу руку, щоб Він вас підняв свого часу» (1 Петра 5:6). Не гордість, а покора має характеризувати взаємовідносини християн не тільки з Богом, а й один з одним (див. 1 Петра 5:5).

Християни, зокрема й ті, хто виконує відповідальне служіння в церкві, усвідомлюють, що вони – грішники, спасенні Божою благодаттю. Це найголовніше, у цьому розумінні ми всі рівні, тому маємо впокоритися перед Голгофським хрестом. Таку покору слід виявляти в наших відносинах з іншими людьми, зокрема з тими, хто нам довірений. Звичайно, простіше бути покірним перед Богом, Творцем неба і землі. Крім того, відносно легко підкорятися тим, хто вищий за нас становищем і має владу над нами. Справжнє ж випробування приходить тоді, коли необхідно виявити покірність щодо тих, хто «нижчий» за нас та не має над нами жодної влади. Саме про таку покору пише Петро.

`Чому ми повинні споглядати Спасителя на Голгофському хресті і як це може допомогти нам бути покірними?`
