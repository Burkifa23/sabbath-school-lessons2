---
title:  СТРАЖДАТИ ТІЛОМ
date:   24/04/2017
---

### СТРАЖДАТИ ТІЛОМ 

Ісус помер за наші гріхи, і наша надія на спасіння ґрунтується тільки на Ньому, на Його праведності, яка покриває нас і робить праведними в очах Бога. Завдяки Ісусові «Бог приймає вас такими, ніби ви ніколи не грішили» (Е. Уайт. Дорога до Христа, с. 62). 

Однак Божа благодать не обмежується тільки тим, що проголошує прощення наших гріхів. Бог також дає нам силу для перемоги над нашими гріхами. 

`Прочитайте тексти 1 Петра 3:18, 21; 4:1, 2 та Римл. 6:1-11. Який існує зв’язок між стражданням та перемогою над гріхом?` 

У тексті 1 Петра 3:18 використане коротке грецьке слово, яке свідчить про вичерпний характер жертви Христа. Це слово «хапакс» – «один раз» або «раз і назавжди». Петро вживає це слово, аби підкреслити універсальний характер страждань і смерті Ісуса за нас. 

Зв’язок між текстами 4:1, 2 та 3:18-22 забезпечується завдяки слову «отже» у вірші 4:1. Раніше Петро відзначав, що Христос постраждав за наші гріхи, аби привести нас до Бога (1 Петра 3:18), і що «хрещення – не позбавлення від тілесної нечистоти, а обітниця доброго сумління Богові, – і нині вас спасає через воскресіння Ісуса Христа» (1 Петра 3:21). 

Слова Петра: «Хто постраждав тілом, перестав грішити» – найкраще можна зрозуміти в контексті хрещення (1 Петра 4:1). За допомогою хрещення християнин бере участь у стражданнях, смерті й воскресінні Ісуса; він зробив вибір: «Щоб решту часу жити в тілі вже не за людськими пожаданнями, але за Божою волею» (1 Петра 4:2). Це завдання можна виконати тільки завдяки щоденному підкоренню себе Господу і розп’яттю «свого тіла з його пристрастями та пожадливостями» (Гал. 5:24). 

В уривку Римл. 6:1-11 Павло пише, що при хрещенні християни об’єдналися з Ісусом у Його смерті й воскресінні. При хрещенні ми померли для гріха. А тепер маємо поводитися так, щоб смерть для гріха стала очевидною в нашому житті. Слова Павла: «Вважайте себе мертвими для гріха і живими для Бога в [нашім Господі] Ісусі Христі» (Римл. 6:11) відкривають секрет успіху християнського життя. 

`Коли в останній раз ви «страждали тілом», намагаючись подолати гріх? Що ваша відповідь говорить про ваше християнське життя?` 
