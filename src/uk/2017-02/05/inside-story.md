---
title:  Місіонерська історія
date:   28/04/2017
---

#### НОВЕ ЖИТТЯ Частина 2 

Монсурат не розповідала своїм друзям, куди їздить по суботах, але вони помітили в ній зміни. Дівчина стала більш відповідальною і вже не вдавалася до різних витівок. На канікулах Монсурат знову пішла до церкви. Батьки помітили, що вона щосуботи йде з дому, і запитали, куди донька ходить, але Монсурат ухилилася від відповіді. 

Коли її родина пішла до мечеті помолитися, Монсурат пішла з ними, але замість того щоб читати молитви, завчені багато років тому, вона молилася в серці до Ісуса. Мати це помітила і почала розпитувати доньку. Монсурат вирішила, що їй більше не слід приховувати свою віру від батьків. Вона повинна бути чесною і розповісти їм, як стала християнкою. 

Батьки дуже розсердилися. Вони заборонили їй спілкуватися із сусідом-християнином та відвідувати церкву. Батьки просили її друзів та викладачів робити все можливе, щоб змусити Монсурат відмовитися від християнської віри. Але наскільки слухняною вона хотіла бути батькам, настільки ж вірною прагнула бути Христу і не могла відмовитися від Нього. 

Зрештою батько відрікся від доньки, і Монсурат змушена була покинути рідну домівку. До того ж батько відмовився платити за два останні роки її навчання в університеті. 

Монсурат дуже боялася залишитися одна, але молилася, і Божий мир наповнив її серце. Дівчина з надією повторювала біблійну обітницю: «Бо мій батько та мати моя мене кинули, та Господь прийме мене» (Псал. 27:10). Члени церкви допомогли Монсурат оплатити навчання, а подруга, котра жила поруч з університетом, запросила її пожити в неї. 

Монсурат намагалася поговорити з батьками, але безуспішно. Вона відчувала себе дуже самотньою. Члени церкви відвідували сім’ю Монсурат, просячи батьків дозволити доньці повернутися додому. Нарешті ті погодилися. 

Однак взаємовідносини не налагодилися, і Монсурат зрозуміла, що не може більше жити вдома. Пресвітер церкви запропонував їй навчатися в адвентистському університеті в Нігерії, де вона зможе спокійно жити і здобувати знання, а церква оплатить її навчання. 

Монсурат вступила до університету Бабкок, обравши спеціальність медсестри. Її батьки нині пишаються досягненнями доньки і навіть кілька разів відвідували її. Монсурат молиться про те, щоб одного разу її сім’я теж увірувала, і сподівається, що її історія допоможе іншим молодим людям твердо стояти у вірі. 

Монсурат вивчала медсестринську справу в університеті Бабкок, Нігерія. 