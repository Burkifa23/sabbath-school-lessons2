---
title:  БУДЬТЕ ОДНІЄЇ ДУМКИ
date:   23/04/2017
---

### БУДЬТЕ ОДНІЄЇ ДУМКИ 

`Прочитайте уривок 1 Петра 3:8-12. Як, за словами апостола, повинні жити християни? Що він повторює з написаного в текстах 1 Петра 2:20, 21?` 

Апостол починає з того, що закликає віруючих бути однієї думки (хомофронес). Він не має на увазі одноманітність, коли всі думають та діють абсолютно однаково. Найкращу ілюстрацію цієї ідеї можна знайти в 1 Кор. 12:1-26, де Павло пояснює: як тіло складається з різних частин (таких як руки, ноги, очі, голова), так і Церква складається з людей із різними духовними дарами. І в тому, і в іншому випадку єдності можна досягнути за рахунок загальних цілей та спільних дій. 

Безперечно, мати таку єдність не завжди легко, про що наочно свідчить сумна історія християнської Церкви. Проте відразу після цієї настанови Петро пояснює своїм читачам, яким чином вони можуть утілити в життя християнський ідеал. 

Наприклад, християни мають виявляти співчуття (див. 1 Петра 3:8). Співчуття означає: коли страждає один християнин, інші страждатимуть разом із ним; коли один християнин радіє, з ним радіють і інші (пор. 1 Кор. 12:26). Співчуття дає нам можливість побачити події очима ближнього, а це важливий крок на шляху до єдності. Далі Петро пише, що ми повинні бути «братолюбні» (1 Петра 3:8). Сам Ісус сказав, що Його справжніх учнів можна буде впізнати через їхню любов один до одного (див. Івана 13:35). Крім того, Петро закликає християн бути милосердними (див. 1 Петра 3:8). Вони мають бути поблажливими до вад і помилок ближніх. 

«Розіпніть себе, вважайте інших кращими за себе. Таким чином ви станете єдині із Христом. Перед Усесвітом, перед Церквою і світом ви пронесете безпомилкове свідчення того, що ви – сини й дочки Божі. Бог буде прославлений через приклад, явлений вашим життям» (Е. Уайт. Свідчення для Церкви, т. 9, с. 188). 

`Чи завжди ми поводимося згідно з повчаннями Петра, зокрема його порадою: «Не відплачуйте злом за зло» (1 Петра 3:9)? Чи повинні ми перемогти свою гординю, щоб виконувати повчання апостола? Яким чином ми можемо це зробити? Див. Гал. 2:20.` 
