---
title:  ЛЮБОВ ПОКРИВАЄ ВСЕ
date:   27/04/2017
---

### ЛЮБОВ ПОКРИВАЄ ВСЕ 

Уже за часів Петра християни жили в очікуванні швидкого повернення Ісуса та кінця світу. Ми знаємо це зі слів самого апостола: «Та наблизився всьому кінець. Тому будьте мудрі й ревні в молитвах!» (1 Петра 4:7). Отже, Петро закликає своїх читачів приготуватися до кінця. У певному розумінні «кінець» для кожного з нас настане відразу після смерті. Смертний сон може тривати тисячу років або кілька днів, але ми сприймаємо його як одну мить. Як тільки відкриємо очі, для нас відразу настануть Другий прихід Христа і кінець світу. 

`Згідно зі словами Петра, як мають жити християни, якщо «наблизився всьому кінець»? 1 Петра 4:7-11.` 

Християни не тільки повинні бути розсудливими й пильнувати в молитвах, але також мати «щиру любов один до одного, бо любов покриває багато гріхів» (1 Петра 4:8). 

Що це означає? Яким чином любов покриває гріх? Відповідь на це запитання міститься в тексті, на який посилається Петро: «Ненависть побуджує сварки, а любов покриває всі провини» (Прип. 10:12). Якщо ми любимо, то з більшою готовністю і легше прощаємо тих, хто завдає нам болю й ображає нас. Через любов до нас Христос прощає кожного з нас. Наша любов також має спонукувати нас прощати інших. Коли рясніє любов, легше забути невеликі і навіть великі провини. 

Петро висловлює таку ж думку, яку неодноразово озвучували Ісус та Павло: весь Закон полягає в повелінні любити Бога всім серцем та любити наших ближніх, як самих себе (див. Матв. 22:34-39; Римл. 13:8-10). 

Петро також закликає християн бути гостинними. Другий прихід близько, але через це християни не повинні нехтувати соціальними відносинами. Апостол також застерігає, що слова християн мають звучати, як Божі слова. Серйозність часу, у який ми живемо, спонукає до серйозної розмови з людьми про духовні істини. 

`«Любов покриває безліч гріхів». Хто згрішив проти вас? Як ви можете виявити таку любов, щоб «покрити» той гріх? Чому в цьому випадку ви також отримаєте благословення?` 
