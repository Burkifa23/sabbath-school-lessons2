---
title:  ВІДДАЮЧИ ХВАЛУ
date:   13/04/2017
---

### ВІДДАЮЧИ ХВАЛУ

Паралелі зі старозавітною Церквою не обмежуються спасінням, покликанням та обранням нас Богом. Питання полягає в наступному: «Для чого ми покликані й вибрані?» Петро відразу ж дає відповідь. Він наголошує, що ці особливі відносини мають певну мету. Християни повинні «звіщати чесноти Того, Хто вас покликав із темряви до дивного Його світла» (1 Петра 2:9). Саме це мав звершувати стародавній Ізраїль. Бог покликав його бути свідком світові. Божа мета полягала в тому, аби благословити весь світ через стародавній Ізраїль, Свій народ заповіту. 

`Прочитайте тексти П. Зак. 4:6; 26:18, 19; Ісаї 60:1-3; Зах. 8:23. Яка загальна думка міститься в цих віршах?` 

Стародавньому Ізраїлеві, народові заповіту, була доручена місія – благовістити світові Євангеліє, запропоноване Господом спасіння. Християни повинні здійснювати цю ж священну місію. Вони покликані ділитися з іншими своїм досвідом, знанням Бога та розумінням того, що Він здійснив для світу через Христа. 

`Прочитайте 1 Петра 2:10. Чому цей вірш дуже важливий для місії та цілі християн?` 

Світ переповнений гріхами, смертю, безнадією. Однак Ісус віддав Своє життя, щоб спасти всіх від неминучої загибелі. Для стародавнього Ізраїлю особливий статус означав особливу відповідальність. Християни мають надзвичайно високий статус – статус Божого народу. Але це передбачає обов’язок запрошувати інших до Бога, щоб вони також могли розділити високий статус. Згідно з текстом 1 Петра 2:10, тепер християни є народом. Колись вони не були народом, а тепер удостоїлися честі стати святим народом (див. Осії 1, 2). У Біблії слово «святий» зазвичай означає «відокремлений для поклоніння». Тому, будучи святим народом, християни повинні жити особливим життям, відмінним від світського. Також їм необхідно бути подібними до вогню в холодну ніч, який приваблює інших своїм світлом і теплом. Християнам доручено ділитися з людьми славним спасінням, до якого вони причетні. 
