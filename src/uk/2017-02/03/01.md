---
title:  Царське священство
date:   08/04/2017
---

### Царське священство

### Біблійні тексти для дослідження: 

1 Петра 2:1-3; Євр. 4:12; 1 Петра 2:4-8; Ісаї 28:16; Вих. 19:3-6; 1 Петра 2:5, 9, 10. 

> <p>Пам’ятний вірш</p> 
> «А ви – рід вибраний, царське священство, святий народ, придбаний, аби звіщати чесноти Того, Хто вас покликав із темряви до дивного Його світла» (1 Петра 2:9). 

Вихований у єврейській культурі, релігії й історії Петро називає християн святим народом, придбаним. У цьому випадку він використовує стосовно новозавітної Церкви мову заповіту, яка вживається в Старому Завіті щодо стародавнього Ізраїлю. 

І це не дивно, адже віруючі в Ісуса язичники були прищеплені до Божого народу заповіту. Відтепер вони причетні також до обітниць заповіту. «Коли ж деякі з гілок відломилися, а ти, будучи дикою оливкою, прищепився до них і живишся з кореня та соку оливкового дерева, то не хвалися перед гілками. Якщо ж хвалишся, то пам’ятай, що не ти корінь носиш, а корінь носить тебе» (Римл. 11:17,18). 

У текстах, запропонованих для дослідження протягом цього тижня, Петро звертає увагу своїх читачів на священну відповідальність та високе покликання, які вони мають як Божий народ заповіту, оскільки, за словами Павла, прищеплені до оливки. Один із цих обов’язків, покладений колись на стародавній Ізраїль, – проголошувати велику істину про спасіння в Господі. 
