---
title:  ЖИВИЙ КАМІНЬ
date:   10/04/2017
---

### ЖИВИЙ КАМІНЬ 

`Прочитайте 1 Петра 2:4-8 (див. також Ісаї 28:16; Псал. 118:22; Ісаї 8:14, 15). До якої важливої істини звертається Петро? Як, за словами апостола, ми повинні чинити у відповідь на дії Ісуса?` 

Закликавши своїх читачів жадати духовної їжі, Петро відразу ж спрямовує їхню увагу на Ісуса Христа – живий Камінь. Фактично Петро наводить порівняння з Єрусалимським храмом. У текстах 1 Петра 2:4-8 він згадує три старозавітних уривки про значущість наріжного каменя, котрий символізує роль Ісуса в Його Церкві. Петро – не єдиний, хто пов’язує ці вірші з Ісусом. Сам Спаситель цитує Псал. 118:22 наприкінці однієї зі Своїх притч (див. Матв. 21:42). Петро робить те ж саме у своїй промові до єврейських вождів (див. Дії 4:11). Павло цитує текст Ісаї 28:16 у Римл. 9:33. 

Апостол Петро наголошує: незважаючи на розп’яття й відкинення Ісуса співвітчизниками, Бог визначив для Нього роль наріжного Каменя в духовному Божому домі. Християни ж є живими каменями, які складають цей духовний дім. Використовуючи такі поняття, як наріжний камінь та будівельне каміння, Петро створює образ Церкви. Церква заснована на Ісусі, але складається з Його послідовників. 

Зверніть увагу: як християнин, ви стаєте частиною християнської Церкви та місцевої громади. Християни подібні до цеглин, вмурованих у великий дім, вони не покликані бути відособленими, відокремленими від інших послідовників Ісуса. Християнин, який не об’єднується з іншими християнами в поклонінні і праці заради наближення Божого Царства, не відповідає своєму імені. Християни хрестяться в Христа і таким чином приєднуються до Його Тіла – Церкви. 

Петро також говорить про роль Церкви. Ця роль полягає в тому, щоб утворити «святе священство» (1 Петра 2:5), яке приносить «духовні жертви». У Старому Завіті священики були посередниками між Богом та Його народом. Петро й інші новозавітні автори часто використовують термінологію храму і священства, аби зобразити Церкву як живий храм Бога, у якому роль священиків виконує Його народ. Апостол указує на старозавітну систему поклоніння, щоб відкрити істину про те, як християни мають жити й діяти у світі. 

`Ще раз прочитайте текст 1 Петра 2:5. Що означає «приносити духовні жертви»? Як це роблять християни, представляючи інтереси суспільства у своєму поклонінні Богові?` 
