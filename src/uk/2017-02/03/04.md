---
title:  БОЖИЙ НАРОД ЗАПОВІТУ
date:   11/04/2017
---

### БОЖИЙ НАРОД ЗАПОВІТУ 

Петро пише з позиції Старого Завіту. Ключовою в ній є ідея заповіту, який має величезне значення для єврейської та християнської теології. 

Що таке заповіт?

«Заповіт» (євр. «берит») – це договір, або угода між двома сторонами. Він міг бути укладений між двома приватними особами (наприклад, між Лаваном та Яковом; див. Бут. 31:44) або між двома царями (наприклад, між Соломоном і Хірамом; див. 1 Цар. 5:12)*. Заповіт також міг бути укладений між царем та його народом, як це було у випадку з Давидом і старійшинами Ізраїлю (див. 2 Сам. 5:3). 

Поряд з іншими виділяються особливі відносини заповіту між Богом та Його вибраним народом, нащадками Авраама. 

`Прочитайте тексти Бут. 17:1-4; Вих. 2:24; 24:3-8. Що ці вірші повідомляють нам про заповіт між Богом та Ізраїлем?` 

Перша книга Біблії, Буття, розповідає, як Бог уклав заповіт з Авраамом (Бут. 15:9-21; 17:1-26). Бог «згадав» про цей заповіт та звільнив Свій народ від єгипетського рабства (Вих. 2:24). Бог відновив заповіт зі Своїм народом за часів Мойсея, коли дав ізраїльтянам Десять Заповідей та інші закони (див. Вих. 19:1-24:8; Вих. 24:3-8). 

Але обітниці заповіту не були безумовними. «Господь обіцяв: якщо вони будуть сумлінно виконувати Його вимоги, Він благословить їх у всіх достатках та в усіх ділах їхніх рук» (Е. Уайт. Свідчення для Церкви, т. 2, с. 574). 

Справді, пророки, використовуючи термінологію заповіту, неодноразово попереджали Ізраїль про небезпеки непокори Божому Законові. Деякі богослови вважають: за винятком, мабуть, пророцтв із книг Даниїла й Об’явлення, усі інші пророцтва Біблії є умовними. Це показує, яку важливу роль відіграє послух для виконання обітниць заповіту. Виконання передбачених заповітом благословень залежало від послуху Божому Законові, а пророцтва про загибель стосувалися винятково неслухняних. 

`Що означають для вас відносини заповіту з Богом? Які зобов’язання накладає на вас цей заповіт?` 
