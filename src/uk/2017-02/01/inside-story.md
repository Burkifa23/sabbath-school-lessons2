---
title:  Місіонерська історія
date:   31/03/2017
---

#### СКАСОВАНИЙ ПОХОРОН. Частина 1 

Одного разу я почув розмову своєї сестри з другом. – Але це сталося, – сказала вона. – Людина була мертвою, а зараз жива. «Як померла людина може повернутися до життя? – подумав я і вголос додав: – «Цього не може бути». – Це правда, – переконувала сестра. – Людина була мертва, а зараз жива. 

Я знав, що Господь воскрешав людей у біблійні часи. Однак такі чудеса більше не відбуваються. Чи все ж трапляються? Я став на коліна і помолився молитвою Хоми: «Господи, якщо це правда, дозволь мені побачити це на власні очі; тоді я повірю» (див. Івана 20:25). 

Незабаром я забув цю дивну історію про воскреслу людину. Я закінчив школу і перед вступом до коледжу вирішив послужити рік піонером Глобальної місії. 

Піонер Глобальної місії – це рядовий член Церкви, якого обирає громада. Він отримує невелику стипендію, і його запрошують переїхати на нове місце, аби проповідувати там вічне Євангеліє, відкриваючи християнські цінності. Піонери відіграють особливу роль у створенні нових громад. 

Мене направили до віддаленого району центральної Нігерії, куди раніше їздили кілька місіонерів і де не було жодного адвентиста. Я прибув до села і почав знайомитися з людьми. Більшість жителів села поклонялася ідолам, проте деякі дозволяли мені ділитися з ними Євангелієм. Молода дівчина на ім’я Ван-Ойо особливо зацікавилася вісткою про Бога. Я почав разом з нею вивчати Біблію. 

Одного разу до мене в кімнату забіг хлопчик, вигукуючи, що Ван-Ойо померла. 

– Вона померла минулої ночі, – повідомив він. – Її рідні хочуть, щоб ви прийшли, перш ніж її поховають. 

Приголомшений страшною новиною, я побіг до будинку Ван-Ойо. Дівчина лежала на підлозі на солом’яному маті, зі зв’язаними руками і ногами, підготовлена до поховання. Я дивився на неї і думав про наше дослідження Біблії саме напередодні ввечері. Не вірилося, що Ван-Ойо померла. Я доторкнувся до її руки – вона була твердою і холодною. 

Я попросив дозволу помолитися, перш ніж її поховають. Два десятки людей у кімнаті спостерігали, як я схилився над померлою і молився. Я просив Бога повернути цій дівчині життя та явити перед присутніми Свою силу. 

Так пройшло близько години. Раптом на тілі Ван-Ойо з’явився піт. Поклавши долоню на руку дівчини, я відчув тепло. Натхненний, я продовжив молитву і почув, як ВанОйо чхнула. Потім Ван-Ойо чхнула ще раз. 

_Далі буде._ 