---
title:  ЛЮДИНА З КРАЇНИ УЦ
date:   18/12/2016
---

### ЛЮДИНА З КРАЇНИ УЦ

`Прочитайте тексти Йова 1:1, 8. Що вони повідомляють про характер Йова?` 	

Хоч друзі Йова говорили, що він, очевидно, у чомусь згрішив і тим самим накликав на себе нещастя, насправді все було навпаки. Саме доброчесність та вірність патріарха зробили його особливою мішенню для сатани.


Наскільки доброчесним і вірним був патріарх? По-перше, текст повідомляє, що він був «невинний». Це слово не означає, що Йов був таким же безгрішним, як Ісус. Воно вказує на цілісний характер особи, чесність і щирість. «Непорочний у Божих очах - це людина, яка досягла такого рівня особистісного розвитку, якого очікують від неї Небеса в той чи інший момент часу. Єврейське слово “там”, що означає “невинний”, відповідає грецькому слову “телейос”, яке в Новому Завіті часто перекладається як “досконалий”, але ближче за змістом до слова “зрілий”» (Біблійний коментар АСД, т. 3, с. 499). Подальший досвід Йова показав, що він, будучи вірним і справедливим, продовжував зростати.

По-друге, у тексті наголошується, що він був «праведний». Це слово означає «прямий», «чесний», «правильний». Йов жив так, що підходив під визначення хорошого громадянина.

По-третє, текст повідомляє, що він «Бога боявся». Хоч Старий Завіт зображує «богобоязливість» як одну з рис вірного ізраїльтянина, у Новому Завіті це слово характеризує язичників, котрі вірою і правдою служили Богові Ізраїлю (Дії 10:2, 22).

Нарешті, Йов «від злого втікав», або уникав зла. Ця характеристика патріарха була підтверджена Самим Господом у розмові із сатаною: «Чи звернув ти увагу на раба Мого Йова? Бо немає такого, як він, на землі: муж він невинний та праведний, що Бога боїться, а від злого втікає» (Йова 1:8).

Йов був людиною Божою, його віра виявлялася в способі життя; він справді свідчив і ангелам, і людям (див. 1 Кор. 4:9), якою може бути людина в Христі.

`Якби книга Йова була про вас, що було б написано на місці пропусків? Була людина в країні , ім'я його /її , і була ця людина та і він/вона Бога і від злого.`
