---
title:  Inside Story
date:   23/12/2016
---

#### ПРОБУДЖЕННЯ МОГО СЕРЦЯ

Частина 2

Через шість місяців після мого першого візиту до будинку Квето він запросив мене піти з ним до церкви. Я читав Біблію, і мені стало цікаво, що являє собою церква, яка навчає них істин, тому вирішив відвідати її. Я був зацікавлений, але обережний, оскільки не хотів бути втягнутим у щось неправильне.

Будівля церкви була нічим не примітна, але, коли ми увійшли до неї, кожен хотів потиснути мені руку. Квето знав, що я був досить стриманою людиною, тому він попередив мене, що люди в церкві дуже доброзичливі. Я відчував іншу атмосферу в цьому місці, наповнену спокоєм, порядком і любов’ю.

Мені справді сподобалося богослужіння і теплота цих людей, тому я почав відвідувати церкву щосуботи. Тепер я знав, що Святий Дух пробудив моє серце і розум, щоб я міг розуміти істину. Я усвідомив свою власну духовну убогість. Бог дав мені віру і змінив моє серце.

Члени моєї сім’ї помітили зміни в моєму житті. Вони ставили запитання, побоюючись, що мене обманом втягнули в одну із сект. Вони бачили, що моє релігійне переконання було твердим, і ніколи не забороняли мені відвідувати церкву або читати Біблію.

У міру того як ми з Квето разом вивчали Писання, ми стикалися з різними аспектами віри в Бога і доктринами Церкви. Я регулярно відвідував семінари, на яких досліджувалися книги Даниїла й Об’явлення. Вони допомагали мені багато чого зрозуміти і відповісти на безліч запитань.

Через рік після того, як уперше зустрів Квето на вулиці, я присвятив своє життя Богові. У п’ятницю ввечері під куполом неба я уклав заповіт з Богом. Відповідаючи на запитання пастора і підтверджуючи свою віру, я відчував, наскільки Небеса були близькі до мене. У суботу мене офіційно прийняли до членів церкви. Мені було 20 років.

Який терплячий і милостивий наш всемогутній Бог! Мене вражає той факт, що Той, Хто тримає під контролем цілий Усесвіт, нахиляється до мене, щоб звільнити мене від помилок цього світу! Він врятував мене і щодня веде до більшого розуміння Плану спасіння. Господь привів мене до Себе, коли я намагався вирішити, що мені робити зі своїм життям. Після хрещення я навчався в Адвентистській духовній семінарії в Празі, тому тепер я можу бути інструментом в руках Божих, щоб приводити душі, котрі шукають Його, до Небесного Отця.

Я славлю і дякую Богові за Квето, який ніколи не здавався, коли я не вірив йому.

Сьогодні Йозеф Плачи - рукопокладений пастор Церкви адвентистів сьомого дня. Він здійснює служіння директора дитячого відділу, дитячої Суботньої школи і клубу «Слідопит» у Словацькій конференції.
