---
title:  ДЛЯ ПОДАЛЬШОГО ДОСЛІДЖЕННЯ
date:   23/12/2016
---

#### ДЛЯ ПОДАЛЬШОГО ДОСЛІДЖЕННЯ

Протестантська Реформація знову проголосила велику істину про спасіння через віру. Ця істина вперше прозвучала ще в Едемі (див. Бут. 3:15), потім знайшла найповніше відображення в житті Авраама (див. Бут. 15:6; Римл. 4:3) і далі була послідовно розкрита в посланнях Павла.

Спасіння вірою завжди включає в себе діяльність Святого Духа в житті віруючого. У житті й характері Йова ми знаходимо чудовий приклад такої діяльності. Богослови іноді називають її «освяченням». У Писанні освяченню надано великого значення. Не випадково Слово Боже закликає нас прагнути до «святості, без якої ніхто не побачить Господа» (Євр. 12:14).

Основне визначення освячення - «відокремлення чогось для святого використання». Ця ідея звучить у зверненні Господа до Свого народу заповіту: «Будьте святі, бо святий Я, - Господь, Бог ваш!» (Левит 19:2). Хоч сам термін та ідея по-різному трактуються в Старому й Новому Завітах, щоразу йдеться про те, що Бог звершує в нас. Такий процес можна розглядати як моральне зростання в благочесті. Це «прогресуючий процес моральних змін, який здійснюється силою Святого Духа у співпраці з людською волею» (Настільна книга з теології, Біблійний коментар АСД, т. 12, с. 222).

Хоч тільки Бог може здійснити в нас цю справу, але нас ніхто не примушує до освячення, так само, як і до виправдання. Ми вручаємо самих себе Господу, і цей же Господь, Котрий виправдовує нас через віру, освячує нас, уподібнюючи до Бога тією мірою, якою це можливо тут, на Землі. Таке перетворення було здійснене для Йова. Павло пише: «Діти мої, я знову терплю нестерпні муки за вас, доки не відобразиться у вас Христос» (Гал. 4:19). Еллен Уайт підкреслює: «Христос - наш Взірець, досконалий і святий, даний нам, щоб ми йшли за Ним. Ми ніколи не можемо бути рівні Взірцеві, але можемо наслідувати Його й відображати Його відповідно до наших можливостей» (Щоб мені пізнати Його, с. 265).

#### Питання для обговорення:

`Яким чином ми можемо сприяти Божій праці в нас? Ми знаємо, що тільки Бог спроможний змінити серце людини, але нам дозволено співпрацювати з Ним. Із чим можна порівняти таку співпрацю? Як вона виявляється?`

`У тексті Колос. 2:6 говориться: «Отже, як ви прийняли Господа Ісуса Христа, так і ходіть у Ньому». Як ці слова допомагають нам зрозуміти, що значить жити у вірі й послуху?`

`Як ми - кожен зокрема і Церква загалом - можемо прославляти Господа перед людьми й ангелами?`
