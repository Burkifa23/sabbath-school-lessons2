---
title:  Місіонерська історія
date:   25/11/2016
---

### ОБМАН САТАНИ

Частина 2

Руї почав читати Біблію самостійно. Так він виявив згадки про суботній день.

Руї знав, що «шаббат» - це субота, оскільки ці слова були ідентичні в португальській мові. Але він не знав церкви, члени якої поклонялися б у суботу. Через кілька тижнів Руї слухав радіопрограму, під час якої диктор пропонував безкоштовне вивчення Біблії. Руї записався і почав отримувати уроки.

Майже відразу він почав знаходити відповіді на запитання, які бентежили його багато років. Але перш ніж зробити висновок і прийняти рішення, Руї тимчасово припинив навчання, оскільки зустрів дівчину. Він відклав вивчення біблійних уроків і проводив увесь свій час із коханою. Врешті-решт вони одружилися. Його життя наповнилося новим змістом.

Але щоразу, коли пара відвідувала церкву, Руї відчував старі протиріччя, що виникали в його серці. Він більше не вірив, що неділя була біблійним днем поклоніння, і тепер сприймав смерть як сон, а не життя в іншому місці. Ці релігійні запитання розколювали його сім’ю зсередини, викликаючи хвилювання і суперечки. Руї боявся, що його переконання можуть зруйнувати їхній шлюб.

Чоловік дізнався, що кузина його дружини була адвентисткою сьомого дня і що біблійні уроки, які він вивчав, були організовані адвентистами. Несподівано на запитання, які він ставив усе життя, з’явилися відповіді. Усе стало на свої місця. Але Руї, як і раніше, стикався з дилемою: що скаже його дружина, дізнавшись про його інтерес до цієї церкви?

Чоловік почав дивитися адвентистське телебачення, коли дружини не було вдома. Коли вона поїхала на кілька тижнів відвідати батьків, Руї відвідав Адвентистську церкву. Він знайшов там духовну сім’ю і був переконаний, що саме сюди Бог вів його.

Руї наважився розповісти про все дружині. Коли він зробив це, вона не сприйняла серйозно його захоплення релігією, оскільки бачила його духовні пошуки давно, відколи вони познайомилися. Але Руї знав, що він знайшов те, що шукав. Чоловік продовжував вивчати та досліджувати істини і незабаром попросив хрестити його. «Я знайшов спокій, - говорить він. - Омана сатани більше не уразить мене, тому що я знайшов істину».
