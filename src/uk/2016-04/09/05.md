---
title:  СПОКОНВІЧНА НАДІЯ
date:   23/11/2016
---

### СПОКОНВІЧНА НАДІЯ

Хто з нас, переживши досвід Йова, зміг виголосити настільки обнадійливу заяву? Його слова є незаперечним доказом віри й послуху.

Йов мав надію, бо служив Богові надії. Навіть з урахуванням непривабливих прикладів людської гріховності, що мали місце від моменту падіння Адама та Єви в Едемському саду (див. Бут. 3) і до падіння Вавилону в кінці часу (див. Об’явл. 14:8), Біблія - це книга, сповнена надією. Вона дає більш широке уявлення, яке виходить за рамки пропонованої світом картини майбутнього.

«Світ був переданий Христові, і через Нього Божі благословення зливаються на все грішне людство. Ісус був Викупителем як до, так і після Свого втілення. Ще до появи гріха Спаситель уже був» ( Е. Уайт. Христос - надія світу, с. 210). Спаситель - найбільше Джерело нашої надії!

`Як наведені вірші підтверджують чудову надію, виражену в словах Еллен Уайт? Ефес. 1:4; Тита 1:2; 2 Тим. 1:8, 9; 1 Петра 1:18-20.` 	

Ці тексти відкривають дивовижну істину. Завдяки Своєму передбаченню Бог ще до створення світу знав, що людство впаде в гріх. У грецькому тексті 2 Тим. 1:9 сказано, що ми були покликані через благодать, дану нам у Христі Ісусі «попереду вічних часів». Ця благодать була дана нам «не за наші діла» (жодних наших діл ще не було, оскільки тоді ми не існували), а через Ісуса. Ще до нашого існування Бог розробив План, який пропонує людству надію на вічне життя. Надія з’явилася не тоді, коли в нас виникла потреба в ній; вона існувала задовго до цього, очікуючи моменту, коли ми відчуємо гостру потребу в ній.

Як християни, ми маємо достатньо підстав для надії й віри. Ми перебуваємо у створеному Богом Усесвіті. Цей Бог полюбив (Івана 3:16) і викупив нас (див. Тита 2:14). Він чує наші молитви (Матв. 6:6) та заступається за нас (Євр. 7:25). Цей Бог обіцяє, що ніколи не залишить нас (Євр. 13:5). Він воскресить наші смертні тіла (Ісаї 26:19) і дасть нам вічне життя в Його присутності (Івана 14:2, 3).

`«Що ж скажемо на це? Якщо Бог за нас, то хто проти нас?» (Римл. 8:31). Як ви можете надіятися на Божий захист усупереч усім своїм тривогам?`
