---
title:  КІНЕЦЬ
date:   24/09/2016
---

### КІНЕЦЬ

### Біблійні тексти для дослідження:
Йова 42:10-17; Бут. 4:8; Матв. 14:10; 1 Кор. 4:5; Дан. 2:44; Йова 14:14, 15.

> <p>Пам'ятний вірш:</p>
> «Сказав їй Ісус: Я є воскресіння і життя; хто вірить у Мене, - хоч і помре, буде жити» (Івана 11:25).

На уроках літератури учням пояснюють, наскільки важливе хороше закінчення їхніх творів. У художній літературі, де вся історія вигадана, автор має підвести розповідь до прийнятного завершення. Однак і в науковій літературі закінчення також важливе.

А що можна сказати про реальність, про саме життя, яке ми проживаємо не на сторінках книги і не в сценарії фільму, а в плоті й крові? Як щодо наших власних історій? Який фінал вони мають? Чи сходяться наприкінці всі сюжетні лінії так гарно, як у хорошому творі?

Мабуть, це не той випадок, правда? Про який хороший кінець можна говорити, якщо наші історії завжди закінчуються смертю? У цьому розумінні не існує справді щасливих фіналів, адже не можна смерть назвати щастям!

Це стосується й історії Йова. Хоч її фінал часто вважають щасливим, принаймні на тлі пережитих Йовом страждань, але насправді не такий він уже і щасливий, оскільки ця історія теж закінчується смертю - смертю самого Йова.

Починаючи цього тижня дослідження книги Йова, ми звернемося до її закінчення, бо там піднімається питання і про нашу остаточну долю, не тільки земну, а й вічну.
