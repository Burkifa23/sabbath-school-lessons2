---
title:  Місіонерська історія
date:   30/09/2016
---

### НАВЕРНЕННЯ УВ’ЯЗНЕНОГО

#### Частина 1

Олександр Марин був добре відомий серед співробітників право- охоронних органів у більшій частині Румунії. Його ім’я та фото з'являлися в поліцейських дільницях по всій країні. Понад третину свого життя він провів у в’язниці.

Марин не підходив під типовий образ закоренілого злочинця. Майбутнє добре освіченої людини, художника і дизайнера, котрий володіє мовами, було багатообіцяючим. Його старший брат наклав на себе руки у віці 18 років, будучи чемпіоном країни з легкої атлетики. Марину тоді виповнилося 15 років. Засмучені горем батьки направили всю свою любов і надії на майбутнє свого молодшого сина. Але він зв’язався з поганою компанією. Друзі сина отримували задоволення, порушуючи закон. «Ми знаємо, що станеться, якщо нас упіймають», - говорив він. Врешті-решт Олександра впіймали і посадили у в’язницю. Вона стала для нього школою для подальшої кримінальної діяльності, і незабаром він був звільнений, опанувавши нові способи скоєння злочинів. Олександр став учасником інших незаконних справ і зрештою зв’язався з мафією.

Олександр одружився на колишній однокласниці. Дівчина знала про його минуле, але сподівалася змінити його.

Проте в плани Олександра це зовсім не входило. Він вирішив втекти до Югославії і пізніше відправити туди свою дружину, що на той час чекала дитину. Олександру вдалося безпечно перетнути кордон, проте у нього не було ніяких коштів для проживання. «Нам доводилося красти, щоб прогодуватися», - розповідав він. За це чоловік знову був заарештований і відправлений до в’язниці.

За день до звільнення Олександра співробітниця в’язниці розповіла йому про те, що його збираються депортувати до Румунії. Для Олександра це означало одне - смертний вирок. Вона дала йому напилок, і він разом зі своїми сусідами по камері почав розпилювати металеві ґрати в’язниці, що ретельно охоронялася. Ув’язнені співали й усіляко шуміли, щоб не було чути звуків розрізання сталевих ґрат. Вікно було дуже маленьким, і Олександру довелося залишити пальто і сорочку і намазатися кремом для гоління, щоб пролізти через крихітний отвір на волю.

Чоловік розповідає, що відбулося далі: «Четверо з нас намагалися втекти, і трьом вдалося опинитися на сусідньому кукурудзяному полі. Була пізня осінь, і в мене не було ні сорочки, ні пальта. Я тремтів від холоду. Ми чули, як охоронці з собаками шукали нас. Поліцейські собаки знайшли мого сусіда по камері. Я зрозумів це по криках, що пролунали. Саме тоді я промовив першу у своєму житті молитву. «Боже, допоможи мені. Якщо ти дозволиш мені врятуватися, я зміню своє життя». Я вірив у те, про що говорив у молитві. Але як тільки мені вдалося втекти, я забув про свою обіцянку Богові».

###### Далі буде
