---
title:  Місіонерська історія
date:   02/12/2016
---

#### ВИКОНУЮЧИ БОЖУ СПРАВУ

Частина 1

Ця історія не про мене. Вона про те, як Господь діє через мене і що Він може здійснити через будь-кого, хто бажає дозволити Богові використати себе.

Я завжди любив бізнес. У віці 21 року я заснував свою першу компанію, продаючи комп’ютери школам. Від самого початку Бог був моїм партнером і рясно благословляв мене.

Пізніше я купив франшизу на програмне забезпечення. За п’ять років компанія збільшилася з однієї людини до п’ятдесяти і заробила багато грошей. Я багато чого вкладав в служіння, але відчував порожнечу. Через деякий час я усвідомив, що, хоч і підтримував церкву фінансово, проте я не був залучений особисто до служіння. Ми з дружиною дійшли висновку, що нам необхідно свідчити людям про Божу вістку.

Наші ділові кола продовжували розширюватися, але я відчував, що Бог закликає мене продати найбільшу компанію. Я віддав продаж у руки Божі, і компанію швидко купили за суму більшу, ніж я очікував.

Я знав, що Богові не потрібні мої гроші, але я почав усвідомлювати, що Господь хоче, щоб я присвятив Йому свій час. Служіння - це не те, що ми робимо щось по суботах. Це те, що ми робимо увесь час. Я хотів бути особисто залученим до служіння. Тому я запитував Бога, що Він хоче, щоб я зробив для Нього.

Одного разу, розмовляючи зі своїм колегою, християнським бізнесменом, членом Асоціації підприємців-адвентистів, я поділився з ним своїм бажанням бути особисто залученим до місіонерського служіння, до конкретного євангельського проекту. Я не переймався тим, де цей проект реалізовуватиметься, я просто прагнув служити на ниві Божій. Я запитав колегу, чи немає у нього якихось ідей із цього приводу. Він відповів, що поміркує над цим.

Відразу ж після розмови в цього чоловіка задзвонив телефон, і він, вибачившись, вийшов, щоб відповісти на дзвінок. Коли він повернувся, то повідомив, що телефонував керівник церкви, який розповів йому про місіонерський проект у країні, закритій для євангелізму.

Щойно він сказав про цей проект, я зрозумів, що це Бог відповідає на мою молитву! Проект здійснювався в країні, з якою я був знайомий. Я знав мову і культуру людей тієї країни, і, як бізнесмен, я міг би допомогти керівникам церкви його здійснити. Я знав, що міг би туди поїхати, у те місце, куди багато інших людей не мали можливості потрапити.

*Далі буде*
