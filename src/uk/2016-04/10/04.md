---
title:  ЕЛІГУ ЗАХИЩАЄ БОГА
date:   29/11/2016
---

### ЕЛІГУ ЗАХИЩАЄ БОГА

Протягом століть про Елігу та його промову було написано безліч коментарів. У них зазначається, що вона знаменує переломний момент у розмові. Однак насправді досить складно побачити будь-які новаторські елементи в мові Елігу, здатні змінити напрямок і динаміку розмови. Навпаки, складається враження, що він здебільшого наводить ті ж аргументи, що й троє інших чоловіків, намагаючись захистити Бога від звинувачень у несправедливому ставленні до Йова.

`Прочитайте Йова 34:10-15. Які істини озвучує Елігу? Як вони співвідносяться з тим, про що говорилося раніше? Чому його правильні по суті слова були недоречні в даній ситуації?` 	

Можливо, у випадку з Елігу та трьома іншими друзями ми маємо справу з побоюванням, що Бог не такий, яким його уявляє людина. Вони хочуть вірити в доброту, справедливість і могутність Бога, тому Елігу озвучує істини саме про ці Його риси.

«Бо очі Його на дорогах людини, і Він бачить всі кроки її, - немає темноти, немає і темряви, де б злочинці сховались» (Йова 34:21, 22).

«Та ж Бог сильний, і не відкидає нікого, Він міцний в силі серця. Не лишає безбожного Він при житті, але право для бідних дає. Від праведного Він очей Своїх не відвертає, але їх садовить з царями на троні назавжди, - і вони підвищаються» (Йова 36:5-7).

«Всемогутній, - Його не знайшли ми, Він могутній у силі, але Він не мучить нікого судом та великою правдою. Тому нехай люди бояться Його, бо на всіх мудросердих не дивиться Він» (Йова 37:23, 24).

Якщо все це правда, то єдиним логічним поясненням страждань Йова є висновок: патріарх заслужив їх. Хіба може бути інакше? Іншими словами, Елігу намагався захистити власне уявлення про Бога, ставши свідком жахливих лих, які спіткали таку добру людину, як Йов.

`Чи стикалися ви із ситуацією, коли у вас виникали побоювання за свою віру? Як ви відреагували на власний страх? Озираючись назад, подумайте, що б ви зробили по-іншому?`
