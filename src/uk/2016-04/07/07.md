---
title:  ДЛЯ ПОДАЛЬШОГО ДОСЛІДЖЕННЯ
date:   11/11/2016
---

#### ДЛЯ ПОДАЛЬШОГО ДОСЛІДЖЕННЯ:

Як уже зазначалося, важливо поставити себе на місце персонажів історії, оскільки це може допомогти нам зрозуміти їхні мотиви й учинки. Вони не бачили що відбувається за лаштунками боротьби, про яку відомо нам. Якщо ми поставимо себе на їхнє місце, буде неважко помітити помилку, якої припустилися Еліфаз, Білдад і Цофар щодо страждань Йова. Вони винесли вирок, не маючи для цього необхідних повноважень.

«Для людини природно вважати, що великі лиха є незаперечним доказом найбільших злочинів та гріхів; але люди часто припускаються помилки, оцінюючи характер таким чином. Ми не живемо під час карального суду. Добро та зло співіснують, і лиха приходять до кожного. Іноді люди справді виходять за межі дії Божого захисту, опиняються у владі сатани і Бог не втручається. Йов сильно страждав, а друзі спонукували патріарха визнати, що його страждання викликане гріхом, аби змусити його відчути себе винним. Вони вважали, що Йов - великий грішник, але Господь дорікнув їм за те, що вони несправедливо засудили Його вірного слугу» (Коментарі Еллен Уайт, Біблійний коментар АСД, т. 3, с. 1140).

Ми маємо бути дуже обережними в питанні визначення причин страждань. Звичайно, у деяких випадках бачимо прямий причинно-наслідковий зв’язок. Людина курила і захворіла на рак легенів. Наслідки передбачувані Але як бути з тими, хто курить усе життя і не хворіє на рак? Бог одного карає, а іншого - ні? Зрештою, подібно до Еліфаза, Білдада й Цофара, ми не завжди знаємо, з якої причини приходять страждання. Фактично не має значення, знаємо ми це чи ні. Важливо те, як реагуємо на страждання людей. Саме в цьому троє друзів фатально помилялися.

#### Питання для обговорення:
- `Чи допомагає усвідомлення ідеї карального суду вірити в кінцевий тріумф Божої справедливості?`
- `Троє друзів Йова справді не розуміли всього, що відбувалося з Йовом та завдавало йому страждань. Ми також не розуміємо всіх причин людських страждань. Як усвідомлення цього допомагає нам бути милосерднішими до страждальців?`
