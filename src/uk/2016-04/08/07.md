---
title:  ДЛЯ ПОДАЛЬШОГО ДОСЛІДЖЕННЯ
date:   18/11/2016
---

### ДЛЯ ПОДАЛЬШОГО ДОСЛІДЖЕННЯ

На початку минулого уроку згадувався Альбер Камю, який шукав відповідь на запитання про людські страждання, а також сенс життя, значно ускладненого цими стражданнями. Як і більшість атеїстів, він не надто був успішним у своїх пошуках. Камю писав: «Є лише одна по-справжньому серйозна філософська проблема - проблема самогубства. Вирішити, варте чи не варте життя того, щоб його прожити, - значить відповісти на фундаментальне питання філософії» (А. Камю. Бунт людини, М.: Політіздат, 1990, с. 24).

Звичайно, на питання про людські страждання непросто відповісти. Книга Йова відхиляє завісу й показує нам ширшу картину. Але навіть після її прочитання в нас залишається багато запитань.

Однак існує принципова різниця між людьми, котрі без Бога шукають відповіді на питання страждань, та людьми, які шукають їх із Богом. Так, проблема болю і страждань ускладнюється, якщо ви вірите в існування Бога. З іншого боку, на відміну від подібних до Камю атеїстів, у нас є надія на вирішення цієї проблеми. (Є свідчення, що Камю через деякий час хотів охреститися, але незабаром загинув в автомобільній катастрофі). Ми очікуємо моменту, коли Бог «обітре кожну сльозу з їхніх очей, і більше не буде смерті, ні страждань, ні голосіння, ні болю, - вже більше не буде, бо перше минулося» (Об’явл. 21:4). Навіть якщо хтось не вірить у цю та інші біблійні обітниці, він повинен як мінімум визнати, що значно приємніше жити з такою надією, ніж просто жити в праці й боротьбі, а потім назавжди померти, вважаючи, що все це не мало жодного значення.

### Питання для обговорення:

`Під час обговорення проблеми зла можна почути таку думку: «Так, у світі існує зло, але добра у світі значно більше!» Першим запитанням на таку заяву було б: звідки ми знаємо, що добро переважає зло? Як можна визначити їх співвідношення? Друге запитання: навіть якщо добро переважає, це анітрохи не полегшувало страждань Йова та інших людей! Німецький філософ Артур Шопенгауер навів переконливий приклад, доводячи неспроможність ідеї балансу між добром і злом у світі. «Кажуть, задоволення в цьому світі переважують страждання, - писав він, - або принаймні між ними існує рівновага. Якщо читач хоче переконатися, чи справедливе це твердження, рекомендую йому порівняти відчуття двох тварин, коли одна пожирає іншу». Як би ви відповіли на думку, що добро якимось чином урівноважує зло?`
