---
title:  НЕСПРАВЕДЛИВІ ДОЛІ
date:   15/11/2016
---

### НЕСПРАВЕДЛИВІ ДОЛІ
`Прочитайте Йова 15:14-16. Яку істину Еліфаз виголошує патріархові?` 	

Знову Еліфаз говорить про гріховність усього людства. Гріх, як і страждання, є поширеним явищем на Землі. І, як ми знаємо, усі людські страждання в кінцевому підсумку - це результат гріха. Звичайно, Бог може використати страждання, щоб викласти нам важливі уроки. «Бог завжди випробовував Свій народ у горнилі горя та страждань. Тільки в розпеченій печі чисте золото християнського характеру звільняється від усяких домішок» (Е. Уайт. Патріархи і пророки, с. 129).

Проте існує і більш глибока проблема, пов’язана зі стражданнями. Що можна сказати про періоди, коли ми не бачимо жодної користі від страждань? А як щодо страждань людей, у котрих чисте золото характеру не звільнилося від усяких домішок, оскільки ці люди були миттєво вбиті? А якщо хтось страждає, не знаючи істинного Бога або не маючи жодної інформації про Нього? Що можна сказати про людей, чиї страждання тільки наповнили їх гіркотою, злістю і ненавистю до Бога? Ми не можемо ігнорувати ці приклади або намагатися максимально спростити їх. Зробивши так, ми повторимо помилки обвинувачів Йова.

Крім того, що доброго може бути в знищенні тварин, котрі живими згоріли під час лісової пожежі? Чи в смерті тисяч людей, що загинули внаслідок стихійного лиха? Або в загибелі мирних жителів під час війни? Які уроки вони або їхні сім’ї могли отримати, якщо всі разом були знищені? Було б логічно запитати не тільки про десятьох загиблих дітей Йова, а й про його слуг, які були вбиті «вістрям меча» (Йова 1:15,17) або заживо згоріли від «Божого вогню» (Йова 1:16).

Доля всіх цих людей, безумовно, видається несправедливою, незалежно від уроків, отриманих Йовом та його обвинувачами, та остаточної поразки сатани в результаті вірності Йова.

Сьогодні ми стикаємося з подібними проблемами. Шестирічна дитина помирає від раку - хіба це справедливо? Двадцятирічну студентку силою витягли з її машини і зґвалтували - хіба це справедливо? Тридцятип’ятирічна мати трьох дітей гине в автокатастрофі - хіба це справедливо? А що можна сказати про 19 тисяч японців, які загинули під час землетрусу в 2011 році? Чи були всі 19 тисяч людей винні в чомусь, за що таким чином поплатилися? Якщо ні, то їхня загибель була також несправедливою. Це дуже важкі питання.
