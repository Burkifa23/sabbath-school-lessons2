---
title:  Місіонерська історія
date:   18/11/2016
---

### ОБМАН САТАНИ

#### Частина 1

Руї жив з бабусею і дідусем у Португалії. Вони померли, коли йому було сім років. Руї хотів знати, що відбувається з людьми, коли вони помирають, але у його дядька, до якого він переїхав жити, не було відповідей на ці запитання.

Руї розпочав довгий пошук відповідей з відвідування недільної школи, розташованої неподалік від будинку дядька. Сподіваючись знайти відповіді на свої духовні запитання, він часто цитував молитви, які запам’ятовував напам’ять, але, здавалося, що побудувати міст над прірвою між ним і Богом йому так і не вдається.

Руї купив Біблію, сподіваючись, що це допоможе йому зрозуміти Бога. Але, оскільки він був навчений того, що прості люди не можуть зрозуміти цю книгу, він поставив її на видне місце і не читав її.

Одного разу, прибираючи на полиці, Руї посунув Біблію. Вона відкрилася на двадцятому розділі книги Вихід. Руї звернув увагу, що заголовок сторінки свідчив: «Десять Заповідей Божих». Він сів і прочитав розділ. Руї був вражений, виявивши, що заповіді в Біблії відрізняються від тих, які він вивчав у недільній школі.

Наступної неділі він запитав священика про це. Руї був розчарований, коли священик просто сказав йому дотримуватися заповідей церкви і не звертати увагу на біблійний варіант. Здивування Руї зростало, і він перестав відвідувати церкву. Але порожнеча в його житті залишилася.

Руї згадав: від своїх родичів він чув, що його бабуся говорила з духами. Він ставив запитання, чи має він ту ж здатність. Почуваючи себе пригніченим від безуспішних спроб знайти відповіді на свої запитання в церкві, він вирішив шукати відповіді у мертвих.

Чоловік ходив на зібрання, де викликали духів, і невдовзі почав відчувати їхню присутність. Незабаром Руї глибоко занурився у світ духів. Він знайшов книги з чорної магії і почав вивчати їх. Але деякі з приписів настільки лякали його, що він знищив усе, що мав, пов’язане з духами і чаклунством, залишивши тільки свою Біблію.

Руї знову почав шукати відповіді на запитання про Бога. Він відвідав не одну церкву і поставив не одне запитання. Але все, що йому говорили, викликало в нього сумнів і відчай.

*Далі буде*
