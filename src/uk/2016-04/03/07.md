---
title:  ДЛЯ ПОДАЛЬШОГО ДОСЛІДЖЕННЯ
date:   14/10/2016
---

### ДЛЯ ПОДАЛЬШОГО ДОСЛІДЖЕННЯ

Дослідники книги Йова, знавці єврейської мови, відзначають цікавий феномен. Слова дружини Йова перекладені так: «Прокляни Бога - і помреш!» (Йова 2:9). Текст Йова 1:5 у перекладі звучить так: «Може, згрішили сини мої, і зневажили Бога в серці своєму». А переклад тексту Йова 1:11 такий: «Але простягни тільки руку Свою, і доторкнися до всього, що його, - чи він не зневажить Тебе перед лицем Твоїм?». У кожному із цих прикладів дієслово «проклинати/зневажати» утворене від слова «благословляти». Слово, що має корінь брк, у всій Біблії означає «благословляти». Цей же корінь використовується в Бут. 1:22, де Бог «благословляє» створені Ним істоти, а також у Псал. 67:8: «Нехай благословляє нас Бог».

Чому ж дієслово «благословляти» перекладається як «проклинати/зневажати» в наведених вище текстах із книги Йова? Насамперед, якби в даних текстах ішлося про «благословення», вони б не мали змісту. Навіщо Йову знадобилося приносити жертви Богові (див. Йова 1:5), якщо його сини «благословили» Бога у своїх серцях? Контекст вимагає протилежного значення, як і в Йова 1:11 та 2:5. Чи міг сатана думати, що Йов благословить Бога, якщо його спіткає лихо? Контекст, безперечно, вимагає значення «проклинати». За що Йов дорікнув дружині, якщо вона порадила йому благословити Бога (Йова 2:9,10)? Усі ці вірші мають зміст тільки в тому разі, якщо зазначене слово передає ідею «прокляття».

Чому ж автор не використав одне з поширених слів для позначення «прокляття»? Учені вважають, що це евфемізм - нейтральне слово, використане замість непристойного. Опис ситуації, у якій прокляття адресується Богові, ображало релігійні почуття автора. Те ж саме ми спостерігаємо в текстах 1 Цар. 21:10, 13, де слово, перекладене як «зневажати», утворене від дієслова брк - «благословляти». Отже, Мойсей використовував слово «благословляти» замість слова «проклинати», хоч ідеться явно про прокляття.

### ПИТАННЯ ДЛЯ ОБГОВОРЕННЯ:
- ```Чому в кризові часи для людей так природно сумніватися в існуванні Бога та в Його добрих намірах? Перебуваючи в суворій реальності грішного світу, де триває велика боротьба, чому ми завжди повинні пам’ятати про Голгофський хрест? ```
- ```Хоч нам відомий фон, на якому розгортається трагедія Йова, сам патріарх, судячи з усього, не знав підґрунтя цих подій. Він бачив лише лиха, що обрушилися на нього, але не бачив усієї картини. Чого це навчає нас? Яким чином думка про більшу картину, яку ми часто не бачимо або не розуміємо, може заспокоїти нас у важкі часи?```
