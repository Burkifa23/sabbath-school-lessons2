---
title:  Місіонерська історія
date:   14/10/2016
---

### ПОРОЖНЕЧА СЕРЦЯ
#### Частина 1

Будучи єдиною донькою і наймолодшою дитиною в сім’ї, Олена була оточена любов’ю. Однак глибоко всередині вона відчувала деяку порожнечу і не знала, що б це могло бути. Друзі запропонували Олені піти з ними на дискотеку, де б вона могла заповнити душевну порожнечу музикою і танцями, але батьки не відпустили її.

Один із друзів Олени запросив її відвідати Адвентистську церкву. Олена чула, що адвентисти були чесними і порядними людьми. Але бабуся попередила її, що вірні ортодокси не переступають поріг протестантських церков. Тому дівчина не пішла.

Потім хтось запросив Олену на серію молитовних зустрічей. «Адже це не постійні богослужіння,- переконувала себе дівчина,- тому немає нічого поганого в тому, щоб піти туди». Отримавши дозвіл від батька, вона пішла, частково із цікавості, послухати, чого навчають інші церкви. Олена відвідувала кожну зустріч і вперше в житті почула про те, що Ісус хоче бути її особистим Другом, що Він любить її, віддав за неї життя і незабаром повернеться знову. Уперше в житті Олена відчула щастя. Вона хотіла дізнатися більше і вирішила відвідувати церкву по суботах.

Коли батько Олени дізнався, що тепер вона хоче відвідувати богослужіння по суботах, він розсердився. Але дівчина вже відчула любов Христа і розуміла, що вона повинна дізнатися більше. Однак, коли вона спробувала вийти з дому, щоб піти до церкви, батько зупинив її. «У цій сім’ї тільки одна релігія, - сказав він. - І ніхто в цьому будинку не перейде ні в жодну іншу віру».

Але в міру того як Олена читала Біблію і вивчала істини, котрих не знала, вона вирішила, що субота - день Господній. Вона хотіла відвідувати церкву, але розуміла, що батьки не дозволять їй цього. Тому Олена сказала їм, що йде відвідати бабусю. Дорогою до церкви вона зупинилася на декілька хвилин, щоб зайти до бабусі, і потім знову продовжила свій шлях. Бабуся попередила Олену, що це принесе розбрат в їхню сім’ю.

По сусідству жила вдова. Вона чула про бажання Олени відвідувати церкву і запрошувала дівчину до себе в п’ятницю після обіду, щоб та могла непомітно вийти на вечірнє богослужіння. Олена намагалася піти з церкви раніше, щоб її не побачили з адвентистами.

###### Далі буде
