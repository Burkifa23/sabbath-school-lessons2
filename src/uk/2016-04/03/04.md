---
title:  НЕХАЙ БУДЕ БЛАГОСЛОВЕННЕ ГОСПОДНЄ ІМ’Я!
date:   11/10/2016
---

### НЕХАЙ БУДЕ БЛАГОСЛОВЕННЕ ГОСПОДНЄ ІМ’Я!

Як відреагував Йов після першої атаки сатани, дізнавшись про всі нещастя, які спіткали його? (Йова 1:20-22.) Що означає факт, що навіть в умовах такої трагедії «Йов не згрішив, і не сказав на Бога нічого безумного»?

Свобода вибору - вирішальний чинник Божого правління, яке ґрунтується на любові. Господь бажає, щоб ми служили Йому з любові, а не з примусу. «Сатана припустив, що Йов служить Богові з корисливих мотивів... Він заперечував, що істинна релігія виникає з любові й осмислення Божого характеру, що справжні шанувальники не мислять себе поза релігією і служать Богові тому, що таке служіння є правильним саме по собі, а не просто тому, що Небеса сповнені славою. Вони люблять Бога, оскільки Він гідний їхньої любові й довіри, а не тільки тому, що Він благословляє їх» (Біблійний коментар АСД, т. З, с. 500).

Йов довів, що обвинувачення сатани хибні. Бог наперед знав, що станеться, але Йов же не знав та міг інакше повестися. Він міг би згрішити і сказати щось «безумне» на Бога. Господь не примушував патріарха чинити саме так. Його непохитна вірність, виявлена за вкрай важких обставин, була дивовижним свідченням перед людьми й ангелами.

```Порівняйте зміст першого розділу книги Йова з описом у Бут. 3:1-8 гріхопадіння Адама та Єви. Як цей контраст показує, наскільки жахливий їхній гріх?``` 	

Адам і Єва, безгрішні істоти, які мешкали в раю, не послухалися Бога й упали в гріх, не витримавши нападу сатани. Йов, який пережив біль і руйнування, залишився вірним Господу, незважаючи на спроби сатани похитнути його. В обох випадках ми маємо яскравий приклад добровільних доленосних рішень.

```Як реакція Йова свідчить про те, наскільки дешевими, легковажними й помилковими бувають наші виправдання гріха?```
