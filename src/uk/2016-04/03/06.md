---
title:  СЛУХНЯНИЙ ДО СМЕРТІ
date:   13/10/2016
---

### СЛУХНЯНИЙ ДО СМЕРТІ

У тексті Йова 1:22 читаємо: «При всьому цьому Йов не згрішив, і не сказав на Бога нічого безумного!». Текст Йова 2:10 повідомляє: «При всьому тому Йов не згрішив своїми устами». В обох випадках, незважаючи на напади сатани, Йов залишився вірним Господу. Обидва тексти підкреслюють факт, що Йов не згрішив ані діями, ані словами.

Звичайно, ці тексти не стверджують, що Йов був безгрішним. Біблія навчає, що всі ми - грішники. «А коли скажемо, що ми не згрішили, то робимо Його неправдомовним і Його слово в нас не перебуває» (1 Івана 1:10). Бути «невинним та праведним», боятися Бога й уникати зла (Йова 1:1) зовсім не означає бути безгрішним. Як і всі інші, Йов народився грішником та потребував Спасителя.

Незважаючи на нещастя, які спіткали його, Йов залишився вірним Господу. У цьому значенні патріарха можна вважати прообразом Ісуса (див. Урок 14), Котрий серед жахливих випробувань та спокус не здався, не впав у гріх і тим самим спростував обвинувачення сатани проти Бога. Звичайно, діяння Христа за своїми наслідками були незрівнянно більш масштабними, величними і значущими, ніж діяння Йова. Проте між ними можна зауважити паралелі.

```Прочитайте Матв. 4:1-11. Як досвід Йова відображає спокусу Христа в пустелі?``` 	

За неймовірно важких обставин, ослабнувши від голоду, Ісус у Своїй людській природі, у «подобі гріховного тіла» (Римл. 8:3), не піддався, як і Йов, на спокуси диявола. Коли патріарх довів свою вірність, сатана зник зі сцени. Те ж саме відбулося й у випадку з Ісусом. Святе Письмо повідомляє: після того як Ісус вистояв у спокусі, диявол залишив Його (Матв. 4:11, див. також Якова 4:7).

Але спокуса, з якою Ісус зіткнувся в пустелі, була тільки початком боротьби. Справжнє випробування чекало Його на хресті, однак і тут, незважаючи на весь тягар страждань (незрівнянно сильніших, ніж страждання Йова), Ісус залишився вірним до смерті.

```Прочитайте Филп. 2:5-8. Яку надію дарує нам послух Христа «до смерті»? Чим ми повинні відповісти на Його послух?```
