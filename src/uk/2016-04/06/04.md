---
title:  ЛЮДИНА ТА ЇЇ ТВОРЕЦЬ
date:   01/11/2016
---

### ЛЮДИНА ТА ЇЇ ТВОРЕЦЬ

Еліфаз не вирізнявся тактовністю й умінням виявити співчуття. За його словами, Йову не становило жодних проблем бути світлом і розрадою для інших, коли все було добре. А тепер, коли його спіткало зло, він «налякався» (4:5), однак не має так поводитися. Бог справедливий, тому нещастя трапляються з нами заслужено.

```Прочитайте Йова 4:12-21. Які аргументи наводить патріархові Еліфаз?``` 	

Промова Еліфаза містить багато цікавих моментів, зокрема уявлення друзів патріарха про природу й характер істинного Бога ще до появи ізраїльської нації. Книга Йова свідчить, що знанням про Бога володіли не тільки патріархи і згодом ізраїльтяни, але також інші люди. Тут ми бачимо, що Еліфаз фактично прагне захистити характер Бога.

Те, що Еліфаз почув у «видіннях», у багатьох аспектах було правильним богослов’ям (див. Псал. 103:14; Ісаї 64:7; Римл. 3:19,20). Ми, людські істоти, - лише порох, ми минущі, а знищити нас так же легко, як міль. І, безумовно, немає на світі людини, яка була б праведніша за Бога!

З іншого боку, його слова були банальні й недоречні. Питання полягало не в тому, чи кращий Йов за Бога. Патріарх скаржився не на це. Він говорив про те, який нещасний та як сильно страждає, а не про те, що праведніший за Бога.

Однак Еліфаз, мабуть, саме так розцінив слова Йова. Адже якщо Бог справедливий і нещастя спостигає тільки безбожника, значить Йов зробив щось таке, за що тепер змушений страждати. Тому скарги Йова безпідставні. Намагаючись захистити Бога, Еліфаз читає мораль Йову. У своїх висновках Еліфаз, за його словами, спирався не тільки на колективний досвід взаємодії людей з Богом, а й на надприродне одкровення (хоч у нас немає гарантії, що це було справжнім одкровенням). Проте його позиція не враховувала головного.

```Чого ми можемо навчитися з промови Еліфаза? Навіть якщо наше судження правильне, чи може бути так, що ми висловлюємо його в невідповідний момент і не кращим чином?```
