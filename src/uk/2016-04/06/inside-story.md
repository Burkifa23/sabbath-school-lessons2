---
title:  Місіонерська історія
date:   04/11/2016
---

### «УСЕ ВІН ПРЕГАРНИМ ЗРОБИВ СВОГО ЧАСУ"
#### Частина 1

Михаела була єдиною дитиною у своїй згуртованій і дружній румунській сім’ї. Її батьки були вчителями, і сім’я із задоволенням проводила час разом.

Коли мати Михаели почала відвідувати Адвентистську церкву, батько не був проти, але Михаелі це не подобалося. У той час їй було 18 років, і вона випробовувала свою матір різними ідеями і висловлюваннями. Коли її мати перестала носити прикраси, Михаела заявила, що та виглядає негарно без них. Проте Михаела, як і раніше, любила свою матір і хотіла їй найкращого.

Коли дівчина вступила до університету, вона усвідомила, що її думки часто звертаються до Бога і релігії. Вона думала про те, що розповідала їй мама про вчення адвентистів, і навіть відстоювала ці вчення в дискусіях з іншими студентами. Але Михаела опиралася глибшому інтересу до релігії, пояснюючи це тим, що вона ще молода і в неї попереду все життя, щоб подумати про Бога і релігію.

Під час навчання в університеті Михаела зустріла симпатичного юнака, що користувався популярністю у дівчат. Він був привабливим хлопцем із заможної сім’ї. Та все ж він вибрав Михаелу. Коли їй виповнився 21 рік, вони одружилися. Михаела відчувала, що Бог щедро благословив і схвалив її вибір, дозволивши їй вийти заміж за чоловіка своєї мрії.

Молодята часто відвідували свої сім’ї. Тоді як батьки Михаели насолоджувалися домашнім затишком, наповненим щирими бесідами і дискусіями, сім’я її чоловіка не відчувала такого задоволення від спільного дозвілля.

Свекруха Михаели перестала допомагати оплачувати навчання сина після його одруження, тому після випуску Михаела влаштувалася на роботу, щоб допомогти чоловікові заплатити за навчання. їй не потрібно було працювати по суботах, тому зазвичай вона проводила цей день, займаючись домашніми справами. Але все частіше Михаела відчувала докори сумління, згадуючи настанови матері про те, як слід святити суботній день.

Через деякий час, коли чоловік Михаели все ще не завершив навчання, у сім’ї почали виникати проблеми. Часто, коли наставали важкі часи, Михаела молилася про те, що, якщо Бог допоможе їм вирішити проблеми, вона стане адвентисткою. Але як тільки криза минала, вона забувала свою обіцянку.

Коли батьки чоловіка дізналися, що їхній син ще не завершив навчання в університеті, хоч і сказав їм, що завершив, вони розсердилися на нього і звинуватили в марній траті свого життя і їхніх грошей. Розгніваний, він зателефонував Михаелі на роботу і сказав, що вони переїжджають з квартири, подарованої батьками. «Я завершив навчання і забезпечу сім’ю самостійно!» - відважно заявив він.

Неохоче Михаела повернулася додому і зібрала речі. Вони переїхали до сестри чоловіка, котра жила в тому ж місті. Михаела продовжувала працювати, тоді як її чоловік збирав документи для отримання віз, щоб залишити країну.

###### Далі буде
