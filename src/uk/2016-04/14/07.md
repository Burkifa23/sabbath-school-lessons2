---
title:  ДЛЯ ПОДАЛЬШОГО ДОСЛІДЖЕННЯ
date:   30/12/2016
---

#### ДЛЯ ПОДАЛЬШОГО ДОСЛІДЖЕННЯ

Протягом століть книга Йова захоплювала, просвіщала і вражала читачів - послідовників юдаїзму, християнства і навіть ісламу (де є свій варіант біблійної історії). Наявність

у цій книзі запитань без відповіді не повинна бентежити, оскільки вони є в усіх біблійних книгах. Навіть уся Біблія не відповідає на кожне з поставлених у ній запитань. Якщо такі теми, як гріхопадіння людини та План спасіння, ми вивчатимемо протягом усієї вічності (див. Велика боротьба, с. 678), то хіба може одна книга обмеженого обсягу, нехай навіть натхненна Господом (див. 2 Тим. 3:16), відповісти сьогодні на всі запитання?

Проте книга Йова не стоїть окремо. Вона є частиною значно більшої картини, відкритої в Божому Слові. Як фрагмент грандіозної духовної й богословської мозаїки, вона містить дієве послання до всіх послідовників Бога. Вона закликає нас зберігати вірність серед нещасть.

Йов є живим підтвердженням слів Ісуса: «А той, хто встоїть до кінця, буде спасенний» (Матв. 24:13). Хто з віруючих в Ісуса, намагаючись чинити правильно, не стикався із несправедливістю? Хто з віруючих в Ісуса, бажаючи бути вірним, не проходив через випробування віри? Хто з віруючих в Ісуса, потребуючи розради, не чув натомість осуду? І все ж книга Йова представляє нам приклад людини, яка, незважаючи ні на що, зберегла віру й непорочність. А оскільки по благодаті Божій ми віримо в Того, Хто помер на хресті за Йова і за нас, до нас звернений заклик: «Іди і ти чини так само!» (Луки 10:37).

#### Питання для обговорення:

`Уявіть собі єврея, який був знайомий із книгою Йова та жив до Першого приходу Христа. Які запитання, на вашу думку, могла поставити ця людина, котрих не виникає у нас? Яким чином історія Ісуса та Його подвиг заради нас допомагають нам краще зрозуміти книгу Йова?`

`Коли ви зустрінете Йова, яким буде ваше перше запитання до нього і чому?`

`Назвіть теми і проблеми, порушені в книзі Йова, але не охоплені при її вивченні цього кварталу?`

`Який основний духовний урок ви почерпнули з книги Йова? Поділіться своїми відповідями в класі.`
