---
title:  ОКРЕМІ УРОКИ ІЗ КНИГИ ЙОВА
date:   24/12/2016
---

### ОКРЕМІ УРОКИ ІЗ КНИГИ ЙОВА

### Біблійні тексти для дослідження:
2 Кор. 5:7; Йова 1:1-2, 8; Матв. 4:10; 13:39; Івана 8:1-11; Євр. 11:10; 4:15.

> <p>Пам'ятний вірш:</p>
> «Бо блаженними називаємо тих, що терпіли. Ви чули про терпіння Йова і знаєте Господній кінець, що Господь дуже милосердний та щедрий» (Якова 5:11).

Завершуємо дослідження книги Йова в цьому кварталі.

Ми змогли вивчити значну частину матеріалу книги, але необхідно визнати, що залишається величезний простір для дослідження. У матеріальному світі відкриття й результати досліджень піднімають ще більше нових питань, які потребують вивчення. Це стосується і духовних істин Божого Слова.

«Немає жодних причин сумніватися в Божому Слові тільки тому, що ми не можемо зрозуміти таємниць Божественного провидіння. Світ природи сповнений чудес, які перевершують наше розуміння, - чи варто тоді дивуватися прихованим таємницям духовного світу, які непідвладні нашому розумінню?Усі труднощі розуміння обумовлені слабкістю і недосконалістю людського розуму» (Е. Уайт. Виховання, с. 170).

Так, загадки залишаються, особливо в такій книзі, як книга Йова, де піднімаються найскладніші питання життя. Цього тижня ми розглянемо окремі уроки цієї історії, які допоможуть нам, подібно до Йова, зберігати вірність Господу в неспокійному світі.
