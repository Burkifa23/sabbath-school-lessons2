---
title:  Місіонерська історія
date:   30/12/2016
---

#### ПОШУК ДУХОВНОГО СЕНСУ

Я виріс у Словаччині, у місті Кошице, яке розташоване в східній частині колишньої Чехословаччини. Коли мені було 15 років, мої батьки розійшлися. Моя мама переїхала до Праги, тоді як я залишився з батьком.

Я хотів, щоб мене вважали крутим у старшій школі, тому у віці 16 років я почав курити і пити. Незабаром я усвідомив, що ці задоволення спричиняють ще більшу порожнечу в моєму житті, тому я почав шукати те, що б могло повністю задовольнити мене.

Наші сусіди були досить набожними людьми, і, коли мама приїжджала відвідати нас, вона зупинялася в цих людей. Вони запрошували нас піти з ними на їхнє зібрання. Я починав усвідомлювати, що Бог справді існує і що Він любить і піклується про мене.

Коли батько дізнався про мій інтерес до релігії, він прямо вказав мені на сімейну традиційну католицьку віру. Батько організував для мене уроки у місцевого священика, і я щонеділі почав відвідувати месу.

Через декілька тижнів я помітив оголошення про набір групи з вивчення Біблії в нашому районі. Упродовж декількох місяців я відвідував і біблійні курси, і доктринальні заняття в Католицькій церкві. Священик чув про біблійні курси і погрожував відлучити від церкви кожного, хто ходитиме на ці заняття.

Але мені подобалися ці уроки з вивчення Біблії. Нас закликали дотримуватися в першу чергу вчення Біблії, а не вчень будь-якої церкви. Пастор говорив про істинну біблійну Церкву. Я не знав такої, тому попросив пастора розповісти, яка церква сповідує ці принципи. Він сказав, що це Церква адвентистів сьомого дня. Я вже чув цю назву. На минулій зустрічі ми розмірковували про суботу, і я пішов додому подивитися слово «субота» в атеїстичному словнику, а там про адвентистів сьомого дня говориться як про тих, хто дотримуються суботи!

Після біблійних курсів проводилася євангельська кампанія. Невдовзі я був переконаний, що Адвентистська церква - істинна Божа церква. Коли я побачив, наскільки багато молодих людей присвятило своє життя Ісусові, це торкнулося і мого серця, і я вирішив розпочати нове життя з Христом. Через вісім місяців після мого першого біблійного уроку з адвентистами я уклав заповіт з Господом.

Молоді, і не лише молоді, люди все ще шукають сенс життя. Ваші місіонерські пожертвування допомагають їм знайти способи отримати відповіді на свої запитання. Дякую за вашу жертовність.

Цей досвід був узятий з історії, написаної Войтехом Пекариком, що навчався в Адвентистській богословській семінарії поблизу Праги, у Чеській Республіці.
