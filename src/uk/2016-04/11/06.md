---
title:  ПОКАЯННЯ В ПОРОСІ Й ПОПЕЛІ
date:   08/12/2016
---

### ПОКАЯННЯ В ПОРОСІ Й ПОПЕЛІ

`Прочитайте Йова 40:1-4; 42:1-6. Що сказав Йов у відповідь на об'явлення Бога про Себе?` 	

Очевидно, Йов був вражений тим, що показав йому Бог. Коли в Йова 42:3 патріарх каже: «Хто ж то такий, що ховає пораду немудру?», він фактично повторює перше запитання Бога до нього. Тепер Йов знав відповідь: це був він сам, коли міркував про речі, про які не мав жодного поняття.

Зауважте також, що Йов говорить у тексті 42:5. Хоч він багато чув про Бога, тепер, побачивши Його, тобто ближче познайомившись із Ним, він також побачив себе в правдивому світлі. Ось чому патріарх так відреагував, принизившись та каючись у поросі й попелі.

`Прочитайте Ісаї 6:1-5 та Луки 5:1-8. Чим описані в текстах реакції подібні до реакції Йова?`

У всіх цих випадках ми бачимо ключову біблійну істину про гріховність людини. Йов був «невинний та праведний і він Бога боявся, а від злого втікав» (Йова 1:1). І, незважаючи на всі спроби сатани налаштувати його проти Бога, патріарх залишився вірним. Ми бачимо тут стійкого вірного послідовника Господа.

Проте, як і у випадку з Ісаєю й Петром, проблиску святості і сили Бога було достатньо, аби змусити Йова зіщулитися від відчуття своєї гріховності й нікчемності. Усі ми - грішні, уражені гріхом істоти, і наша природа сама по собі перебуває в конфлікті з Богом. Ось чому ніхто не може спасти себе; ніхто не може зробити достатньо добрих діл, щоб заслужити прихильність Бога. Ось чому всі ми, включаючи навіть «найкращих», які, подібно до Йова, непорочні, справедливі, богобоязливі й віддаляються від зла, потребуємо благодаті і Спасителя, Котрий здійснив для нас те, чого ми ніколи не зможемо зробити для себе. На щастя, в Ісусі ми маємо все необхідне для спасіння і навіть більше.

`Уявіть собі, що ви стоїте перед обличчям Бога. Як ви вважаєте, якою була б ваша реакція?`
