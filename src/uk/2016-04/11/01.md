---
title:  З БУРІ
date:   03/12/2016
---

### З БУРІ

### Біблійні тексти для дослідження:
Йова 38-39; Івана 1:29; Матв. 16:13; 1 Кор. 1:18-27; Йова 40:1-4; 42:1-6; Луки 5:1-8.

> <p>Пам'ятний вірш:</p>
> «Де ти був, коли землю основував Я? Розкажи, якщо маєш знання!» (Йова 38:4).

Незважаючи на всі відмінності, герої в книзі Йова мали одну спільну рису: кожному було що сказати про Бога або принаймні про своє розуміння Бога. І, як ми зазначали, з багатьма їхніми висловами можна погодитися. Важко заперечити, наприклад, таке твердження: «Але запитай хоч худобу - і навчить тебе, і птаство небесне - й тобі розповість. Або говори до землі - й вона вивчить тебе, і розкажуть тобі риби морські. Хто б із цього всього не пізнав, що Господня рука це вчинила? Що в Нього в руці душа всього живого й дух кожного людського тіла?» (Йова 12:7-10)? Або таке: «Чи Бог скривлює суд, і хіба Всемогутній викривлює правду?» (Йова 8:3).

І хоч приводом для розмови були страждання Йова, головним об’єктом обговорення був Бог. У міру розповіді, не беручи до уваги перших двох розділів, Господь залишався за сценою і не виявляв Себе. Але незабаром усе зміниться. Сам Бог - об’єкт незліченних дискусій та дебатів у книзі Йова - говоритиме за Себе.
