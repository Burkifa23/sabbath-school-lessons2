---
title:  ГОСПОДЬ ВІДПОВІДАЄ
date:   04/12/2016
---

### ГОСПОДЬ ВІДПОВІДАЄ

`Прочитайте Йова 38:1. Хто долучається до розмови?`

Несподівано в розповіді книги Йова з’являється Господь, останні слова Якого прозвучали в тексті Йова 2:6: «І сказав Господь до сатани: “Ось він у руці твоїй, - тільки душу його бережи!”».

Читачі зовсім не готові до такої раптової появи Бога. Розділ 37 книги Йова закінчується промовою Елігу. А наступний розділ починається словами: «Тоді відповів Господь Йову із бурі» (Йова 38:1). У певний момент Бог та Йов залишаються сам на сам, так, немовби в присутності інших зовсім не було необхідності, принаймні зараз.

Образ «бурі» використовується як один з атрибутів з’явлення Бога людям (див. Ісаї 29:6; Зах. 9:14). Те ж саме єврейське слово, перекладене як «вихор», використовується при описі вознесіння Іллі на Небо: «І сталося, коли Господь мав узяти Іллю у вихрі на небо, то йшов Ілля та Єлисей із Ґілґалу» (2 Цар. 2:1).

Хоч Біблія не повідомляє про будь-які фізичні аспекти цієї «теофанії» (видимого з’явлення Бога людям), ясно, що Бог не говорить до Йова в тихому вітрі (див. 1 Цар. 19:12). Замість цього Він явив Себе могутнім чином, який, безумовно, привернув увагу патріарха.

Звичайно, це не єдиний випадок, коли Бог відкрив Себе людям. Знову Святе Письмо показує нам близькість Бога до людства.

`Що наведені тексти повідомляють нам про те, наскільки Бог може бути близький до нас? Бут. 15:1-6; 32:24-32; Івана 1:29.` 	

Біблія навчає нас великої й важливої істини: наш Бог - не відсторонене божество, яке створило світ, а потім залишило його напризволяще. Бог тісно взаємодіє з людьми. Незважаючи на всі наші скорботи, біди й труднощі, ми можемо бути впевненими в близькості Бога та довіряти Йому.

`Одна річ - умоглядно вірити в близькість Бога до нас, і зовсім інша - зазнати цієї близькості. Як ви можете навчитися підтримувати близькі взаємовідносини з Богом, черпаючи з них надію й розраду?`