---
title:  ТКАЦЬКИЙ ЧОВНИК
date:   26/10/2016
---

### ТКАЦЬКИЙ ЧОВНИК

Уявіть собі таку розмову. Двоє людей висловлюють занепокоєння з приводу смерті - неминучого кінця життя. Незалежно від того, наскільки порядно вони живуть і чого досягли, усе закінчиться могилою.

«Ми живемо всього якихось вісімсот-дев’ятсот років, а потім зникаємо! - скаржиться Метушалах другові. - Що таке вісімсот-дев’ятсот років у порівнянні з вічністю?!» (Див. Бут. 5).

Нам сьогодні важко уявити собі, як це - жити кілька століть! (Метушалахові було 187 років, коли народився його син Ламех, а після цього Метушалах прожив ще 782 роки). Проте навіть патріархи, усвідомлюючи неминучість смерті, напевно, скаржилися на швидкоплинність життя.

```Прочитайте Йова 7:1-11. На що скаржиться Йов? Див. також Псал. 40:5, 11; Якова 4:14.``` 	

Нещодавно ми читали, як Йов бажав спокою й полегшення в результаті смерті. Тепер він журиться від усвідомлення швидкоплинності життя. Він каже, що людина стикається з труднощами життя і після цього помирає. Парадокс полягає в тому, що ми нарікаємо на швидкоплинність життя навіть тоді, коли це життя похмуре й нещасне.

Одна адвентистка написала статтю про свою боротьбу з депресією та думками про самогубство. Ось що вона зазначила: «Найсильніше засмучувало те, що, як адвентистка, я вела такий спосіб життя, котрий обіцяв мені додаткових шість років життя». У лещатах депресії ця обставина не мала для неї великого значення.

Страждальцеві здається, що багато речей не мають сенсу. Біль заглушає раціональні докази, переважають страх і безнадія. Навіть Йов, маючи підставу для надії (див. Йова 19:25), у розпачі вигукнув: «Пам’ятай, що життя моє - вітер, моє око вже більш не побачить добра...» (Йова 7:7). Йов відчував подих смерті, проте скаржився на швидкоплинність життя, яким би жалюгідним у той момент воно не здавалося.

```Як розуміння гріхопадіння, смерті й обітниці воскресіння може допомогти нам інакше поглянути на питання швидкоплинності життя?```
