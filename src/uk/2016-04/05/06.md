---
title:  «МА ЕНОШ?» («ЩО ТАКЕ ЛЮДИНА?»)
date:   27/10/2016
---

### «МА ЕНОШ?» («ЩО ТАКЕ ЛЮДИНА?»)

Уявімо себе на місці Йова. «Чому Бог так поводиться зі мною? - думаємо ми. - Чому Він допустив таке в моєму житті?!» Йов не бачив і не міг бачити всієї картини. Він знав лише про своє лихо та губився в здогадах щодо причин. Хто з нас не був у подібній ситуації?

```Прочитайте Йова 7:17-21. Про що тут говорить Йов? Які запитання ставить? Якщо врахувати його становище, чому ці запитання виправдані?``` 	

Деякі богослови вважають, що наведені вище слова Йова перегукуються з уривком Псал. 8:5-7: «Що є людина, що Ти пам’ятаєш про неї, і син людський, про якого Ти згадуєш? А однак учинив Ти його мало меншим від Бога, і славою й величчю Ти коронуєш його! Учинив Ти його володарем творива рук Своїх, все під ноги йому вмістив» (див. також Псал. 144:3, 4). Проблема, однак, полягає в тому, що книга Йова була написана задовго до книги Псалмів. Не виключено, що псалмист написав ці вірші у відповідь на плач Йова.

У будь-якому разі запитання «Ма енош?» («Що таке людина?») - одне з найважливіших запитань. Хто ми? Як опинилися тут? У чому сенс і мета нашого життя?

Йов вважає, що Бог «ударив» його, тому запитує, чи Бог цікавиться ним. Бог великий, Його творіння безмежне, для чого Йому взаємодіяти з Йовом? Навіщо Йому цікавитися кожним із нас?

```Прочитайте Івана 3:16 та 1 Івана 3:1. Як ці тексти допомагають нам зрозуміти, чому Бог взаємодіє з людством?```

«Серце Івана переповнюється захопленням і благоговінням, коли він дивиться на висоту, глибину й ширину Отчої любові до нашого загиблого роду. Він не може знайти відповідних слів, щоб описати таку любов, але закликає світ споглядати її: «Подивіться, яку любов дав нам Отець, щоб ми звалися Божими дітьми!» (1 Івана 3:1). Якою цінною стає людина завдяки такій любові! Порушивши Божий Закон, людські сини стали підданими сатанинського царства. Але завдяки безмежній жертві Христа і віри в Ім’я Його сини Адама стають Божими синами. Прийнявши на Себе людську природу, Христос підніс людський рід» (Е. Уайт. Свідчення для Церкви, т. 4, с. 563).
