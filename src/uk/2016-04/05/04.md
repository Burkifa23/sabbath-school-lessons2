---
title:  БІЛЬ ІНШИХ ЛЮДЕЙ
date:   25/10/2016
---

### БІЛЬ ІНШИХ ЛЮДЕЙ

У третьому розділі повідомляється, що Йов завершив свій перший плач. У двох наступних розділах Еліфаз, один із друзів Йова, наставляє його (ми розглянемо його промову наступного тижня). У розділах 6 і 7 Йов продовжує говорити про свої страждання.

```«Коли б смуток мій вірно був зважений, а з ним разом нещастя моє підняли на вазі, то тепер воно тяжче було б від морського піску, тому нерозважне слова мої кажуть!» (Йова 6:2, 3). Як Йов висловлює тут свій біль?```

Ця метафора дає нам уявлення про те, як сприймає Йов свої страждання. Якби можна було вмістити весь морський пісок на одній чаші ваги, а його «смуток» і «нещастя» на другій, то останнє переважило б перше.

Так Йов сприймав власний біль. Це був особистий біль Йова і нікого іншого. Іноді мова заходить про «страждання всього людства». Однак таке узагальнення помилкове. Ми не страждаємо колективно. Ми страждаємо не від чужого болю, а тільки від свого власного. Нам знайомі тільки наш власний біль і наші власні страждання. Муки Йова при всій їхній важкості не були більші за міру страждань, якої може зазнати кожна людина. Деякі люди, бажаючи підтримати ближнього, кажуть, що відчувають його біль. Це самообман, вони не можуть його відчути. Усе, що вони можуть відчути, - їхній власний біль, що виник у відповідь на чужі страждання. Але це завжди їхній власний біль, а не біль іншої людини.

Ми чуємо про катастрофи, викликані природними силами або людиною, з великим числом загиблих. Кількість жертв приголомшує нас. Ми насилу можемо уявити собі настільки масові страждання. Однак в умовах гріховного світу, у яких перебував Йов та в яких живуть усі люди, починаючи від Адама і Єви в Едемі та до завершення історії цього світу, ми можемо відчувати тільки свій власний біль і не більше.

Ми в жодному разі не хочемо применшити проблему індивідуальних страждань і, як християни, маємо намагатися полегшити біль там, де можемо (див. Якова 1:27; Матв. 25:34-40). Проте, незалежно від безлічі страждань у світі, ми можемо бути вдячними Богові, що жодна грішна людина не страждає понад міру, яку може витримати. (Існує єдиний виняток, див. Урок 12).

```Поміркуйте про межі страждання для окремо взятої людини. Як це допомагає побачити насущне питання людських страждань у дещо іншому світлі?```
