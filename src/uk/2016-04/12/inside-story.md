---
title:  Місіонерська історія
date:   16/12/2016
---

#### ПРОБУДЖЕННЯ МОГО СЕРЦЯ

Частина 1

Я виріс у турботливій інтелігентній сім’ї. Батьки з повагою ставилися до мене з братом. Ми ніколи не зазнавали голоду і ні в чому не мали потреби. Але релігія ніколи не була частиною нашого життя. Я ніколи не замислювався над тим, що щось або Хтось справді існує десь за межами мого матеріального світу. Я ніколи навіть не мріяв про те, що Бог може говорити до мене.

Мої батьки часто сварилися, і коли мені було 10 років, вони розлучилися. Мій батько працював на засекреченій посаді в армії, а мама була клерком у міській ратуші. Після розлучення ми з братом жили у мами. Там я завершив навчання в школі і будував плани на майбутнє.

Одного разу я зустрів колишнього однокласника. Ми не були близькими друзями, але дотримувалися однієї життєвої філософії, тому я був здивований, коли він розпочав розмову про релігію. Просто на вулиці Квето почав розповідати мені про Ісуса Христа, про Божу любов до мене, про Біблію і пророцтва. Він говорив з ентузіазмом, і я зніяковів, оскільки перехожі почали дивитися на нас. Невдовзі, вибачившись, я пішов далі, роздумуючи про те, що могло змінити Квето так радикально.

Я зустрічав Квето на вулиці кілька разів після тієї зустрічі. Щоразу він повертався до теми нашої розмови про релігію. Він говорив, я слухав і час від часу намагався застати його зненацька запитанням, на яке, як я думав, він не зміг би відповісти. Але брак мого релігійного навчання і знань Біблії давався в знаки.

Щоразу, коли ми зустрічалися з Квето, він запрошував мене до себе додому вивчати пророцтва. Врешті-решт я погодився зайти. Квето хотів довести мені, що Бог існує, а я був більше зацікавлений у тому, щоб довести йому зворотне. Я намагався переконати його, що Біблія могла бути написана ким завгодно і що вона точно не може бути істиною.

Квето завжди молився перед тим, як ми відкривали Біблію, і пізніше він зізнався, що молився і після того, як я йшов від нього. Коли ми почали вивчати пророцтва, я відчув зацікавленість щодо того, що ж Біблія повинна сказати про майбутнє. Ми вивчали книгу Даниїла й Об’явлення, а також деякі праці Еллен Уайт.

Потім відбулося щось дивне. Я прийшов після чергового вивчення Біблії і вперше почав молитися самостійно. Я не говорив нічого особливого в молитві, а просто висловив, що шукаю спілкування зі всемогутньою Силою Всесвіту.

_Далі буде_
