---
title:  СТРАЖДАННЯ СИНА ЛЮДСЬКОГО
date:   14/12/2016
---

### СТРАЖДАННЯ СИНА ЛЮДСЬКОГО

`Прочитайте Ісаї 53:1-6. Що тут говориться про страждання Господа на хресті?` 	

У тексті Ісаї 53:4 зазначено, що Ісус поніс наші немочі й болі. Цей тягар включав у себе також немочі й болі Йова. І не тільки Йова, а й усього світу. Ісус помер на хресті за гріхи всіх людей, котрі будь-коли жили на Землі.

Отже, книгу Йова можна правильно зрозуміти тільки у світлі Голгофського хреста. Тут ми бачимо того самого Бога, Володаря природи, Котрий з’явився Йову (Котрий навчає літати орла та зв’язує кварки), Котрий страждає сильніше, ніж може витримати будь-яка людина, включаючи Йова. Горе та скорботи, пережиті кожним із нас зокрема, Він прийняв на Себе всі разом. Немає потреби, аби хтось просвіщав Бога щодо страждань, оскільки Він у людському тілі поніс на Собі важку ношу всіх страждань, посіяних гріхом по всьому світу. Нам відомі тільки наші власні немочі, наші власні страждання, а Ісус на хресті зазнав їх усіх повною мірою.

Бог, Котрий запитував Йова: «Чи ти знаєш устави небес? Чи ти покладеш на землі їхню владу?» (Йова 38:33), постає перед нами ще більш дивовижним, коли ми розуміємо, що Він не тільки створив «устави неба», а й прийняв на Себе людське тіло і помер у ньому, «аби Своєю смертю знищити того, хто має владу смерті, тобто диявола» (Євр. 2:14).

У контексті Голгофського хреста книга Йова набуває більшого сенсу, оскільки хрест відповідає на багато запитань, які книга залишає без відповіді. А найголовніше запитання: наскільки справедливим було те, що Бог перебував на Небесах, а Йов змушений був нестерпно страждати на Землі, і все для того, щоб допомогти спростувати звинувачення сатани? Хрест показує: незалежно від того, наскільки сильно Йов або будь-яка інша людина страждає в цьому світі, наш Господь добровільно постраждав значно сильніше за будь-кого з нас; Він зробив це, щоб дати нам надію й обітницю спасіння.

Йов бачив Бога як Творця і майбутнього Викупителя; а ми після Голгофського хреста бачимо Його як Творця, Котрий уже став нашим Викупителем (Филп. 2:6-8). Щоб виконати це завдання, Він мав постраждати від гріха так, як ніколи не постраждає жодна людина, включаючи Йова. Тому нам залишається тільки вигукнути разом з Йовом: «Тому я зрікаюсь говореного, і каюсь у поросі й попелі!» (Йова 42:6).
