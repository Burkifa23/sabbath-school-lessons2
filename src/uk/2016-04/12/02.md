---
title:  МІЙ ВИКУПИТЕЛЬ ЖИВИЙ
date:   11/12/2016
---

### МІЙ ВИКУПИТЕЛЬ ЖИВИЙ

У 38-му розділі Бог показав Себе Йову в образі Творця: «Хто для зливи протоку провів, а для громовиці - дорогу, щоб дощити на землю безлюдну, на пустиню, в якій чоловіка нема» (Йова 38:25, 26). Але роль Творця - не єдина роль Господа.

`Прочитайте Йова 19:25-27. Як ці слова свідчать про надію Йова на спасіння?` 	

Цими відомими словами Йов засвідчив, що має певне знання про Спасителя. Йому відомо: хоч люди помирають, існує непідвладна смерті надія на Спасителя, Котрий одного разу прийде на Землю.

Слова Йова вказують на найбільш значущу істину в Біблії - істину про Бога-Викупителя. Так, Бог - наш Творець. Однак у бунтівному світі грішників, приречених на вічну смерть через свої беззаконня, нам потрібен не тільки Творець, а й Спаситель. Бог є нашим Творцем і нашим Викупителем  (Ісаї 48:13-17); завдяки цим Його двом ролям ми маємо велику надію на вічне життя.

`Прочитайте Івана 1:1-14. Яким чином у цьому уривку Іван зображує Ісуса і як Творця, і як Спасителя?`

У тексті Івана 1:1 міститься явна алюзія (непряме посилання) на Бут. 1:1 та вказівка на Бога-Творця. Слова: «У світі Він був, і світ через Нього постав... А тим, які прийняли Його, дав владу стати Божими дітьми, - тим, які вірять у Його Ім'я» (Івана 1:10-12) зображають нерозривний зв’язок між Ісусом-Творцем та Ісусом-Викупителем. Насправді Бог може бути нашим Викупителем тільки на тій підставі, що Він наш Творець.

`Якби в нас був тільки Творець, але не було Спасителя, яку надію ми б мали? Чому нам необхідний Ісус-Спаситель?`