---
title:  ВИКУПИТЕЛЬ ЙОВА
date:   10/12/2016
---

### ВИКУПИТЕЛЬ ЙОВА

### Біблійні тексти для дослідження:
Йова 19:25-27; Івана 1:1-14; Йова 10:4,5; Луки 2:11; Гал. 4:19; Луки 9:22; Ісаї 53:1-6.

> <p>Пам'ятний вірш:</p>
> «Направду ж Він немочі наші узяв і наші болі поніс, а ми уважали Його за пораненого, ніби Бог Його вдарив поразами й мучив» (Ісаї 53:4).

З несподіваною появою Самого Господа в 38-му і наступних розділах книга Йова досягає своєї кульмінації. Бог явив Себе патріархові могутнім і чудовим чином, а це привело Йова до покаяння. Потім Господь дорікнув трьом друзям Йова за те, що вони «не говорили слушного» про Бога, і патріарх помолився за них. «І Господь привернув Йова до першого стану, коли він помолився за своїх приятелів. І помножив Господь усе, що Йов мав, удвоє» (Йова 42:10). Після цього Йов прожив довге повноцінне життя.

Однак існує щось тривожне, щось незадовільне в цій історії і в тому, як вона закінчується. Бог і сатана сперечаються на Небесах, і ця суперечка переходить на Землю, ускладнюючи життя бідного Йова! Видається несправедливим і неправильним факт, що патріарх змушений важко страждати через конфлікт між Богом та дияволом, тоді як Господь залишається на Небі і просто спостерігає за всіма подіями.

Ця історія повинна мати продовження. І воно є. Історія отримує новий розвиток через багато століть у земному житті Христа і Його смерті на хресті. Тільки в Ісусі ми знаходимо дивовижні утішливі відповіді на запитання, на які книга Йова відповіла не повною мірою.
