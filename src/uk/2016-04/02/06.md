---
title:  ВІДПОВІДІ НА ХРЕСТІ
date:   06/10/2016
---

### ВІДПОВІДІ НА ХРЕСТІ

Книга Йова порушує низку важливих питань. Однак на чимало із них там немає відповіді. Тому нам потрібна вся Біблія. Але, навіть досліджуючи Святе Письмо, ми «бачимо, як у дзеркалі, неясно» (1 Кор. 13:12).

Як ми вже зазначали, книга Йова нічого не говорить про початок повстання сатани. Крім того, вона не повідомляє про те, як сатана врешті-решт зазнав поразки у великій боротьбі. Незважаючи на роль цього персонажа в подальшій розповіді, сатана з’являється в книзі Йова лише двічі (Йова 1:6-12; 2:1-7). Він зникає з поля зору, хоч заподіяне ним руйнування залишається. Далі в книзі він не згадується. Усі наступні події пов’язані з Богом, а не із сатаною. І це цілком логічно, оскільки книга Йова насамперед розповідає про Бога та Його характер.

Проте Біблія ясно і недвозначно повідомляє нам про поразку сатани у великій боротьбі. Кульмінацією цієї поразки є смерть Ісуса на хресті.

```Як наступні тексти пояснюють, чому подвиг Ісуса приведе до завершення великої боротьби? Івана 12:31, 32; Об'явл. 12:10-12; Римл. 3:26; Євр. 2:14.```

На хресті сатана був повністю викритий перед усім Усесвітом як убивця, ким він і є. Ті, хто знав Ісуса в період Його царювання на Небі, очевидно, були вражені, побачивши, наскільки Він принижений прибічниками сатани. Це і був той «суд» над сатаною, про який Ісус говорив в Івана 12.

Тільки коли Спаситель помер на хресті за «гріхи всього світу» (1 Івана 2:2), Небеса змогли проголосити, що настало спасіння. Тільки тоді виповнилася Божественна обітниця, дана «перед вічними часами» (2 Тим. 1:9). Віддавши Своє життя за нас, Христос «справедливий і оправдує того, хто вірить в Ісуса» (Римл. 3:26). На хресті Він спростував обвинувачення диявола в тому, що Бог не може виконати Свій Закон (бути праведним) і водночас спасти порушників Закону (виправдати їх). Після Голгофи доля сатани була вирішена.

```Як ми можемо навчитися радіти подвигом Ісуса на хресті навіть серед випробувань, які переживаємо зараз?```
