---
title:  Місіонерська історія
date:   07/10/2016
---

### НАВЕРНЕННЯ УВ’ЯЗНЕНОГО.

#### Частина 2

Олександр подався до Норвегії, де зайнявся розповсюдженням наркотиків. Двічі його життя висіло на волосині в бійках і під пострілами. Олександр думав, що таким невразливим його роблять сатанинські сили.

Незабаром він був заарештований за торгівлю наркотиками і направлений назад до Румунії, де він почав купувати і продавати нелегальну зброю. Його тесть був настільки злий на нього, що викликав поліцію. Олександра посадили у в’язницю на два роки. Тюремні працівники у відчаї намагалися зрозуміти, що з ним зробити. В останній спробі щось змінити вони призначили його відповідальним за тюремну кімнату соціальних заходів. Олександр повинен був приносити туди стільці, підключати колонки і т. п. І за обов’язками своєї роботи чоловік зобов’язаний був відвідувати всі зустрічі.

У цьому приміщенні проводилися церковні богослужіння, зокрема зустрічі адвентистів. їх проводили євангелісти - члени Церкви місцевої громади. Олександр вирішив ставити складні запитання тим, хто проводить заняття, аби поставити їх у безвихідь. Він навіть почав для цього читати Біблію.

Але, маючи намір чинити опір релігії, він прослухав безліч проповідей і отримав багато відповідей на свої запитання. Поступово Олександр дізнався про Божу любов.

Одного разу на черговій зустрічі євангеліст попросив Олександра помолитися. Чоловік розгубився і не зміг цього зробити. Після зустрічі євангеліст доторкнувся до Олександра і сказав: «Ти близький до Царства Божого».

Глибоко зворушений цими словами Олександр почав ретельно вивчати Біблію, шукаючи в ній насамперед віру і розраду, а не складні запитання для служителів. Він усвідомив, що тепер вірить у Бога. Ув’язнені і наглядачі почали помічати зміни в характері Олександра. Він почав ставитися до ув’язнених з добротою, а до охоронців з повагою. Коли друзі зауважували зміни, що відбулися в чоловікові, він говорив їм, що це Бог зробив.

Олександр попросив євангеліста повідомити його сім’ї в Бухаресті про зміни в його житті. Дружина Олександра здивувалася. Вона не могла повірити, що її чоловік міг змінитися так радикально. В останні місяці свого перебування у в’язниці Олександр став учителем серед ув’язнених.

Після свого звільнення Олександр і його дружина Флорентина проводили час у серйозних роздумах і вивченні Біблії. Крок за кроком чоловік показував дружині прекрасну вістку Божої любові і спасіння. Поступово Флорентина дійшла до розуміння тієї сили, котра перетворила її чоловіка, закоренілого злочинця, на м’яку, добру, люблячу людину.

Подальші місяці після звільнення Олександра були важкими. Його друзі з минулого чинили тиск на нього, закликаючи знову ввійти до прибуткового світу незаконно нажитого майна. Але Олександр був непохитний.

Пізніше Олександр і Флорентина уклали заповіт з Богом у церкві поряд з в’язницею, де він пережив своє навернення.

###### За мотивами історії, записаної Іоном Бусуманом, Бухарест, Румунія.