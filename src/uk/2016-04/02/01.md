---
title:  ВЕЛИКА БОРОТЬБА
date:   01/10/2016
---

### ВЕЛИКА БОРОТЬБА

### Біблійні тексти для дослідження:
Йова 1:1-5; 1:6-12; Зах. 3:2; Матв. 4:1; Єзек. 28:12-16; Римл. 3:26; Євр. 2:14.

> <p>Пам'ятний вірш:</p>
> «І сказав Господь сатані: "Господь буде картати тебе, сатано, і буде картати тебе Господь, Який вибрав Собі Єрусалима! Чи ж він не головешка, що вціліла від огню?"» (Зах. 3:2).

"На сторінках Біблії можна знайти безліч вказівок і натяків на нещадну боротьбу між Богом і дияволом, добром і злом на космічному й особистісному рівнях. Порівнюючи ці тексти, ми складаємо висловлені в них думки в єдину мозаїку, вітраж істини, через який можемо зазирнути в таємний зміст біблійної вістки та більш ясно зрозуміти її» (Настільна книга з теології адвентистів сьомого дня, с. 969).

Тема великої боротьби - це світло, яке допомагає нам краще зрозуміти біблійну вістку і зокрема План спасіння. Хоч ця тема яскравіше виражена в Новому Завіті, вона фігурує також і в Старому. І, мабуть, ніде в Старому Завіті не викладено більш чітке уявлення про сатану, вселенський конфлікт та його вплив на земне життя, ніж у книзі Йова.

Цього тижня ми подивимося на ширший контекст подій, описаних у книзі Йова. І хоч наше життя відрізняється від життя патріарха, усі ми, подібно до нього, беремо участь у великій боротьбі між добром і злом.
