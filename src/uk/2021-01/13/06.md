---
title:  «Так стоятимуть ваші нащадки та ваше ім’я!» 
date:   25/03/2021
---

`Уважно прочитайте текст Ісаї 66:22. Про що він повідомляє? Яку надію ми можемо тут знайти?`

Одна з найбільш чудових обітниць у книзі пророка Ісаї міститься в текстах 66:22. На новому небі й на новій землі наші нащадки та наше ім’я залишатимуться вічно. Воно більше не буде знищене, зрізане, пересаджене, вирване з коренем. Тут для нас міститься обіцянка вічного життя в наново створеному світі – світі без гріха, смерті, страждань; це нове небо й нова земля, остаточне виконання нашої християнської надії, це здійснення того, що Христос зробив для нас на хресті.

`Чому в Ісаї 66:23 в описі нового неба й нової землі поряд із суботами згадуються новомісяччя?`

Хоч є різні погляди щодо цього важкого тексту, один з підходів полягає ось у чому: Бог створив суботу до встановлення системи жертвоприношень (Бут. 2:2, 3). Тому хоч суботи шанували в обрядовій системі, вони не залежали від неї. Отже, суботи продовжують існувати без змін під час відновного періоду й на новій землі. У Біблії немає вказівки на те, що новомісяччя були законними днями поклоніння поза обрядовою системою. Однак, можливо, вони будуть днями поклоніння (проте не обов’язково днями відпочинку, такими, як субота) на новій землі, можливо, пов’язаними зі щомісячним циклом дерева життя (Об’явл. 22:2).

Яким би не було особливе значення тексту Ісаї 66:23, головна думка полягає в тому, що народ Божий буде поклонятися Йому всю вічність.

`Чому Ісая закінчує свою книгу описом негативної картини: врятовані люди дивляться на трупи відступників, знищених Богом (Ісаї 66:24)?`

Як виразне попередження для людей, які живуть у його час, Ісая підкреслює контраст між вірними, котрі пережили вавилонський полон, і відступниками, які будуть знищені. Це не вічні муки – відступники мертві, убиті «вогнем», що не згасне, поки не вчинить свою руйнівну справу, щоб могло початися відтворення Єрусалиму.

Попередження Ісаї вказує на майбутнє остаточне здійснення пророцтв книги Об’явлення: знищення в озері вогняному грішників, сатани й самої смерті (Об’явл. 20). Після цього буде «нове небо і нова земля», «святе місто, новий Єрусалим», не буде більше плачу і крику, «бо перше минулося» (Об’явл. 21:1–4, порівняйте Ісаї 65:17–19); усі викуплені від Землі будуть насолоджуватися вічним життям.