---
title:  Під час посту бити інших 
date:   10/03/2021
---

Після того як протягом десяти днів звук сурми нагадував Божому народу, що Господь є їхнім Царем, під час самого Дня викуплення, коли їхнє смирення через самозречення має підтвердити їхню вірність Йому як Царю, пророк «повищує» свій голос, мов у сурму, щоб проголосити, що вони повстають проти Господа (Ісаї 58:1).

`Прочитайте Ісаї 58:6–12. Які дії Господь вважає істинним актом самозречення? Зрештою, що важче, пропустити кілька прийомів їжі чи використовувати свій час і кошти щоб нагодувати бездомних у вашому місті? Який принцип простежується в цих учинках? Чому такі дії є частиною істинної релігії?`

Будь-хто може бути релігійним, будь-хто може здійснювати релігійні обряди, навіть правильні обряди, у правильний час з усіма правильними приписами. Але Господь хоче не тільки цього. Погляньте на життя Ісуса. Хоч Ісус ретельно виконував релігійні обряди Свого часу, євангельські письменники більше зосереджувалися на Його справах милосердя, зцілення, насичення й прощення, ніж на Його вірності обрядам.

Господь бажає мати Церкву, людей, які будуть проповідувати істину світу. Але що краще приверне людей до істини, якою вона є в Ісусі: суворе дотримання законів харчування чи прагнення допомогти голодним? Суворі вимоги до відпочинку в суботу чи готовність присвятити час і сили турботі про нужденних?

`Прочитайте тексти Матв. 25:40 і Якова 1:27. Про що вони свідчать?`

Зверніть увагу на благословення, проголошені Господом в Ісаї 58, які Він виллє на тих, хто прагне служити менш щасливим. Як ви думаєте, що хоче сказати нам Господь? Чи є ці благословення обітницями надприродного втручання в наше життя, якщо ми будемо виконувати записані тут повеління? Чи, можливо, Бог говорить про природні благословення, які ми отримуємо, віддаючи себе іншим, замість того щоб бути егоїстичними, жадібними й поглиненими собою? Поясніть свою відповідь.