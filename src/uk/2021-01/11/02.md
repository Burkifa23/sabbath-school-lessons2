---
title:  Купувати щось без плати? 
date:   07/03/2021
---

`Подумайте над текстом: «О, всі спрагнені, — йдіть до води, а ви, що не маєте срібла, — ідіть, купіть живности, — і їжте!» (Ісаї 55:1). Яке протиріччя ви тут помічаєте?`

Припустимо, ви візьмете їжу, станете на вулиці великого міста й гукатимете голодним і бездомним: «У кого немає грошей, підходьте, купуйте і їжте!» Проте як вони можуть купити, якщо у них немає грошей?

Однак, якщо ви, як Ісая, додасте: «...без срібла… і без платні» (Ісаї 55:1), ідея стане яснішою. Ісая закликає людей прийняти прощення (вірш 7) даром. І все ж таки слово «купити» підкреслює: Бог пропонує людям щось цінне для задоволення їхніх потреб і бажань; отримання цих благ вимагає певної угоди (обміну на щось цінне). Господь пропонує прощення даром у межах відновлених стосунків завіту зі Своїм народом, але не тому, що Йому це нічого не коштувало: Він придбав це за неймовірну ціну, просочену кров’ю Його власного Отрока/Раба. Спасіння – безкоштовний дар для людей, проте Сам Він сплатив за нього неймовірну ціну.

`Яка була ціна нашого спасіння? 1 Петра 1:18, 19.`

`Який підхід Ісаї до питання спасіння, якщо порівнювати з підходом Нового Завіту? (Ефес. 2:8, 9).`

Ісая викладає Євангеліє в Старому Завіті, і воно таке саме, як і Євангеліє в Новому Завіті. Не було ніякого «старозавітного» спасіння через діла, заміненого потім «новозавітним» спасінням через благодать. Відтоді, як Бог дав Адаму і Єві обітницю про Визволителя (Бут. 3:15), завжди був тільки один шлях спасіння: по благодаті через віру (Ефес. 2:8). «Божий дар благодаті – вічне життя в Ісусі Христі, Господі нашім» (Римл. 6:23). Від стародавнього Гільгамеша, який здійснював героїчні подвиги в марних спробах досягнути вічного життя, і до сучасних актрис, які вірять у реінкарнацію, люди шукали різні шляхи спасіння, але всі вони безплідні. Ось чому їм треба дізнатися про Ісуса й про те, що Він здійснив для них на хресті.

`Спасіння дається даром – у тому сенсі, що ми нічого не можемо зробити, щоб заробити його. Наші вчинки ніколи не можуть бути достатньо хорошими, щоб урятувати нас. І водночас спасіння може коштувати нам усього. Що це означає? Прочитайте, наприклад, тексти Матв. 10:39; Луки 9:23; 14:26; Филп. 3:8.`