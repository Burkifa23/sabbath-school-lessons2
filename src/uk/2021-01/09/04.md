---
title:  Перський «месія» 
date:   23/02/2021
---

`Яке приголомшливе пророцтво міститься в Ісаї 44:26-45:6?`

Служіння Ісаї тривало приблизно в період 745–685 рр. до Р. Х. Після згадки про завойовника зі сходу і півночі (Ісаї 41:2, 3, 25), маючи на увазі, що це добра звістка для Єрусалима (Ісаї 41:27), Ісая передрік появу на світовій арені Кіра, точно назвавши його ім’я й описавши його діяння. Кір справді прийшов із північного сходу від Вавилона й завоював його 539 року до Р. Х.; він справді служив Богові, звільняючи євреїв від вавилонського полону; і він справді дозволив відновити храм у Єрусалимі (Ездри 1).

Розглянемо це пророцтво у часовій перспективі. Оскільки минуло приблизно 146 років від смерті Ісаї до падіння Вавилона, можна стверджувати, що його пророцтво на півтора століття випередило його час. Це настільки ж неймовірно, як Джордж Вашингтон передбачив би, що генерал на ім’я Дуайт Ейзенхауер допоможе звільнити Європу 1945 року!

Оскільки діяння Кіра ґрунтовно підтверджені безліччю стародавніх джерел, у тому числі й вавилонськими літописами, його власним повідомленням на «циліндрі Кіра» і свідченнями Біблії (2 Хронік 36:22, 23; Ездри 1; Дан. 5; 6:28; 10:1), точність виконання пророцтва Ісаї – поза будь-якими сумнівами. Це підтверджує віру Божих дітей у те, що справжні пророки отримують точні пророцтва від Господа, Який знає майбутнє.

`Чому Бог називає Кіра «Своїм помазанцем» (Ісаї 45:1)?`

Від використаного тут єврейського слово машіах («помазаник») походить слово «месія». В інших місцях Старого Завіту це слово вживається при згадуванні помазаного первосвященника (Левит 4:3, 5, 16; 6:22), помазаного ізраїльського царя (1 Сам 16:6; 24:6,10; 2 Сам. 22:51) і майбутнього ідеального Царя Визволителя з роду Давида (Псал. 2:2; Дан. 9:25, 26). Для Ісаї Кір був майбутнім царем, посланим Богом для визволення Його народу. Однак він був незвичайним месією, оскільки не був ізраїльтянином. Він зробить щось із того, що повинен зробити Месія, наприклад, вразити Божих ворогів і звільнити Божий народ з полону, проте Кір не міг бути тим самим Месією, тому що не походив з роду Давида.

Передаючи пророцтво про Кіра, Бог довів, що Він – єдиний реально сущий Бог, Він єдиний знає майбутнє (Ісаї 41:4, 21–23 26-28; 44:26). Він також звернувся до Кіра: «І дам тобі скарби, що в темряві, та багатства заховані, щоб пізнав ти, що Я — то Господь Який кличе тебе за йменням твоїм, Бог Ізраїлів» (Ісаї 45:3).

`Подумайте про інші пророцтва, які точно виконалися (наприклад, про царства в Дан. 2 (крім останнього) і Дан. 7 або щодо часу Першого приходу Христа в Дан. 9:24-27) Яку надію дають нам ці пророцтва?`