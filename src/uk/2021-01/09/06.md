---
title:  Чуйний і стражденний раб 
date:   25/02/2021
---

`Хто цей Божий Раб в Ісаї 49:1–12?`

Бог кличе Його й називає на ім’я ще до народження, робить уста Його, як той гострий меч, і прославиться в Ньому. Бог використовує цього Раба, щоб повернути до Себе народ ізраїльський, щоб Він був світлом спасіння та заповітом для всього світу, а також звільнив в’язнів. Тут ми знаходимо безліч паралелей між описом у цьому розділі та в Ісаї 42, де читаємо, що цей Раб – Месія. Новий Завіт виявляє якості цього Раба в Ісусі Христі – під час обох Приходів: Матв. 1:21; Івана 8:12; 9:5; 17:1–5; Об’явл. 1:16; 2:16; 19:15.

`Якщо цей Раб є Месією, чому Бог називає Його тут «Ізраїлем» (Ісаї 49:3)?`

Раніше ми виявили, що в цій частині книги зустрічається згадка про Божого раба «Ізраїля-Якова», що стосується народу Однак тут ім’я «Ізраїль» (без паралельної згадки імені «Яків») стосується Раба як окремої Особи, Який навертає Божий народ до Господа (Ісаї 49:5). Цей Раб став ідеальним утіленням, або ж представником народу, чиє падіння скомпрометувало вживання ними імені «Ізраїль» (Ісаї 48:1).

`Який новий елемент з’являється в пророцтві про Раба? Ісаї 49:4, 7.`

Тут ми зустрічаємо перший натяк на те, що завдання Раба буде важким. Він нарікає: «Надаремно трудивсь Я, на порожнечу й марноту зужив Свою силу» (Ісаї 49:4), що луною відгукується в Дан. 9:26: «Буде погублений Месія, хоч не буде на Ньому вини». Проте Він хапається за віру: «Справді ж з Господом право Моє, і нагорода Моя з Моїм Богом» (Ісаї 49:4) Алек Мотіер зауважує: «Отже, Ісая передбачив появу Раба з реальною людською природою, Який був схильний до випробувань, як і ми, і довів, що Він є Автором і Виконавцем шляху віри, справжньої особистої віри, яка досі може сказати: «Бог мій», коли здається, що не залишилося нічого цінного» (J. Alec Motyer. The Prophecy of Isaiah: An Introduction and Commentary [Downers Grove, Illinois: Inter Varsity Press, 1993]. Р. 387).

Текст Ісаї 49:7 вражає. Господь говорить до Раба, «погордженого на душі, до обридженого від людей, до раба тих володарів: Побачать царі, і князі повстають, — і поклоняться ради Господа, що вірний, ради Святого Ізраїлевого, що вибрав Тебе»

`Поміркуйте над служінням Христа. Хіба Він не мав причин розчаруватися до кінця Свого служіння? І все ж таки Він залишився вірним усупереч зовнішнім обставинам. Який урок ми можемо почерпнути для себе, щоб чинити так само в будь-яких ситуаціях?`