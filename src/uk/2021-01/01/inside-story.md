---
title:  Місіонерська історія
date:   01/01/2021
---

#### Ошуканий

_Ендрю Мак-Чесні_

Диякон Адвентистської церкви Валентин Зайцев ніколи б не подумав, що його ошукають жінка із сином, біженці зі східної України, яким він дав прихисток у своєму домі. Однак він ні про що не жалкує.

— Ми щиро служили Богові, нехай Він буде суддею між нею і нами, — говорить чоловік.

Ця історія трапилася 2015 року, коли Валентин дізнався, що перша хвиля переселенців досягла його чорноморського міста Миколаєва. Він співчував скрутному становищу біженців, тож вирішив якось їм допомогти. Чоловік разом із дружиною пішли до державного гуртожитку, у якому мешкало п’ятдесят переселенців, по шість-вісім осіб у кімнаті. Валентин представився як християнин і почав розпитувати людей про їхні потреби. Вони відразу ж попросили підгузки та вологі серветки.

— Ми пішли до супермаркету й усе купили, — розповів Валентин. — Потім ми запитали, чим ще можемо допомогти, і вони попросили нижню білизну, предмети жіночої гігієни й картоплю. Влада надала їм лише дах над головою.

Їхня дружба зростала. Валентин почав запрошувати своїх нових друзів у групу з вивчення Біблії. Одинадцятеро людей погодилося вивчати Писання, і адвентистський пастор щовечора почав проводити з ними біблійні уроки. Потім у гуртожитку сталася бійка, у якій Валерій, 19-річний юнак, отримав кілька ножових поранень і був госпіталізований. Коли Валентин із дружиною відвідав хлопця в лікарні, його мати Наташа благала знайти їм нове помешкання. Валентин жив у трикімнатній квартирі, тому запропонував одну кімнату для жінки з її сином.

Деякий час усе здавалося прекрасним. Наташа навіть відвідувала Адвентистську церкву. Та потім Валентин помітив, що вона не була «без копійки в кишені», як стверджувала і користувалася добротою людей, щоб ошукати їх.

— Ми годували її і сина, поповнювали їхні мобільні рахунки, — розповідав він. — Однак потім ми дізналися що в них є гроші й вони не бідують. Тоді ми попросили їх залишити наш дім.

Наташа з сином прожили із сім’єю Валентина пів року Озираючись назад, чоловік говорить, що цей неприємний досвід був благословенням. Наташа багато допомагала по господарству, готувала, прибирала, сиділа з їхніми трьома дітьми

— Проте найбільшим благословенням була можливість учитися любити її, — розповідає Валентин. — Ми отримали радість і благословення, тому що змогли послужити комусь Стосунки в нашій сім’ї стали ще кращими. Я б не хотів нічого змінити в тому, що трапилося.

Валентин переконаний, що важливо допомагати людям незалежно від того, приймають вони Ісуса чи ні.

— Ми покликані служити людям, а все решта — у руках Божих, — упевнений чоловік. — Ми поливаємо зерно з добротою, а Бог збирає жниво.
_Частина приношень тринадцятої суботи допоможе в будівництві початкової та середньої школи в Бучі, Україна._