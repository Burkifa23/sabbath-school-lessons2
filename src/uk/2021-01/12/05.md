---
title:  «Рік уподобання Господу» 
date:   17/03/2021
---

`Хто проголошує звістку в Ісаї 61:1?`

Дух Господній перебуває на цій Помазаній Людині, що означає: це – Машіах, тобто Месія. Йому належить «благовістити сумирним... перев’язати зламаних серцем, полоненим звіщати свободу, а в’язням – відчинити в’язницю» (Ісаї 61:1). На Чий опис це схоже? Порівняйте з Ісаї 42:1-7, де подібними словами зображений Отрок/Раб Божий.

Текст Ісаї 61:2 повідомляє про «рік уподобання Господу». Месія, помазаний як Цар з роду Давидового, і Спаситель проголошує особливий рік Божественного благовоління тоді, коли Він проповідує звільнення. Порівняйте з Левит 25:10, де Бог наказує ізраїльтянам проголошувати свободу у священний п’ятдесятий рік: «Ювілей він буде для вас: і вернеться кожен до своєї посілости, і кожен до родини своєї вернеться». Це означало, що люди, які були змушені продати свою спадкову землю або стати рабами, щоб пережити важкі часи (Левит 25:25–55), зможуть повернути свою землю і свободу. Оскільки ювілейний рік починався з голосу сурми в День викуплення, ми згадували текст Левит 25:9 раніше, коли говорили про 58 розділ книги пророка Ісаї.

Тоді як «рік уподобання Господу» в Ісаї 61:2 описано як ювілейний, це не просто дотримання постанови, яка міститься в Левит 25. Цей рік проголошує Месія, Цар, коли відкриває Себе через служіння звільнення й відновлення. Це нагадує практику деяких стародавніх месопотамських царів, які заохочували соціальну благодійність, проголошуючи звільнення від боргів у перші роки свого правління. Служіння Месії сягає далеко за рамки закону, даного в Левит 25. Месія не тільки полоненим звіщає свободу, але також зцілює зламаних серцем, утішає засмучених і відновлює їх (Ісаї 61:1–11). Окрім року «уподобання Господу» Він проповідує «день помсти для нашого Бога» (Ісаї 61:2).

`Коли виконалося пророцтво із 61-го розділу книги Ісаї? Луки 4:16-21. Як Ісус здійснив це пророцтво у Своєму служінні? Як ми, християни, повинні представляти Христа світу? Що робив Месія і що повинні робити ми, незважаючи на наші обмежені можливості? Назвіть кілька практичних способів виконання такого служіння.`