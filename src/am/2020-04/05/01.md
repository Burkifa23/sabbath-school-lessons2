---
title: የሱስ እንደ ታላቅ መምህር
date:  24/10/2020
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
ዕብ. 1:1–4; 2ቆሮ. 4:1–6; ዮሐ. 1:14; 18; 14:1–14; ፊልጵ. 2:1–11; 2ቆሮ. 5:16–21።

> <p>የሣምንቱ ጥናት መሪ ጥቅስ</p>
> “በክርስቶስ ፊት  እግዚአብሔር የክብሩን ዕውቀት ብርሃን ይሰጠን ዘንድ; ‘በጨለማ ብርሃን ይብራ’ ያለው እግዚአብሔር ብርሃኑን በልባችን አብርቶአልና” (2ቆሮ. 4:6)::

የወንጌል ሰባኪው ቢሊ ግርሃም በአንድ ወቅት በዐውደ ውጊያ ጉዳት የደረሰባቸውን ወታደሮች ለመጎብኘት ከግንባሩ አዋጊ ጀነራል ጋር በመሆን ከጦር ሜዳው ብዙም ባልራቀ ጊዜያዊ የህክምና መስጫ ጣቢያ ተገኝተው ነበር። “በተፋፋመ ውጊያ መሃል በደረሰበት ከባድ መቁሰል አደጋ አካሉ የተጠማዘዘና መላወስ የማይችል አንድ ወጣት ወታደር፤ ፊቱ በወለሉ ትይዩ ሆኖ በብረቶች በተወጠረ ቃሬዛ ላይ በደረቱ እንዲተኛ ተደርጎ ነበር።” ዶክተሩ ወደ ቢሊ ግርሃም ጆሮ ጠጋ አሉና “ዳግም በሁለት እግሮቹ ቆሞ ይሄዳል የሚል ግምት የለኝም” ሲሉ አንሾካሾኩ። ጀርባው እንጂ ፊቱ የማይታየው ወታደር እንዲህ የሚል ጥያቄ ለጀነራሉ አቀረበ: “ጌታዬ… ለእርሶ ብዋጋም ነገር ግን ፈጽሞ አይቾት አላውቅም። ፊትዎን ማየት እችላለሁ?” በዚህ ጊዜ ጀነራሉ በብረቶች በተወጠረው ቃሬዛ ስር ተንሸራትተው በመግባት ሽቅብ ወታደሩን እያዩ አወሩት። ቢሊ ግርሃም ይህን ትእይንት እየተመለከቱ እያለ፤ የዕንባ ዘለላ ከወታደሩ ዐይኖች ቁልቁል ጀነራሉ ጉንጭ ላይ ጠብ አለ።

የሱስ በተወለደ ጊዜ ሰብዓዊው ፍጡር መላወስ የተሳነው; በብርቱ የቆሰለና የደማ ከመሆኑ አኳያ አምላካዊው የፈውስ ዐይኖች አጥብቀው ያስፈልጉት ነበር። ይህን ተከትሎ “አቤቱ አምላክ ሆይ፤ ፊትህን ልናይ እንችላለን?” የሚል ተማጽኖ ያቀረበ መሰለ። አብ ፊቱን ለሰብዓዊው ፍጡር ይገልጥ ዘንድ እነሆ ጌታና መምህር የሆነውን ልጁን ወደዚህ ምድር ላከ። ከዚያን ጊዜ አንስቶ “በክርስቶስ ፊት እግዚአብሔር  			  የክብሩን ዕውቀት ብርሃን” (2ቆሮ. 4:6) ለእኛ የገለጠበትን አስደናቂ ልዩ መብትና ጥቅም ሰጠን።