---
title: አብን መግለጥ
date:  25/10/2020
---

`ሐዋርያው ጳውሎስ በዕብራውያን መልእክቱ መግቢያ ላይ ስለ የሱስ የሚያነሳቸው እጅግ አስፈላጊ ነጥቦች ምንድን ናቸው? (ዕብ. 1: 1-2)።`

የአዲስ ኪዳን ጸሐፊዎች ለአንድ ትርጉም አዘል ላቅ ያለ ጽንሰ ሀሳብ ተደጋጋሚ አጽንኦት ይሰጣሉ--የሱስ አብ ማን እንደሆነ ለሰብዓዊው ፍጡር ለማሳየት ወደ ምድር መምጣቱን! በቀደሙት ጊዜያቶች በነቢያት አማካይነት እግዚአብሔርን ለማሳየት የተሄደበት መንገድ ብጥስጣሽ ምስሎች ከመስጠት ባሻገር እርሱን ፍጹም አድርጎ የሚገልጥ አልነበረም። ስለዚህ የየሱስ መገለጥ የመጨረሻውንና የተሟላውን አምላካዊ ማንነት በገሃድ ማሳየት ቻለ።

ደግሞም የሱስ በራሱ “የእግዚአብሔር ክብር ነጸብራቅ ነው” (ዕብ. 1:3)። ኃጢአተኞች በመሆናችን በእግዚአብሔር ክብር ፊት መቅረብ አልቻልንም። ሆኖም ሰብዓዊውን ሥጋ የለበሰው ወልድ ያንን ክብር ያንጸባርቃል። የእግዚአብሔርን ባህሪ በግልጽ እናስተውልና እንመለከት ዘንድ እነሆ እርሱ በክርስቶስ ስብዕና ውስጥ ድምፀ-ከል ሆኖ ቀረበ።

እንዲሁም የሱስ “የባሕሪው ትክክለኛ ምሳሌ” ነው (ዕብ. 1:3)። በጥቅሱ ባሕሪ በሚል ጥቅም ላይ የዋለው የግሪክ ቃል፤ ከሰም እንደሚሠራ ወይም በሳንቲም ላይ እንደሚቀረጽ ማኅተም ዓይነት አንደምታ ሊኖረው ይችላል። ስለዚህ የሱስ የባሕሪው ትክክለኛ ቅርጽ ወይም ዱካ ነው።

አብን ማወቅ ከፈለግን መምህሩ ስለ እሱ የሚናገረውን በጥሞና ማዳመጥ፤ ዐይኖቻችንንም እንዲሁ በእርሱ ላይ መትከል ይኖርብናል። አብ በወልድ ውስጥ ታይቶአልና።

`ጥቅሶቹን ያስተያዩ: ዕብ. 1:1–4; 2ቆሮ. 4:1–6; 2ቆሮ. 4:1–6። የሱስ ማን ነው? ከእርሱ ምን እንማራለን?`

ጳውሎስ እና የአገልግሎት አጋሮቹ ስለ እግዚአብሔር ሲያስተምሩ፤ የሱስ በምድራዊ አገልግሎቱ ስለ አብ ሲናገር የተጠቀማቸውን መንገዶች የማንጸባረቅ መሻት ነበራቸው። የሱስ እንደ እግዚአብሔር አምሳልነቱ (2ቆሮ. 4:4) ስለ እግዚአብሔር አብ ዕውቀት ሰጥቶናል። በተመሳሳይ ጳውሎስ የእግዚአብሔርን ቃል ከአሳችና የተዛባ አቀራረብ ጠብቆ እውነትን በግልጽ ሲያቀርብ ይስተዋላል (2ቆሮ. 4:2)። እግዚአብሔር በፍጥረት ወቅት ጨለማውን ለማስወገድ ብርሃን እንደ ተጠቀመ ሁሉ፤ ስለ እርሱ የሚቀርብ ማንኛውንም ሐሰተኛ አመለካከት ለማስወገድ እና ስለ እግዚአብሔር እውነት የሆነውን ለማሳየት ልጁን የሱስ ሰጠን። ስለ እግዚአብሔር ግልጽ እና ጥርት ያለ ዕውቀት የምናገኘው “በክርስቶስ ፊት” (2ቆሮ. 4:6) ነው።

`የሱስ አብን በትክክለኛ መንገድ እንዳንጸባረቀው ሁሉ እኛም “እንደ ተወደዱ ልጆች እግዚአብሔርን ምሰሉ” (ኤፌ. 5:1) የሚል ጥሪ ቀርቦልናል። ለመሆኑ ይህ ምን ማለት ነው? እርሱን እንዴት መምሰል እንዳለብን አስመልክቶ ከየሱስ ምን መማር እንችላለን?`