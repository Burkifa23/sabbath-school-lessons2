---
title: ታላቁ መምህር እና እርቅ
date:  28/10/2020
---

ሁሉም ዓይነት ሰብዓዊ ግንኙነቶች እንከን ስለማያጣቸው ለመፍረስ ጊዜ አይወስድባቸውም። አንዳችን ከሌላችን እንነጠላለን። በአንድ ወቅት የልብ ጓደኛችን የነበረ ሰው የሆነ ጊዜ ላይ ባይተዋር ይሆናል። ለነገሩ እንዲህ ያለ እንከን የሚገጥመው ግንኙነት ዳግም መጠገን ይችላል። ይህ ሲሆን በአስገራሚው የእርቅ ሂደት ልምድ ውስጥ እናልፋለን። ጥቂት የሚባሉ ሰብዓዊ ግንኙነቶች የእንዲህ ያለ ጣፋጭ ተሞክሮ ባለቤት ናቸው።

`እርቅ ከክርስቶስ ሥጋ መልበስ እና ከታላቅ መምህርነቱ አኳያ የነበረው ሚና ምን ነበር? 2ቆሮ. 5:16-21።`

ከሰብዓዊ ወዳጃችን ጋር የነበረን ልዩነት ተፈትቶ ግንኙነታችን ሲታደስ የመባረክ ስሜት የሚሰማን ከሆነ፤ ከእግዚአብሔር ጋር እርቅ ስንፈጥር እንዴት ያለ ታላቅ ስሜት ሊሰማን ይገባል? ጳውሎስ በ2 ቆሮ. 5:16-21 ግልጽ አድርጎ እንዳስቀመጠው-ከእግዚአብሔር ጋር የነበረንን የተበጠሰ ግንኙነት በመቀጠል ቀዳሚውን የእርቅ  ተነሳሽነት የወሰደው አብ እራሱ ነው። በዚህም ይህን የማስታረቅ ሥራ “በክርስቶስ አማካይነት” ተፈጻሚ አደረገ። “እግዚአብሔር በክርስቶስ ዓለምን ከራሱ ጋር” አስታረቀ (2ቆሮ. 5:19)።

ይህም ቢሆን እንደው በደፈናው እርቅ የሚያስገኘው ደስታ ተጠቃሚዎች እንድንሆን ብቻ ዕድሉ አልተሰጠንም። ይልቁንም ከታላቁ መምህር መማር ይጠበቅብናል። ሰብዓዊውን ሥጋ የለበሰው የሱስ በእርቅ ሥራ ተሳትፎ ነበረው። እኛም በዚህ ተሳታፊ እንሆን ዘንድ ግብዣ ቀርቦልናል። እግዚአብሔር በክርስቶስ አማካይነት ከራሱ ጋር አስታረቀን። ስለዚህ ከጳውሎስ ጋር “የማስታረቅ አገልግሎት” (2ቆሮ. 5: 18) ተሰጥቶናል።

የክርስቶስን ሥጋ መልበስ አስመልክቶ የተሰጠው ሌላው የአዲስ ኪዳን ታላቅ መልእክት በቆለ. 1:15-20 ይገኛል። መልእክቱ ብዙውን ጊዜ በመዝሙር መልክ ሲቀርብ ቢስተዋልም፤ የዚህ መልእክት የመጀመሪያ ክፍል በክርስቶስ ሥጋ መልበስ ሚና ዙሪያ ዳሰሳ (ቆለ. 1:15-17) ሲያደርግ--የመጨረሻው አጋማሽ ክፍል ደግሞ ክርስቶስ ቤዛ በመሆን በነበረው ሚና ላይ ትኩረት ያደርጋል (ቆለ. 1:18-20)። ክርስቶስ የፈጣሪ--አዳኝነት ሚና ቢኖረውም፤ እግዚአብሔር ሁሉንም ነገር ከራሱ ጋር ያስታረቀው በእርሱ ነው። ዩኒቨርስ አቀፍ ተጽእኖ ያለው እግዚአብሔር በክርስቶስ አማካይነት ያከናወነው የእርቅ ሥራ “በመስቀሉ ላይ በፈሰሰው ደሙ ሰላምን በማድረግ በምድርም ሆነ በሰማይ ያለውን ነገር ሁሉ በእርሱ በኩል ከራሱ ጋር አስታረቀ”(ቆለ. 1:20)።

የታላቁን መምህር ዩኒቨርስ አቀፍ የአስታራቂነት ሥራ ስፋትና ጥልቀት ፈጽሞ ማስተዋል ባንችልም፤ በዙሪያችን “የማስታረቅ አገልግሎት” (2ቆሮ. 5:18) በመስጠት ተሳትፎ እንድናደርግ ግን ግብዣ ቀርቦልናል። የሱስ “ ‘አንተ ወደ ዓለም እንደ ላክኸኝ፤ እኔም ወደ ዓለም ልኬአቸዋለሁ’ ” (ዮሐ. 17:18) ብሎ ሲጸልይ ይህ በአእምሮው ነበር ብለን ማሰብ እንችላለን?

`እንደ አስታራቂነት፤ የእግዚአብሔርን ሚና ማንጸባረቅ የምንችልባቸው ተግባራዊ መንገዶች የትኞቹ ናቸው? ይህ ማለት--ከዚህ ጉዳይ ጋር ተያያዥ ችግር ያለባቸው ሰዎች ካሉ እርስ በእርስ እንዲታረቁና ይቅር እንዲባባሉ መርዳት የሚችሉት እንዴት ነው?`