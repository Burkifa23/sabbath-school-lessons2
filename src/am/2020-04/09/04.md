---
title: እንደ ደቀ መዝሙር መመላለስ
date:  24/11/2020
---

ቤተ ክርስቲያን የክርስቲያናዊ ሥርዓተ ትምህርት ጉልበት ለመሆን ቁርጠኝነቱ ካላት፤ በየሱስ ትእዛዝ መጀመራችን በጣም አስፈላጊ ይሆናል። የሱስ ለደቀ መዛሙርቱ ጥሪ አቀረበላቸው። አብሮአቸው እየተራመደ የወንጌል ተልዕኮ የሚያካሂዱበትን ሥልጠና ሰጣቸው። እንክብካቤ የሚያደርጉላቸውና ፍቅራቸውን የሚገልጹላቸው ሕዝቦች ሕይወት አካል የሚሆኑበትን ዕድል ሰጣቸው። አንዱ ሌላውን እንደ ወንድሙና እህቱ ሲመለከት ይህ ዓለም ምን ሊመስል እንደሚችል እያወሳ ዘወትር ይገዳደራቸው ነበር።

`ጥቅሶቹን ያንብቡ: ሉቃ. 4:18-23። እንደ ክርስቶስ ተከታይነታችን ለእኛ ለሁላችን ያለው መልእክት ምንድን ነው?`

ደቀ መዛሙርቱ ለሦስት ዓመታት የሱስን እንደ መምህራቸው ተመለከቱት; በናዝሬት ምኩራብ የመጀመሪያ ስብከቱ ይፋ ካደረገው መርኅ ጋር የሚዛመድና ለመንግሥቱ ተስማሚ የሚባል ዓይነት ሕይወት ኖሩ። ይቅርታ ማድረግ; ጸጋ እና ፍቅር ከብቸኝነቱ; ቁርጠኝነቱና መከራው ጋር እጅና ጓንት ሆነው ዘለቁ። የደቀ መዝሙርነት ኃላፊነት እንደው እንደ ዋዛ የሚታይ አለመሆኑ ከዚህ ሊወሰድ የሚገባ ትምህርት ነው። የእርስዎ ደቀ መዝሙርነት የአንድ ቀን ሳይሆን የሕይወት ዘመን ነው።

“የሱስ ለደቀ መዛሙርቱ የሰጣቸው ተልዕኮ መላ ምዕመናኑን ይመለከታል። ነፍሳትን የማዳን ሥራ ለቄሶች ብቻ የተሰጠ ተግባር ነው ብሎ ማሰብ ወደ ጥፋት የሚያደርስ ስሕተት ነው። በሰማያዊ መንፈስ ስሜታቸው የተነካ ሁሉ የወንጌል አደራ ተሰጥቶአቸዋል። የክርስቶስን ሕይወት የተቀበሉ ሁሉ ሌሎችን በማዳን ሥራ ተነክተዋል። ቤተ ክርስቲያንዋ የተቋቋመችው ለዚሁ ጉዳይ ስለሆነ የተቀደሰውን  ቃል ኪዳን የተቀበሉ ሁሉ የክርስቶስ የሥራ አጋር ለመሆን ቃል ገብተዋል” (የዘመናት ምኞት: ገጽ 870።)

እንደ የሱስ ደቀ መዝሙርነታችን እርሱ ሁሌም የክርስቲያናዊ ኅብረታችንና አምልኮአችን ማዕከል መሆኑን ማረጋገጥ ይኖርብናል። ደቀ መዝሙርነትን የፈጠረው የሱስ መሆኑን ማስታወሱ ተገቢ ነው። ምንም እንኳ መምህርነቱ ተከታዮችን ይስብ የነበረ ቢሆንም፤ ነገር ግን ወንዶች እና ሴቶች ይከተሉት ዘንድ ጥሪ ያቀርብ የነበረው ራሱ የሱስ ነበር። በወቅቱ የነበሩ መምህራን ግን የየሱስን ስር ነቀል ጥሪ ተቀብሎ ከእርሱ ጋር መሆንን--ከትእዛዞቻቸው ይልቅ አስፈላጊ አድርገው ሊገምቱ አልቻሉም ነበር።

እኛ እንደ የሱስ ደቀ መዝሙርነታችን ለሁሉም ሰው አክብሮት ያለን ብቻ ሳንሆን፤ ሁሉም ሰው ማደግና መበልጸግ የሚችልበትን ሁናቴ በማመቻቸትም እንሠራለን። ስለሆነም ሁሉም ክርስቲያናዊ ሥነ ትምህርት ይህን ዓላማ ተኮር ተልዕኮ ማካተት የሚኖርበት ለመተዳደሪያ ሳይሆን የሱስ እንድንሠራ ጥሪ ያደረገልንን እንደ አቅማችን እንድናበረክት ይኸውም--የእርሱን ዱካ ተከትለን በእጦት ያሉትን እንድናገለግል; የወንጌልንም መልካም የምስራች እናካፍል ዘንድ ነው።