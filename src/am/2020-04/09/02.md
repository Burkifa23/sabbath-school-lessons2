---
title: እውነተኛ ክርስቲያናዊ ሥነ ትምህርት
date:  22/11/2020
---

በክፍል ውስጥ እንቅልፍ የተጫጫናቸውን የተማሪዎቹን ዐይኖች የተመለከተው ረቢ: “አንድ ሰው ሌሊቱ አብቅቶ ቀኑ መጀመሩን ማወቅ የሚችለው መቼ ነው?” ሲል ጠየቃቸው።

ብዙዎቹ ተማሪዎች በእርጋታ እጆቻቸውን አወጡ። ከመሃላቸው አንዱ “ረቢ: በበለስ ዛፍ እና በወይራ ዛፍ መካል ያለውን ልዩነት መመልከት ሲቻል” ሲል መለሰ። “ትክክል አይደለም” ሌላ ተማሪ እጁን አወጣ: “ረቢ: በበግ እና በፍየል መካከል ያለውን ልዩነት መመልከት ሲቻል።”

“ትክክል አይደለም” መምህሩ ሌሎች ተጨማሪ መልሶችን ከሰማ በኋላ በመጨረሻ እንዲህ አላቸው: “ተማሪዎች: አንድ ሰው ሌሊቱ አልፎ ቀኑ መጀመሩን ማወቅ የሚችለው ከዚህ ቀደም አይቶት የማያውቀውን የባልንጀራውን ገጽታ እንደ ወንድሙ ወይም እህቱ ለይቶ ማወቅ ሲችል ነው። ይህ ዓይነቱ ሁናቴ ገቢራዊ እስኪሆን ድረስ ቀኑ የቱንም ያህል በብርሃን ጸዳል የተሞላ ቢሆን፤ ጨለማ ነው።”

`ጥቅሶቹን ያንብቡ: ሉቃ. 10:30-37። የሱስ በዚህ ታሪክ ሊያስተምር የፈለገው ነገር ምን ነበር? ማንኛውም እውነተኛ ክርስቲያናዊ አስተምህሮ ሊያካትት ስለሚገባው ነገር ከዚህ ምን እንማራለን?`

እንደ ሰባተኛ ቀን የዳግም ምጽአቱ ተጠባባቂ ሕዝብ፤ በአያሌ የመጽሐፍ ቅዱስ ብርሃኖች እና እውነቶች ጌታ አተረፍርፎ ባርኮናል (ከብዙዎቹ በጥቂቱ: የሞቱ ሰዎች ሁኔታ; ሰንበት; 1844 እና ፍርድ; ታላቁ ተጋድሎ…) አብዛኛው የክርስትና ዓለም ስለ እነዚህ እውነቶች ዛሬም ግንዛቤ የለውም። ሆኖም እነዚህ እውነቶች የቱንም ያህል ወሳኝ ቢሆኑም--ለሌሎች መልካም ካልሆን; በጭፍን ጥላቻ ከተመለከትናቸው; የምንገኝበት ባህላዊና ማኅበራዊ መሰረት ሌሎችን ዝቅ አድርገን እንድንመለከት መንስኤ እንዲሆን ከፈቀድን--ታዲያ ምን ይረቡናል?

እውነተኛ ክርስቲያናዊ ሥርዓተ ትምህርት ሌላው ቢቀር--ክርስቶስ ለሞተላቸው; ኃጢአታቸውን በመስቀል ላይ ለቸነከረው; ህልቁ መሳፍርት የሌለውን ዋጋ የከፈለላቸውን ወገኖች በሚመለከትበት ዐይን--ማለትም ከሰብዓዊ ድካም እና ክፋት በሚልቅ ልእልና እንድናያቸው ሊያደርገን ይገባል። መስቀሉን ከፍ ከፍ የምናደርግ ከሆነ የእያንዳንዱን ሰብዓዊ ፍጡር ከፍ ያለ እና የከበረ ዋጋ እናያለን; እግዚአብሔር ለእነርሱ የሰጠውን ዋጋ ጠብቀን በእውነት እንደሚገባቸው እንመለከታቸዋለን። ክርስቲያናዊው ሥርዓተ ትምህርት ይህን አስተምህሮ ማካተቱ የግድ ይሆናል። ያለበለዚያ ግን “ክርስቲያን” የሚለውን ስም ለመሸከም የተገባ አይሆንም።

`እንደ ክርስቲያን የ ላዕላይ (የላቀ) ትብስህት ተቋዳሽ እንዳይሆኑ ባህልዎ ወይም ማኅበረሰቡ በገሃድም ሆነ በስውር የሚያራምደው ምን ዓይነት ጭፍን የጥላቻ አስተምህሮ አለው?`