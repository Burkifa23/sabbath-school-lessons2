---
title: እውነትን አጥብቆ መፈለግ
date:  25/11/2020
---

የዘመናዊው ፊዚክስ አባት ተደርጎ የሚታየው አልበርት አንስታይን የሚከተለውን ጽፎ ነበር: “ዋናውና አስፈላጊው ነገር መጠየቅ ማቆም አይደለም። የማወቅ ጉጉት ሊኖር የቻለበት የራሱ ምክንያት አለው። ስለ ዘላለማዊነት; ስለ ስነ ሕይወትና እውነት ተጨባጭ አወቃቀር ምስጢር ሲያሰላስል አብልጦ ከመደነቅ መገታት የሚችል አይኖርም። አንድ ሰው ስለዚህ ምስጢር በየቀኑ በጥቂቱ ለማስተዋል ቢሞክር በቂ ነው። የማወቅ ጉጉት የማያድርበት ዓይነት ሰው--ፈጽሞ አይሁኑ።”

`የምንኖረው ምስጢራዊ በሆነ ዓለም ውስጥ ነው--አይደል? ዘመናዊው ሳይንስ በእያንዳንዱ የሥነ ሕይወት ዘርፍ ያለውን አስደናቂ ውስብስብ ባህሪ አሳይቶናል። ታዲያ መንፈሳዊ ያልሆኑት ነገሮች እንዲህ ከሆኑ፤ መንፈሳዊው ምን ያህል ይጠልቅ?  			  የሚከተሉት ጥቅሶች እውነት እና መልስ ስለ መፈለግ ምን ያስተምሩናል? ኤር. 29:13; ማቴ. 7:7; ሐዋ. 17:26-27; መዝ. 25:5; ዮሐ. 16:13; ዮሐ. 17:17።`

መጽሐፍ ቅዱስ እንደ ማናችንም ዓይነት የማወቅ ጉጉት በነበራቸው ሰዎች ታሪክ የተሞላ ነው--በመንገዳቸው እውነትን የሚፈልጉ እና ለሕይወት አስቸጋሪ ጥያቄዎች መልስ የሚሹ ጥያቄዎች; ፍርሐት; ተስፋ እና ደስታ ይፈራረቁባቸው የነበሩ ወንዶችና ሴቶች!

“ሁሉንም ነገር በጊዜው ውብ አድርጎ ሠራው፤ በሰዎችም ልብ ዘላለማዊነትን አኖረ፤ ይሁን እንጂ እግዚአብሔር ከመጀመሪያ እስከ መጨረሻ ያደረገውን ማወቅ አይችሉም” (መክ. 3:11)። ለመሆኑ ሰለሞን ምን እያለ ነው? በጥቅሱ የቀረበው የዕብራይስጡ “ኦላም” የተሰኘው ቃል “ዘላለማዊነት” በሚል የተተረጎመ ሲሆን፤ ሌሎች ደግሞ “ያለፈው እና የወደፊቱ ስሜት” የሚል ፍቺ ይሰጡታል። በመሆኑም በዚህ ጥቅስ መሰረት እግዚአብሔር በሰብዓዊው ልብ እና አእምሮ ውስጥ ራሱ ዘላለማዊ የሆነውን--ያለፈውንና የወደፊቱን ስሜት አስቀምጦአል። ይህ ደግሞ እኛ እንደ ሰብዓዊነታችን የሕይወት “ታላላቅ ጥያቄዎች” ተብለው ስለሚጠሩት ነገሮች እንዲሁም በአጠቃላይ ስለ ሕይወታችን ማሰብ እንችላለን የሚል አንደምታ አለው። ቅዱሳት መጻሕፍት እዚህ ላይ ማዕከላዊ ሚና መጫወታቸው እርግጥ ነው። ለመሆኑ እኛ ማን ነን? ለምን በዚህ ተገኘን? እንዴት መኖር አለብን? ስንሞት ምን እንሆናለን? ክፋትና ሥቃይ ለምን ኖሩ? እነዚህ እንግዲህ ታሪክ መጻፍ ከጀመረበት ጊዜ አንስቶ ሲጠየቁ የኖሩ እውነትን የሚሹ ጥያቄዎች ናቸው። እነዚህን እውነቶች የሚሹትን መርዳት የሚችሉ አንዳንድ መልሶች መስጠት መቻላችን እንዴት ያለ ልዩ መብትና ኃላፊነት ነው! በእግዚአብሔር ቃል ላይ እንደሚገኘው ክርስቲያናዊው ሥርዓተ ትምህርት ሰዎችን ወደ እነዚህ መልሶች ካላመላከተና ካልጠቆመ እንግዲህ ፋይዳው ምንድን ነው?

`ቅዱሳን መጻሕፍት በሕይወት ውስጥ ታላላቅ ጥያቄዎችን ለመመለስ ዐበይት ሚና መጫወታቸው የግድ የሆነው ለምንድን ነው?`