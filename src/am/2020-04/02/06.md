---
title:  ዐይኖቻችሁ ያዩዋቸውን ነገሮች እንዳትረሱ
date:  08/10/2020
---

የእስራኤል ልጆች ወደ ተስፋይቱ ምድር ከመግባታቸው አስቀድሞ ጌታ እንዴት በአስደናቂ መንገድ እንደመራቸው በተደጋጋሚ ለሕዝቡ ያወሳው ሙሴ፤ ይህን ያደረገላቸውን ነገር እንዳይረሱ ደጋግሞ አስጠንቅቋቸው ነበር። የኦሪት ዘዳግም መጽሐፍ የሙሴ የመጨረሻው ፈቃድና ኪዳን እንደ ነበር በብዙ መልኩ መመልከት ይቻላል። መጽሐፉ በሺህ ከሚቆጠሩ ዓመታት አስቀድሞ የተጻፈ እንደመሆኑ ባህልንና የኑሮ ዘይቤን አስመልክቶ ከማንኛውም የዛሬው የዕለት ከዕለት ህይወት ፍጹም የተለየ ቢሆንም፤ መርኅዎቹ ግን እነሆ ለእኛም ይሠራሉ።

`ዘዳ. 6 ያንብቡ። ክርስቲያናዊውን የትምህርት መርኅዎች አስመልክቶ ከዚህ ምዕራፍ ምን መማር እንችላለን? እንደው ለልጆቻችን ብቻ ሳይሆን ነገር ግን እኛ ስለ እግዚአብሔርና ስለ ታላቁ የደኅንነት ሥራው የምናውቀውን ያህል ለማያውቁ ለምናስተምራቸው ትምህርቶች ማዕከላዊ ሊሆኑ የሚገባቸው ነገሮች ምንድን ናቸው? በተጨማሪ ከጥቅሶቹ ምን ዓይነት ማስጠንቀቂያዎች እናገኛለን?`

እግዚአብሔር በመካከላቸው ሆኖ ይሠራው የነበረው አስደናቂ ሥራ ሁሉም  			  ለልጆቻቸው ሊያስተምሩት የሚገባና እያንዳንዱን ቤተሰብ ማዕከል ያደረገ እጅግ ዋንኛ ተግባር ነበር። እንዲሁም እግዚአብሔር ያደረገላቸውን ነገሮች ሁሉ እንዳይረሱ የተሰጠው ማስጠንቀቂያ እጅግ ግልጽ ሆኖ የቀረበ ነበር። ወላጆች መጽሐፍ ቅዱሳዊው አስተምህሮ ከልጆቻቸው ህይወት ጋር ውህደት እንዲፈጥር የሚያስችለውን ተቀዳሚና ዐበይት ሚና ይጫወቱ ከተባለ፤ በልጆቻቸው ላይ የሚያውሉት በቂ ዕውቀትና ጊዜ እንዲኖራቸው በሚያስችል መልኩ የገዛ ሕይወታቸውን የማደራጀትና የማዘጋጀት ኃላፊነት አለባቸው።

“የህፃኑ የመጀመሪያ መምህርት እናት ናት። ጨቅላው በቀላሉ ለማንኛውም ነገር ተጠቂና ተጋላጭ በሆነባቸው--ደግሞም በፍጥነት በሚያድግባቸው በእነዚያ የቀደሙ ቀናት ትምህርት የሚቀስምባቸው ዕድሎች ሁሉ በከፍተኛ ሁኔታ የሚወድቁት በእናቲቱ ላይ ነው።”—Ellen G. White, Education, p. 275. ይህ፤ ወላጆች ስለ አምላካዊው ፍቅርና የተስፋ ቃል ለልጆቻቸው አገልግሎት የሚሰጡበት ወቀሳኝ ወቅት ነው። የእግዚአብሔርን ጥበብና ተስፋ ለልጅዎ ለማስተማር የሚያስችል ጊዜ በግልዎ በመመደብ በቤተሰብዎ ላይ እስከ መጪዎቹ ትውልዶች የሚዘልቅ አዎንታዊ ተጽእኖ ማሳደር ይችላሉ።

`“ለልጆችህ አስጠናቸው፤ በቤትህ ስትቀመጥ; በመንገድም ስትሄድ; ስትተኛና ስትነሣም ስለ እነርሱ ተናገር” (ዘዳ. 6:7)። የመልእክቱ ጭብጥ ምንድን ነው? ሁሌም ቢሆን ጌታ በተጨባጭ ያስቀመጠልንን ነገር ልጆቻችን እንዲያስቀድሙ መንገር ብቻ ሳይሆን ነገር ግን ራሳችን ማድረጋችን ምን ያህል ወሳኝ እንደሆነ አስመልክቶ ከጥቅሱ ምን እንማራለን?`