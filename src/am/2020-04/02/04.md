---
title:  ተግባቦት
date:  06/10/2020
---

በየትኛውም ደረጃ የሚገኝ ሥነ ትምህርት ተጨባጭ ተግባቦት ወይም የግንኙነት አካል ተብሎ መወሰድ ይችላል። ዕውቀት; ጥበብ; መረጃ እና ተጨባጭ እውነታዎችን አጭቆ የያዘው መምህር ይህን ያለውን የከበረ ነገር ለተማሪዎቹ ያጋራል። ማንኛውም በዕውቀት የበለጸገ ሰው የተሸከመውን ዕውቀት ለሌሎች ማጋራት ይጠበቅበታል። በመማር ማስተማር ሂደት ይህን ማድረግ ካልቻለ--የማወቁ መልካምነት ምኑ ላይ ነው?

በሌላ በኩል መልካም የማስተማር ክህሎት ግንኙነት የመፍጠር ችሎታ ብቻ ሳይሆን፤ ለአጠቃላዩ ሂደት ወሳኝ የሆነውን ግንኙነት መገንባት መቻል ጭምር ነው። “እውነተኛ መምህር ለተማሪዎቹ መልካም ስጦታ የመሆኑን ያህል እጅግ የከበሩ ጥቂት ነገሮችን ለተማሪዎቹ ማካፈል ይችላል። ጎልማሶችን; ወጣቶችንና ህፃናትን  ቀርበን ስሜታቸውን መካፈል ስንችል አብልጠን እናስተውላቸዋለን። እነዚህን ወገኖች አብልጠን ለመጥቀም ልናስተውላቸው የግድ ይሆናል።”—Ellen G. White, Education, p. 212.

በሌላ አነጋገር መልካም የሆነው የማስተማሪያ መንገድ የተማሪውን ስሜት እና ግላዊ የአረዳድ ችሎታ ጭምር አካቶ ይሠራል። አጠቃላዩን ትምህርት ቤት እንደ አንድ ቤተሰብ ከመመልከት አኳያ ይህ በእጅጉ አስፈላጊ ነው። በተማሪና መምህር መሃል መልካም የግንኙነት መስመር የግድ መገንባት ይኖርበታል። ቀረቤታዎች የሚፈጠሩትና የሚጎለብቱት ዓይነተኛ የግንኙነት መስመር በመዘርጋት ነው። ክርስቲያኖች መጽሐፍ ቅዱስ በማንበብ ወይም በጸሎት ከእግዚአብሔር ጋር ግንኙነት መፍጠር ካልቻሉ የመቀጨጭና የመጨንገፍ አደጋ ይገጥማቸዋል። ቤተሰብ በአምላካዊው ጸጋ እና በክርስቶስ ዕውቀት ማደግ አለበት ካልን፤ መለኮታዊ ምሪት ሊኖረው የግድ ይሆናል።

`የሚከተሉትን ጥቅሶች ያንብቡ። ጠንካራ ቤተሰባዊ ግንኙነቶችን (ወይም ማንኛውንም ዓይነት ግንኙነት) እንዴት መመስረት እንዳለብን አስመልክቶ ከጥቅሶቹ ምን መማር እንችላለን? መዝ. 37:7–9; ምሳ. 10:31-32; ምሳ. 27:17; ኤፌ. 4:15; 1ዮሐ. 3:18; ቲቶ 3:12; ያዕ. 4:11።`

ተገቢና ትክክል የሆነውን የግንኙነት ዘር ጊዜ ወስዶ መዝራት የቤተሰብ አባላት ከክርስቶስ ጋር ግላዊ ግንኙነት እንዲፈጥሩ ማስቻል ብቻ ሳይሆን፤ በራሱ በቤተሰቡ መሃል ያለው የእርስበርስ ግንኙነት እንዲጎለብትም ያስችላል። ልጅዎ ወደ ጉርምስና ዕድሜ ብሎም ለአካለ መጠን ሲደርስ ደስታ የሚያመጡ አዳዲስ የግንኙነት መስመሮችን ይከፍታል። ምናልባት ልጅ ባይኖሮት እንኳ በእነዚህ ጥቅሶች የሚገኙ መርኅዎች ለሁሉም ዓይነት የግንኙነት ዘርፍ ጠቃሚ ውጤት ያስገኙሎታል።

`በእጅጉ አስፈላጊው--የምንናገረው ነገር ሳይሆን የአነጋገራችን ሁኔታ ስለ መሆኑ አሰብ ያድርጉ። የተናገሩት ነገር ትክክል ቢሆንም፤ ነገር ግን ጉዳዩን ያቀረቡበት መንገድ አጉል ተጽእኖ ካሳደረበት አጋጣሚ ምን ተምረዋል?`