---
title:  የየሱስ የልጅነት ጊዜያቶች
date:  05/10/2020
---

መጽሐፍ ቅዱስ ስለ የሱስ የልጅነት ጊዜ የሚሰጠን ዝርዝር በጣም አነስተኛ በመሆኑ፤ ከእነዚያ ዓመታት አብዛኞቹ ምስጢራዊና የተሰወሩ ናቸው። ሆኖም ምድራዊ ወላጆቹ ስለነበሩት ማርያምና ዮሴፍ የተሰጡን ግንዛቤዎችና ስለ እነርሱ የምንማራቸው ነገሮች ስለ የሱስ ልጅነትና የቀደሙ ትምህርቶች ማብራሪያ እንድናገኝ ይረዱናል።

**ጥቅሶቹ ስለ ማርያምና ዮሴፍ ምን ያስተምሩናል? የሱስ በወላጆቹ ስለ መማሩ ግንዛቤ የሚሰጡን እንዴት ነው?**

`ሉቃ. 1:26–38`

`ሉቃ. 1:46–55`

`ማቴ.1:18–24`

ማርያምና ዮሴፍ ታማኝ አይሁዶች እንደነበሩና አምላካዊውን ሕጎችና ትእዛዞች በመጠበቅ ለመኖር የሚሹ ወገኖች እንደነበሩ በጥቅሶቹ መመልከት እንችላለን። ጌታ ወደ እነርሱ መጥቶ በእነርሱ ስለሚሆነው ነገር ሲነግራቸው፤ የተባሉትን ሁሉ በታማኝነት ፈጸሙ።

“ሕጻኑ የሱስ በምኩራብ ትምህርት ቤቶች አልተማረም። የመጀመሪያ ሰብአዊ መምህሩ እናቱ ነበረች። ከአንደበትዋና ከነቢያት ጥቅል መጻሕፍት ስለ ሰማያዊ ነገር ተማረ። በሙሴ በኩል እርሱ ራሱ ለእስራኤል ልጆች የተናገራቸውን ቃላት በእናቱ ጭን ላይ ተቀምጦ ተማራቸው። ከሕፃንነት ወደ ጎልማሳነት እያደገ ሲመጣም የምሑራኑን ትምህርት ቤቶች አልፈለጋቸውም። መምህሩ እግዚአብሔር ሰለ ነበር ከእነዚህ ዓይነት ትምህርት ቤቶች የሚገኘውን ትምህርት አልፈለገውም” (የዘመናት ምኞት: ገጽ54።)

ማርያምና ዮሴፍ ለልጃቸው መልካምና ታማኝ መምህራን መሆናቸው ባያጠራጥርም፤ ስለ ልጃቸው ያላስተዋሏቸው ብዙ ነገሮች እንደ ነበሩ በሉቃ. 2:41-50 የቀረበው ታሪክ ይገልጽልናል። ለዚህ ምክንያቱ የሱስ ከጌታ ብቻ ያገኘው ወይም ጌታ ብቻ ያካፈለው ዕውቀትና ጥበብ በእርሱ ዘንድ ስለነበር ነው።

`ከላይ የቀረበውን የኤለን ኋይት ጽሑፍ ደግመው ይመልከቱ። የሱስ የተናገራቸውን ቃላት ከእናቱ እግር ስር ቁጭ ብሎ ስለ መማሩ-እርሷ በዚህ ስፍራ ከጻፈችው መልእክት አኳያ እንዴት ልንመለከተው እንችላለን? ይህ--እጅግ አስደናቂ ስለሆነው አምላካዊ ፍቅር ምን ይነግረናል? የወደቅንና ኃጢአተኛ ፍጡራን የሆንነው እኛ--ለዚህ እንዴት ያለ ምለሽ መስጠት ይኖርብናል?`