---
title:  የወላጆች ሚና
date:  07/10/2020
---

**“አባቶች ሆይ፤ እናንተም ልጆቻችሁን አታስቆጧቸው፤ ነገር ግን በጌታ ምክርና ተግሳጽ አሳድጓቸው” (ኤፌ. 6:4)።**

**“ጠባየ ምልካምን ሚስት ማን ያገኛታል? ከቀይ ዕንቁ እጅግ ትበልጣለች” (ምሳ. 31: 10)።**

ወላጆች ታላቅ ኃላፊነት አለባቸው። አባት የቤተሰብ ራስ ሲሆን ቤተሰብ ደግሞ ለቤተ ክርስቲያን; ለትምህርት ቤት እና ለሕብረተሰቡ እንክብካቤ የሚያደርግና ዕድገት የሚያመጣ አካል ነው። አባት ደካማ; ኃላፊነት የማይሰማውና ብቃት የጎደለው ከሆነ--ቤተሰብ; ቤተ ክርስቲያንም ሆነ ማኅበረሰቡ ይህን ተከትሎ የሚመጣው መዘዝ ተጋሪ ይሆናሉ። አባቶች የመንፈስ ፍሬ የሆኑትን “ፍቅር; ደስታ; ሰላም; ትዕግሥት; ቸርነት; በጎነት; ታማኝነት; ገርነት; ራስን መግዛት” (ገላ. 5:22-23) ለማሳየት ጥረት ማድረግ ይጠበቅባቸዋል።

እናቶችም እንዲሁ በሕብረተሰቡ መሃል የሚጫወቱት እጅግ አስፈላጊ ሚና አለ። የልጆቻቸውን ባህሪያት እና የቤታቸውን ስሜትና አመል በማረቅ ረገድ ታላቅ ተጽእኖ ማሳደር ይችላሉ። አባቶች ከእናቶች ጋር በጋራ በመሆን ልጆቻቸውን ለማስተማርና ለማሰልጠን የሚቻላቸውን ሁሉ ማድረግ ይኖርባቸዋል።

`ወላጆች ከሚከተሉት ጥቅሶች ምን መማር ይችላሉ? ኢፌ. 5:2223; 25- 26; 1ቆሮ. 11:3; 2; 6:14; ሮሜ 13:13-14; 2ጴጥ. 1:5–7; ፊልጵ. 4:8.`

ክርስቲያን ወላጆች በመጽሐፍ ቅዱስ የቀረበውን ክርስቶስ በባህሪያቸው የማሳየት ሥነ ምግባራዊ ግዴታ አለባቸው። ክርስቶስ ከቤተ ክርስቲያን ጋር ያለው ግንኙነት በጋብቻ ትስስር ተምሳሌት ቀርቦአል። ወላጆች የመሪነት ኃላፊነታቸውን ከመወጣት ይልቅ ሲያፈገፍጉ ወይም አምባገነን ሲሆኑ፤ ለገዛ ልጆቻቸውም ሆነ ለዓለም የሚያቀርቡት ሐሰተኛውን የክርስቶስ ምስል ይሆናል። ሁሉም ክርስቲያን ወላጆች ልጆቻቸውን በትጋት እንዲያስተምሩ እግዚአብሔር ያዛል (ዘዳ. 6:7)። ወላጆች ልጆቻቸው ጌታን በፍጹም ልባቸው እንዲወዱ የማስተማር ኃላፊነት አለባቸው። ልጆች ፈሪሐ እግዚአብሔር እንዲያድርባቸው; ሙሉ ለሙሉ በፍቅር ላይ የተመሰረተ አምልኮ  እንዲያደርጉና ራሳቸውን ለእርሱ መስጠት እንዲማሩ ሊታገዙ ይገባል። ወላጆች ጌታ ለሕዝቡ አድርጓቸው የነበሩ ታላላቅ ነገሮችን ለልጆቻቸው እንዲያስተምሩ የሚያዙ ግልጽ መመሪያዎችን እግዚአብሔር ለእስራኤል ልጆች ሰጥቶ እንደ ነበር በዘዳግ. 6: 7 ተወስቶ እናገኛለን። የቀደሙት የእግዚአብሔር ሕዝቦች የቱንም ዓይነት ታላላቅ ታሪኮች ለልጆቻቸው ሊነግሩ ቢችሉም፤ እኛ ከክርስቶስ መስቀል በኋላ የምንኖር ወገኖች ግን ከእነዚያ ከቀደሙት የተሻለ የምንነግራቸው እንዳለ እናምናለን። በመሆኑም እኛ የምንሰጠው የፈውስ ሥራ ወይም ሥልጠና አምላካዊውን እውነት በልጆቻችን ላይ በማፍሰስ ከክርስቶስ ጋር ግላዊ ግንኙነት እንዲመሰርቱ ማዘጋጀት ሲሆን፤ ይህ በባህሪው የማያቋርጥ ሂደት ነው።

በስተመጨረሻ--ቅዱስ የሆነው የመምረጥ ነፃነት ለእያንዳንዳችን መሰጠቱን ልብ ማለት ተገቢ ነው። ውሎ አድሮ ልጆች አድገው ለአካለ መጠን ከደረሱ በኋላ በእግዚአብሔር ፊት መልስ የሚጡት እነሱ ራሳቸው ይሆናሉ።