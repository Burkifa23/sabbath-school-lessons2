---
title: ሰማይ፣ ክርስቲያናዊ ሥነ ትምህርት እና ዘላለማዊ ትምህርት (ዕውቀት)
date:  19/12/2020
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
ዮሐ. 3:16; 1ዮሐ. 5:13; 1ጢሞቴ. 1:16; 1ቆሮ. 13:12; ዘካ. 13:6።

> <p>የሣምንቱ ጥናት መሪ ጥቅስ</p>
> “ ‘ዐይን ያላየውን;  ጆሮ ያልሰማውን; የሰውም ልብ ያላሰበውን; እግዚአብሔር ለሚወዱት አዘጋጅቶአል’ ” (1ቆሮ. 2:9)::

ሰው “ከመቃብር ባሻገር የሚጠብቀው ምን ዓይነት አዘቅት; ሞት; ኩነኔ እንደሆነ ሳያውቅ እንዴት ይኖራል?” ሲል ሞትን አጥብቆ ይፈራ የነበረ አንድ ባለ ቅኔ ጠይቆ ነበር። በግጥሙ አይ.ፒ.ኤች. ወይም የመጪው ዓለም መዘጋጃ ተቋም--ብሎ የጠራውን ምህጻረ ቃል ፈጥሮ ነበር። ሆኖም ከመቃብር ባሻገር ያለው ሰው ሁናቴ ሳይታወቅ እንዴት ለመጪው ዓለም መዘጋጀት ይቻላል?

እንደ ዕድል ሆኖ መጽሐፍ ቅዱስ ስለ ሰማይ; ስለ አዲሲቱ ምድር; ለዘላለም ስለምንማረው ትምህርት እና ስለምንኖረው ህይወት ታላቅ ግንዛቤ ያስጨብጠናል። ባለፉት ዐሥራ ሁለት ሣምንታት እንደ ተማርነው አይ.ፒ.ኤች. ያለው አሁን; በዚህ ህይወት እንደ መሆኑ--ሥርዓተ ትምህርቶቻችን ሁሉ--የትኛውም የጥናት መስክ ቢሆን--“ለመጪው ዓለም” ሊያዘጋጀን ይገባል።

መቼም ማንኛውም ትምህርት ቤት ለተማሪዎች ብዛት ያላቸውን መልካም መረጃዎች; ተግባራዊ እና ጠቃሚ ዕውቀቶች ያስተላልፋል ተብሎ ይታመናል። ነገር ግን ተማሪዎች ጥሩ ዕውቀት ቀስመው ሲያበቁ፤ የዘላለማዊውን ህይወት ዕውቀት የሚያጡ ከሆነ ከቶ ምን ይጠቀማሉ? በዚህ ሣምንት ለዘላለም ያለማቋረጥ ትምህርት ስለሚሰጥበት እና እኛም ያለማሰለስ በዕውቀት ስለምንበለጽግበት--የወደፊቱ ድህረ ምረቃ ትምህርት ቤት አምላካዊው ቃል የሚነግረንን እንመለከታለን። ዛሬ በዚህ  ምድር ፈጽሞ ልንገምት የማንችላቸውን ነገሮች በመጪው ዓለም ትምህርት ቤት እንማራቸዋለን።