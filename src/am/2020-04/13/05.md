---
title:  የዚያን ጊዜው ትምህርት ቤት
date:  23/12/2020
---

**“ምክንያቱም ቀላልና ጊዜያዊ የሆነው መከራችን ወደር የማይገኝለት ዘላለማዊ ክብር ያስገኝልናል። ስለዚህ ዐይናችን የሚያተኩረው በሚታየው ነገር ላይ ሳይሆን በማይታየው ላይ ነው፤ የሚታየው ጊዜያዊ ነውና፤ የማይታየው ግን ዘላለማዊ ነው” (2ቆሮ. 4:17-18)።**

`ጥቅሶቹ ምን ተስፋ ይሰጡናል? በየሱስ ቃል ከተገቡልንና ከምንጠብቃቸው ከእነዚህ የማይታዩ ዘላለማዊ ነገሮች መካከል አንዳንዶቹ ምን ሊሆኑ ይችላሉ? ራእ. 21:1-2; ራእ. 2:7; ራእ. 7:14–17።`

ምንም እንኳ በየሱስ የተሰጡን ተስፋዎች እውነትነት ባያጠያይቅም፤ እንድናምንባቸው መንስኤ የሚሆኑን አያሌ ምክንያቶች አሉን። መጽሐፍ ቅዱስ ስለሚጠብቀን ነገር በጭላንጭል ፍንጭ ይሰጠናል። ህይወት ያለ ኃጢአት አሉታዊ ውጤትና ውድመት ምን ሊመስል እንደሚችል ስናስብ፤ እጹብ ድንቅ ሊሆን እንደሚችል እርግጠኞች ለመሆን እንችላለን።

በዚህ ምድር የምንታገለው ህመም; ሥቃይና መከራ በሙሉ የኃጢአት ውጤት ነው። ይህን ለመቀልበስ የመጣው ክርስቶስ ምድርን ኃጢአት ከመግባቱ አስቀድሞ ወደነበረችበት የቀደመ አምላካዊ እቅድ ይመልሳታል። በዚህ ሁሉ እጹብ ድንቅ ሁኔታ መሃል ለመዳናችን የተከፈለውን የእጆቹን እና የእግሮቹን ጠባሳ ለዘላለም መንካት የምንችል መሆናችን፤ መንግሥተ ሰማይን ይበልጥ የተሻለ ስፍራ ያደርገዋል። “ዐይኖቻችንን ጋርዶ የነበረው ጥቁር መጋረጃ ሲገለጥ አሁን በድንግዝግዝ ለማየት የምንታትረው የዓለም ውበት ወለል ብሎ ይገለጥልናል። በብዙ ርቀር ተስፈንጥረው የሚገኙትን ዓለማት ዛሬ በቴሌስኮፕ ለማየት ደፋ ቀና ቢባልም፤ በዚያን ጊዜ ግን ዐይኖቻችን የሰማያትን ክብር ያያሉ። የኃጢአት መቅሰፍት ተወግዶ መላይቱ ምድር በጌታችንና አምላካችን ውበት ስታበራ--አዲስ የጥናት መስክ ይከፈትልናል! በዚያ ስፍራ የሳይንስ ተማሪው የፍጥረትን መዛግብት ሲያገላብጥ የክፉው ሕግ አስተዋሾች አለመኖራቸውን ይረዳል። የተፈጥሮን ሙዚቃዊ ድምጾች ሊሰማ ቢችልም፤ የዋይታ ወይም የልቅሶ ሹክሹክታ ቃና ያለውን ድምጸት ግን አያገኝም። በግዙፉ ዩኒቨርስ ሁሉም የፍጥረት ሥራዎች ላይ የእግዚአብሔር ስም በጉልህ ተጽፎ ይመለከታል። በምድር; በባሕር ወይም በሰማይ አንድ እንኳ የክፉ ምልክት አይኖርም””—Ellen G. White, Education, p. 303.

`በዚህ ምድር ህይወትን አስቸጋሪ ያደረገው ሁሉ ነገር በሌለበት፤ ሙሉ ለሙሉ አዲስ በሆነው ዓለም ለዘላለም መኖር ምን ሊመስል እንደሚችል በዐይነ ህሊናዎ ለመሳል ይሞክሩ። ምን ዓይነት ይመስሎታል? በተለይ በጉጉት የሚጠባበቋቸው ነገሮች ምንድን ናቸው?`