---
title:  ታላቁ መምህር
date:  24/12/2020
---

የክርስቶስ የዚህ ምድር አገልግሎት አንድ ማዕከላዊ ገጽታ መምህርነቱ እንደ ነበር በዚህ ሩብ ዓመት ተመልክተናል። ከአገልግሎቱ ጅማሬ አንስቶ በተለያዩ ድርጊቶችና መርኀ ግብሮች አማካይነት ስለ ራሱ; ስለ አብ; ስለ ደኅንነት እንዲሁም ስለሚጠብቀን ተስፋ እውነቶች ሳያሰልስ ተከታዮቹን አስተምሮአል (ማቴ. 5:2; ማር. 4:2; ሉቃ. 19:47; ዮሐ. 6:59)።

ይህን ለማስተዋል ከወንጌል አንዱን መጽሐፍ ገረፍ ገረፍ አርጎ በማንበብ ብቻ የየሱስን አስተምህሮዎች ማግኘት ይቻላል። አሁን ጌታ በቃሉ አማካይነት እኛን ማስተማር ባያቆምም፤ ይህ ሁናቴ በአዲሲቱ ምድርም እንዲሁ ይቀጥላል። ሥነ ትምህርት ምናባዊ ባልሆነ እና በኃጢአት ባልተገደበ ማንነት ምን ያህል የተለየ ሊሆን እንደሚችል በዐይነ ህሊናዎ ለመመልከት ይሞክሩ።

**“አንድ ሰው; ይህ በሰውነትህ ላይ ያለው ቁስል ምንድን ነው? ብሎ ቢጠይቀው; በባልንጀሮቼ ቤት ሳለሁ የቆሰልሁት ነው ይላል” (ዘካ. 13:6)።**

`ይህ ጥቅስ ስለ ምን የሚናገር ይመስሎታል?`

“ዘላለማዊዎቹ ዓመታት በተተረተሩ ቁጥር ስለ እግዚአብሔር እና ክርስቶስ ይበልጥ የከበረ ነገር ይገልጣሉ። ዕውቀት ደረጃ በደረጃ በተገለጠ ቁጥር ፍቅር; አክብሮት እና ደስታም የዛኑ ያህል እየጨመረ ይሄዳል። ሰዎች ስለ እግዚአብሔር አብልጠው በተማሩ መጠን ለባህሪው የሚኖራቸው አድናቆት የዛኑ ያህል እያደገ የሚሄድ ይሆናል። ከሰይጣን ጋር በተደረገው ታላቁ ተጋድሎ የተገኘውን ደኅንነት ሙላት እና አስደናቂ ድል የሱስ ወለል አድርጎ በፊታቸው ሲከፍት--የተዋጁት ልቦች አምልኮና ስግደት ከቀድሞው በጋለ የደስታ ስሜት የተሞላ ይሆናል፤ በላቀ ደስታና ፍስሐ በወርቅ በገናዎቻቸው ምስጋናና ዝማሬ ያቀርባሉ። አሥር ሺህ ጊዜ አሥር ሺህ የመዘምራን ድምጾች በአንድነት በብርቱ ያስተጋባሉ…

“ታላቁ ተጋድሎ ተጠናቋል። የኃጢአትም ሆነ ኃጢአተኞች ህልውና አክትሟል። አጽናፈ ሰማይ በንጽህና ተሞልቷል። መላው ፍጥረት ፍጹም በሆነ ስምምነትና ለዛ ባለው የሐሴት ድባብ ተሞልቷል። ህይወት; ብርሃን እና ደስታ--ሁሉን ከፈጠረውና ለግዛቱ ወሰን ከሌለው አምላክ ይፈሳል። ኢምንት ከሆነው አቶም እስከ ግዙፉ ዓለም; ሕይወት ያለውም ሆነ የሌለው--ባልተጋረደ ውበት እና ፍጹም በሆነ ደስታ እግዚአብሔር ፍቅር መሆኑን ያውጃሉ።”—Ellen G. White, The Great Controversy, p. 678.

`ለዘላለም ከምንማራቸው አስደናቂ እውነቶች መሃል ክርስቶስ ስለ እኛ መሥዋዕት የመሆኑን ያህል የሚማርከን አንዳች ነገር አይኖርም። ይህ ለዘላለም የሚኖረን ጥናት ምን ያህል የጠለቀ እና የከበረ ሊሆን እንደሚችል ያስቡ። አሁንም ቢሆን; የሱስ በመስቀል ላይ ያደረገልንን ነገር በተሻለ ለማድነቅ መማር የሚችሉት እንዴት ነው?`