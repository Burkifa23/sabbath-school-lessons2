---
title:  ሥራ እና ከፍ ያለ ችሎታ
date:  08/12/2020
---

`ጥቅሶቹን ያንብቡ: ዘፀ. 25:10-30; 38። ሙሴ ለአምልኮ የሚውለውን የመገናኛ ድንኳን እንዲሠራ እግዚአብሔር ሲጠይቀው ምን ያህል በቂ መረጃ ሰጥቶታል? ይህ ስለ እግዚአብሔር ባህሪ ምን ይነግረናል?`

እግዚአብሔር ማደሪያ እንዲሠራለት ለሙሴ ሲነግረው ሙሴ: “ምንም ችግር የለም ጌታ! ከግብፅ ከኮበለልኩ ጀምሮ ላለፉት 40 ዓመታት ድንኳን ስተክል ነው የኖርኩት… ጥቂት ደቂቃዎች ብቻ ስጠኝ” ሊለው ይችል ነበር። በከፊል አርብቶ አደር በነበሩት ሜዲዮናውያን ባህል ውስጥ ለኖረ የዚያ ዘመን ማንኛውም ሰው ድንኳን ሠርቶ መትከል እጅግ ቀላል ከመሆኑ የተነሳ ዐይኖቻቸውን ጨፍነው እንኳ ሊሠሩት የሚችሉት ነገር ነበር። በእርግጥ ሙሴ እንደዚያ ያለውን በጥንቃቄ የቀረበ የግንባታ ንድፍ እንዲሁም 150 ገደማ የሚሆኑ ነጥብ በነጥብ የቀረቡ የካኅኑን ልብሰ ተክህኖ ጨምሮ በውስጡ የሚገኝ እያንዳንዱ ቁስ እንዴት እንደሚሠራ የሚገልጥ ሰፊ ዝርዝር ፈጽሞ ሊጠብቅ አይችልም። ሙሴ ቀለል ያለውን ጠረጴዛ ለመሥራት እንኳ ባለ ሰባት ቅደም ተከተል የመገጣጠሚያ የሥራ ሂደቶች ማለፍ ነበረበት (ዘፀ. 25:23-30)።

እግዚአብሔር ለመገናኛ ድንኳኑ ግንባታ ዝርዝር የሥራ ሂደት ያሳየው ታላቅ ትኩረት--ለላቀ ሥራ ያለውን የተሟላና ከፍተኛ የችሎታ መንፈስ ያሳያል። ለግንባታ ሥራ የዋሉት ግብአቶች ምርጥ ጥራት የነበራቸው; የግንባታው ንድፍ እንከን የለሽ; አሠራሩ ድንቅ በመሆኑ “በእግዚአብሔር ዘንድ ዝርክርክ ሥራ ተቀባይነት የለውም!” የሚል መርኅ ያነገበ ነበር።

የግንባታ ሥራው ላቅ ያለውን ደረጃ የጠበቀ ይሆን ዘንድ ንድፉና የግንባታ ግብአቱ ብቻ ሳይሆን የሰው ኃይል ምልመላውም ጭምር የተካሄደው በራሱ በእግዚአብሔር ነበር። ለሥራው ተፈላጊ ሙያ እና ችሎታ እየሰጠ የመረጣቸው ራሱ እግዚአብሔር እንደ ነበር በዘፀ. 31:1-5; 35:30-36:1 እናነባለን። የመገናኛ ድንኳኑ እና በውስጡ የሚኖሩ ቁሳቁሶች ግንባታ “እግዚአብሔር እንዳዘዘው” (ዘፀ. 36:1) መሠራቱ  			  ይቀጥል ዘንድ እነዚህ ሰዎች በሁሉም ዓይነት የዕደ ጥበብ ሥራ ችሎታ እና ዕውቀት “በእግዚአብሔር መንፈስ የተሞሉ” ነበሩ። በተጨማሪ ሁለት በሥራው የተካኑ የንድፍ ባለሙያ ግለሰቦች ዕውቀት እና ችሎታ--የእስራኤላውያኑ ማኅበረሰብ አካል ሆኖ ይዘልቅ ዘንድ “ሌሎችን የማስተማር ችሎታ” (ዘፀ. 35:34) ተሰጥቶአቸው ነበር። ምንም እንኳ እነዚህ ሁለት ግለሰቦች በታሪኩ ውስጥ እግዚአብሔር የመረጣቸው ባለሙያ የሥራ መሪዎች ሆነው ቢቀርቡም፤ ሌሎች ሰዎችም ተመሳሳይ ስጦታዎችን እየተቀበሉ ሥራውን ተቀላቅለዋል (ዘፀ. 36:2)

ስለሆነም የሰብዓዊው ፍጡር በኃጢአት መውደቅ ማንኛውንም ኃላፊነት በለብ ለብ ወይም በግብር ይውጣ ለማቅረብ ምክንያት ሊሆነው አይችልም። እግዚአብሔር--ሁሉንም ዓይነት ምርጥ ስጦታችንን; ችሎታችንን; ጊዜአችንን እና ዕውቀታችንን ለታላቅ ዓላማ ስናውል ለመመልከት ሁሌም ይናፍቃል።