---
title:  ሥራ እና መንፈሳዊነት
date:  09/12/2020
---

“በመንፈስ የምንኖር ከሆን፤ በመንፈስ እንመላለስ” (ገላ. 5:25)። የአንድ ሰው ሥራ እና መንፈሳዊነት የማይነጣጠሉ ናቸው። ክርስትና አንድ ሰው ሰሜቱ በተቀያየረ ወይም በተለያዩ የሕይወት ምዕራፎች ባለፈ ቁጥር የሚያወልቀው ወይም የሚደርበው ካባ አይደለም። ይልቁንም ክርስትና ሥራን ጨምሮ በፈርጀ ብዙ የኑሮ ዘርፍ ተገልጦ የሚታይ አዲስ ስብዕና ይፈጥራል።

`ጥቅሶቹን ያንብቡ: ገላ. 5:22-26። ጳውሎስ ከገለጻቸው ስጦታዎች መሃል እርስዎን እና ሥጦታን ጭምር የሚገልጹት የትኞቹ ናቸው?`

ዘ ኤክስፖዚቶሬ ዲክሸነሪ ኦቭ ኒው ቴስታመንት በመባል የሚታወቀው መዝገበ ቃላት የአንድ ሰውን “መንፈሳዊነት” ሲገልጽ “የመንፈስን ፍሬዎች በራሱ መንገድ  የሚገልጽ” ሲል ያስቀምጣል። ከዚህ ተነስተን--እኛ ሰብዓዊ ፍጡራን ከክርስቶስ ጋር ባለን ግንኙነት በዘርፈ ብዙ የሕይወት ምዕራፎች እንደ አማኞች እንንቀሳቀሳለን የሚል ድምዳሜ ላይ መድረስ እንችላለን።

በፍሎሪዳ ሆስፒታል በሞት አፋፍ የነበረን አንድ በሽተኛ የቅርብ ጓደኛው አጠገቡ ሆኖ ነቅቶ እየተጠባበቀው ነበር። ነርሶች በሽተኛው የሚያስፈልገውን ለማሟላት በፍጥነት ወደ ክፍሉ ይገቡና ይወጡ ነበር። በመራወጥ ላይ የነበሩትን ነርሶች ለማናገር አጥብቆ የፈለገው የበሽተኛው የቅርብ ጓደኛ፤ እንደ ምንም ብሎ የሕክምና ሥልጠና የት እንደ ወሰዱ ጠየቃቸው። አብዛኞቹ በፍሎሪዳ ሆስፒታል ኮሌጅ እንደ ተማሩ ነገሩት።

ይህ ሁኔታ በበሽተኛው ጓደኛ ላይ ትልቅ ተጽእኖ መፍጠሩን ተከትሎ፤ ከዚህ በኋላ በፍሎሪዳ ሆስፒታል ኮሌጅ ተደጋጋሚ ጉብኝት አደረገ። ለምን? ምክንያቱም በዚህ ኮሌጅ የሰለጠኑ ነርሶች እርሱ ካያቸው በሌሎች ስፍራዎች ስልጠና ከወሰዱ ይልቅ በሞት አፋፍ ለነበረ ጓደኛው ያላሰለሰ ርኅራኄና በፍቅር የተሞላ እንክብካቤ አድርገዋል። በሞት አፋፍ ለነበረ ጓደኛው የነበራቸውን አመለካከት አስመልክቶ በእነርሱ እና በሌሎች መሃል ትልቅ ልዩነት መመልከት ችሎ ነበር።

`ስለ ኮሌጁ እና ተልዕኮው አያሌ ጥያቄዎች ከጠየቀ በኋላ በመጨረሻ እርሱ እንዳያቸው ዓይነት ሌሎች ተጨማሪ ነርሶች ሥልጠና እንዲያገኙ የሚረዳ የአንድ መቶ ሺህ ዶላር እርዳታ ለኮሌጁ አበርክቶአል። አዎ፤ መንፈሳዊነት የሕይወት መንገድ ነው። በዕለት ከዕለት እንቅስቃሴዎ የገዛ መንፈሳዊነትዎን የሚያሳዩበት መንገድ ምን ይመስላል? ምን ዓይነት ተጽእኖ ያደረጉ ይመስሎታል? (ውሎ አድሮ ተጽእኖ ማድረግዎ አይቀሬ በመሆኑ)`