---
title:  ክርስቲያን እና ሥራ
date:  05/12/2020
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
ገላ. 3:19; ዘዳ. 16:15; ዘፀ. 25:10–30:38; ገላ. 5:22–26; መክ. 9:10; 1ቆሮ. 10:31።

> <p>የሣምንቱ ጥናት መሪ ጥቅስ</p>
> “ስለዚህ የተወደዳችሁ ወንድሞቼ ሆይ፤ ጸንታችሁ ቁሙ፤ በምንም ነገር አትናወጡ። ለጌታ ሥራ ዘወትር የምትተጉ ሁኑ፤ ምክንያቱም ለጌታ የምትደክሙት በከንቱ እንዳልሆነ ታውቃላችሁ::” (1ቆሮ. 15:58)

ሥራ ከእግዚአብሔር የመነጨ ሀሳብ ነው። ከኃጢአት አስቀድሞ በነበረው ተምኔታይ እና ተስማሚ ዓለም አዳምና ሔዋን የአትክልት ስፍራውን እንዲንከባከቡና እንዲያለሙ እግዚአብሔር ሥራ ሰጥቶአቸው ነበር (ዘፍ. 2:15)። በአምሳሉ እንደ ሠራቸው ፈጣሪ--እነርሱም ሀሳብ የማመንጨት ችሎታ የታከለበት ሥራ እና የፍቅር አገልግሎት መስጠት ነበረባቸው። ይህ ማለት በዚያ ኃጢአት በማያውቀው; ሞት ባልነገሠበት; ሥቃይና እንግልት ዘበት በሆነበት ያልወደቀ ዓለም እንኳ፤ ሰው በሥራ ገበታ መሰየም ነበረበት።

በዚህ መሃል ላይ ባሉት ጊዜያት (ተስማሚ ከነበረው ዓለም በኋላ እና ከተስፋይቱ ዓለም አስቀድሞ) ሥራን ከእግዚአብሔር በረከቶች እንደ አንዱ እንድንመለከት ተጋብዘናል። የአይሁድ ማኅበረሰብን ብንመለከት እያንዳንዱ ልጅ የንግድ ሥራ እንዴት መሥራት እንዳለበት ሥልጠና ይሰጠዋል። እንደውም በዚህ ዙሪያ አንድ ብሂል አላቸው: አባት ልጁን የንግድ ሥራ ያስተምራል--ያለበለዚያ ግን ውሎ አድሮ ወንጀለኛ ያፈራል!--የሚል። ይህ በእንዲህ እንዳለ የእግዚአብሔር ልጅ የሱስ በታማኝነት እየሠራና; የእርሱን የሰማያዊ አባቱን ፈቃድ እየፈጸመ በዕደ ጥበብ ሙያ ብዙ ዓመታት አሳልፎአል። ለናዝሬት ነዋሪዎች አስፈላጊውን የቤት ቁሳቁስ እና የእርሻ መሣሪያ እየሠራ ሳያቀርብ እንዳልቀረ ይገመታል (ማር. 6:3)። ይህ የሥራ ክፍል ወደፊት ለሚጠብቀው አገልግሎት የሥልጠናው አንዱ አካል ነበር። ሐዋርያው  			  ጳውሎስ በየሰንበቱ በምኩራብ የአይሁድ እና ግሪክ ሰዎችን ለማሳመን ጥረት ያደርግ በነበረበት ወቅት ከአቂላ እና ጵርስቅላ ጋር ተቀምጦ ድንኳን እየሠፋ ለአንድ ዓመት ተኩል ቆይቶአል (ሐዋ. 18:1-4; 2ተሰ. 3:8-12)። በዚህ ሣምንት በአጠቃላይ ከሥራ ጋር የተጎዳኘ ጥያቄ በክርስቲያን ሥርዓተ ትምህርት ውስጥ የሚጫወተውን ሚና እንመለከታለን።