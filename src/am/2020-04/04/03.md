---
title:  የ--ሌብኒዝ ጥያቄ
date:  19/10/2020
---

ጎትፍራይድ ዊልኸልም ሌብኒዝ በመባል የሚታወቀውና ከበርካታ ዓመታት በፊት የኖረው የጀርመን ተመራማሪና ፈላስፋ ምናልባትም በጣም መሰረታዊ እና ዋና የሚባለውን ጥያቄ ጠይቆአል: “በባዶ ፋንታ--አንዳች ነገር ለምን ኖረ?”--የሚል።

`የሚከተሉት ጥቅሶች የ--ሌብኒዝን ጥያቄ እንዴት ይመልሱልናል? ዘፍ. 1:1; ዮሐ. 1:1–4; ዘፀ. 20:8–11; ራእ. 14:6-7; ኢዮ. 12:7– 10።`

የእግዚአብሔር ሕልዎት በመጽሐፍ ቅዱስ በውስጠ ታዋቂነት የቀረበበት መንገድ እጅግ አስገራሚ ነው። ዘፍ. 1:1 የእግዚአብሔርን ሕልዎት አስመልክቶ አመክንዮአዊ አተካሮ ውስጥ አይገባም። ይልቁንም አምላካዊውን ሕልዎት ብቻ በውስጠ ታዋቂነት የሚያስቀምጥ ሲሆን (ዘፀ. 3:13-14) በዚያ መነሾ--እግዚአብሔር በፈጣሪነቱ; መጽሐፍ ቅዱስ እና ሁሉም እውነት ባልተከደኑ ገጾች ወለል ብሎ ቀርቦአል። የፍጥረት ኃይማኖታዊ አስተምህሮ የማንኛውም ክርስቲያናዊ ሥርዓተ ትምህርት  መሰረት ጭምር ነው። እንደ ክርስቲያን ማንኛውም የምናምነው ነገር ስድስት ቀናት በፈጀው የፍጥረት ሥራ መጽሐፍ ቅዱሳዊ አስተምህሮ ላይ የተመሰረተ ነው። መጽሐፍ ቅዱስ ስለ ሥርየት; ስለ ሕግ; ስለ መስቀሉ; ስለ ትንሣኤው ወይም ስለ ዳግም ምጽአቱ በመናገር አልጀመረም።

ይልቁንም ስለ እግዚአብሔር ፈጣሪነት በመናገር ይጀምራል። ምክንያቱም ከላይ ከቀረቡት አስተምህሮዎች አንዱ እንኳ እግዚአብሔር ፈጣሪያችን ከመሆኑ እውነታ ውጪ ትርጉም አይሰጥም።

ስለዚህ መጽሐፍ ቅዱሳዊው የዓለም ዕይታ--ስለ ፍጥረት ኃይማኖታዊ አስተምህሮ አስፈላጊነት ብርቱ አጽንኦት መስጠቱ የግድ ይሆናል። ይህ አጽንኦት በእጅጉ አስፈላጊ ነው። ምክንያቱም በስመ ሳይንሳዊ አስተምህሮ ፊት ለፊት እየተሰነዘረ ያለው ጥቃት መጠነ ሰፊ ነው። ህይወት በቢሊዮን በሚቆጠሩ ዓመታት ውስጥ በዝግታ; እንደ አጋጣሚ በራሱ መጀመር ቻለ የሚለው የዝግመተ ለውጥ አስተምህሮ፤ ይህን ያህል ብሎ ለመግለጽ አዳጋች የሆኑ ሚሊዮኖች በመጽሐፍ ቅዱስ ላይ እምነት እንዳይኖራቸው አድርጎአል። ከዝግመተ ለውጥ አስተምህሮ ይልቅ ለመጽሐፍ ቅዱስ እና ለክርስትና እምነት አብልጦ ጠላት የሆነ ትምህርት አለ ብሎ ማሰብ አዳጋች ነው። የዝግመተ ለውጥ ጽንሰ ሀሳብ ከመጽሐፍ ቅዱሳዊው የፍጥረት አስተምህሮ ጋር ስምምነት እንዲፈጥር መሞከር--እግዚአብሔር የለም ብሎ ከሚያምነውም የባሰ የከፋ ነው የሚባለው ለዚህ ነው። በመጽሐፍ ቅዱስ እና በአጠቃላይ በክርስትና እምነት ላይ መሳለቅ ካልሆነ በቀር ይህ ፍጹም ሊሆን አይችልም።

`እግዚአብሔር በየሣምንቱ; ከህይወታችን አንድ ሰባተኛውን--ስድስቱን የፍጥረት ቀናት እንድናስታውስበት ይጠይቀናል። ይህ ጥያቄ በየትኞቹም ሌሎች አስተምህሮዎች የለም። ለክርስቲያናዊው የዓለም ዕይታ--ይህ መጽሐፍ ቅዱሳዊ አስተምህሮ ምን ያህል መሠረታዊና አስፈላጊ ስለመሆኑ ከዚህ ምን እንረዳለን?`