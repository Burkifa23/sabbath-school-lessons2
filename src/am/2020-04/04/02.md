---
title:  የጌታ ዐይኖች
date:  18/10/2020
---

እኛ; ይህ ዓለም እንዲሁም በዙሪያችን ያለው ማንኛውም ነገር እውነተኛና ተጨባጭ አይደለም። ይልቁንም እጅግ ግዙፍና የመጠቁ ኮምፒውተሮች ባለቤት የሆኑ ኤልየንስ ዝርያዎች ዲጂታል ፍጡሮች ነን--የሚል ንድፈ ሀሳብ በአንድ የኦክስፎርድ ዩኒቨርሲቲ ፕሮፌሰር ቀርቦ ነበር።

ምንም እንኳ እንደ ጽንሰ ሀሳብ መሳጭ ይዘት ቢኖረውም--የእውነት ተፈጥሮው ምንድን ነው? ለሚለው ወሳኝ ጥያቄ ግን አንዳች የሚለው ነገር የለም። ምናልባት ሁለት መልስ መሆን የሚችሉ በጣም ሰፊ ይዘት ያላቸው አስተሳሰቦች አሉ-አንዱ ብቻ ምክንያታዊ ሊሆን ቢችልም። የመጀመሪያው--ዩኒቨርስ እና እኛን ጨምሮ በውስጡ ያሉት ነገሮች ሁሉ እንዳሉ አሉ እንጂ አንዳች የፈጠራቸው ነገር የለም፤ የአሁኑን ቅርጽና ይዘት እንዲይዝ ያደረገውም ምንም አካል የለም። በቃ አሁን እንዳለ አለ። ፈጣሪ የሚባል የለም; አማልክት የሉም; መለኮትም እንዲሁ የለም። እውነት ፍጹም ቁስ አካላዊና ፍጹም ተፈጥሮአዊ ባህሪ የተላበሰ ነው። አንድ ሰው ከ2,500 ዓመታት በፊት እንደ ተናገረው (ይህ አዲስ ጽንሰ ሀሳብ አይደለም) “አቶሞች እና ባዶነት” ብቻ አሉ። ሌላው እይታ ዩኒቨርስ በአንድ የሆነ መለኮታዊ ኃይል (ወይም ኃይላት) ተፈጠረ የሚል ነው። በእርግጥ ይህኛው ጽንሰ ሀሳብ በቂ ትንታኔ ሊቀርብበት ካልቻለው ቀደም ሲል ከቀረበው የላቀ ምክንያታዊና አሳማኝ ነው። ምንም እንኳ ይሄኛው አቋም “አተሞችን እና ባዶ” የሆነውን ተፈጥሮአዊ ዓለም ቢያካትትም፤ በዚያ ብቻ የተወሰነ ግን አይደለም። ይልቁንም ዛሬ ከምንሰማው የዝግመተ ለውጥ ቁሳ አካላዊ ንድፈ ሀሳብ እጅግ የሰፋ; ጥልቅ እና ዘርፈ ብዙ እውነት ይጠቁማል።

`የሚከተሉት ጥቅሶች በዛሬው ትምህርት ስለ ተነሱት ጽንሰ ሀሳቦች ምን ይነግሩናል? መዝ. 53:1; መዝ. 15:3; ዮሐ. 3:16; ኢሳ. 45:21; ሉቃ. 1:26–35።`

የማንኛውም ክርስቲያናዊ ሥርዓተ ትምህርት ማዕከላዊ ክፍል የእግዚአብሔር ህልዎት ብቻ ሳይሆን--እርሱ እያንዳንዳችንን የሚወድ እና በግል ከእያንዳንዳችን ጋር ግንኙነት የሚፈጥር አምላክ ስለ መሆኑም አጽንኦት ሊሰጥ ይገባል። እግዚአብሔር የታምራት  			  አምላክ ነው። ምንም እንኳ እርሱ በተፈጥሮ ሕግጋት የተገደበ አምላክ ባይሆንም ነገር ግን በፈቀደ ጊዜ ከተፈጥሮ ሕጎች ባሻገር ይሠራል (ለምሳሌ የየሱስ በድንግል ማህጸን መጸነስ)። የዚህ ዓይነቱ አመለካከት አስተምህሮ በተለይ ለዘመናችን እጅግ አስፈላጊ ነው። ምክንያቱም አብዛኛው በከፍተኛ ትምህርት ውስጥ አልፌአለሁ የሚለው አካል የሣይንስ (የተሳሳተው) ድጋፍ አለው የሚለውን የዝግመተ ለውጥ እና ቁስ አካላዊ ዓለማቀፋዊ አመለካከት ዐይኑን በጨው አጥቦ እያስተማረ በመሆኑ ነው።

`መጽሐፍ ቅዱስ ዓለምን የሚመለከትበት መነጽር (ከላይ እንደ ተጠቀሰው) ቁስ አካላዊውን ዓለም የሚያካትት--ነገር ግን በዚያ ብቻ ያልተገደበ ከመሆኑ አኳያ፤ ሰው ከጦጣ መሰል እንስሳ መጣ የሚለው የዝግመተ ለውጥ ንድፈ ሀሳብ ምን ያህል ጠባብ እና ውሱን ስለ መሆኑ አሰብ ያድርጉ። በስተመጨረሻ--መጽሐፍ ቅዱሳዊው እና ሥነ መለኮታዊው የዓለም አተያይ ከዝግመታዊው ይልቅ እጅግ ምክንያታዊና አሳማኝ የሆነው ለምንድን ነው?`