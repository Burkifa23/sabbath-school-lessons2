---
title:  የእግዚአብሔር ሕግ
date:  22/10/2020
---

ከዓመታት በፊት በፈረንሳይ አገር የሞት ቅጣት ውሳኔ ይሻር የሚሉ የሰብዓዊ መብት አቀንቃኞች ያነሱትን ሙግት ተከትሎ ሰፊ ክርክር ተካሂዶ ነበር። ሕጉ እንዲሻር የሚሞግቱ ወገኖች ሚሸል ፎካልት ከሚባሉ ዝነኛ ደራሲና ፈላስፋ ጋር ግንኙነት በመፍጠር አቋማቸውን የሚያራምድ ጽሑፍ በስማቸው እያዘጋጁ እንዲያወጡ ጠየቋቸው። ከስምምነታቸው ብዙ አልፈው የተጓዙት ሚሸል ፎካልት ግን፤ የሞት ቅጣት ይሻር ብቻ ሳይሆን አጠቃላዩ የወህኒ ቤት መዋቅር ፈራርሶ አንድም ታራሚ ሳይቀር በሙሉ ነፃ ይውጡ የሚል ሙግት ይዘው ቀረቡ።

ለምን? ምክንያቱም ለ--ሚሸል ፎካልት ግብረገባዊ ደንብና ሥርዓቶች ሁሉ የተዋቀሩትና የተደራጁት በሰው ነው፤ ሥልጣን ላይ የተቀመጡ ሰዎች ሰፊውን ሕዝብ ለመቆጣጠር የቀየሷቸው ሰብዓዊ ጽንሰ ሀሳቦች ናቸው። ስለዚህ እነዚህ የሥነ ምግባር መተዳደሪያዎች እውነተኛ ሕጋዊነት የላቸውም።

ምንም እንኳ የሚሸል ፎካልት አቋም ጽንፍ የያዘ ቢመስልም፤ ሆኖም በዓይነቱ አዲስ ያልሆነው ይህ ችግር ያስከተለውን አመክንዮአዊ መዘዝ ግን እንመለከታለን። ሙሴ በሺዎች ከሚቆጠሩ ዓመታት አስቀድሞ ለዚህ ጉዳይ ይበጃል ያለውን የመፍትሔ ሀሳብ ለጥንት እስራኤላውያን አቅርቦ ነበር: “ዛሬ እንደምናደርገው ሁሉ; እያንዳንዱ የሚመስለውን እንዳደረገ አታድርጉ” (ዘዳ. 12:8። [በተጨማሪ: መሳ. 17:6; ምሳ. 12: 15])።

`ሆኖም በገዛ ዓይኖቻችን ቀና መስለው የታዩንን ካላደረግን--ከሥነ ምግባር አኳያ ትክክል የሆነውን ለማወቅ እኛ ራሳችን ጽድቅ; ቅድስና እና ዓላማ መር ማንነት የለንም ማለት ነው--ታዲያ ምን ማድረግ እንዳለብን እንዴት እናውቃለን? መልሱ ወይም አካሄዱ-እኛን የፈጠረው ጌታ የምንኖርበትንም የግብረገብ ሕግ ሰጥቶናል--የሚል ይሆናል። ምናልባት ለዐይኖቻችን ሙሉ ሆነው ባይታዩን እንኳ ጌታ ግን ሁሌም ትክክል ነው። የሚከተሉት ጥቅሶች ስለ ግብረገባዊው ሕግ ምን ይነግሩናል? ዘዳ. 6:5; ማር. 12:29–31; ራእ. 14:12።`

ባለፈው ሣምንት ጥናታችን እንደ ተመለከትነው መቤዠታችንን ዓለምን የምናይበት የክርስትና መነጽር አስኳል የምናደርግ ከሆነ--የእግዚአብሔር ሕግ የሆነው አሥርቱ ትእዛዛትም ተመሳሳይ ማዕከላዊነትን ይወስዳል ማለት ነው። ለነገሩ አምላካዊውን ሕግ መጣስ (ሮሜ 3:20) ከሆነው ከኃጢአት ሌላ ከምን ተዋጀን? ሕጉ የማያድነን ሆኖም እንኳ ወንጌል ከእግዚአብሔር ሕግ ከተነጠለ ምንም ትርጉም አይሰጥም።

ስለዚህ የሰባተኛ ቀን አድቬንቲስት ሥርዓተ ትምህርት ሁሉ ኤለን ኋይት “ዘላለማዊነት የተላበሰው ሕግ” (The Great Controversy, p. 63) ብላ ለጠራችውና ሰንበትን ጭምር ለሚያካትተው ለዚህ ሕግ አጽንኦት ሊሰጥ ይገባል። በዚህ ምድራዊ ህይወት፤ ሥነ ትምህርት አምላካዊውን አምሳል በተቻለ በውስጣችን እንዲሰርጽ ያደርጋል ካልን፤ የክርስቶስ ምሳሌነት ከሚፈነጥቅልን ብርሃን አኳያ እጅግ መሰረታዊ በሚባል ደረጃ መጠበቅ ይኖርበታል። ግብረገባዊው ሕግ በእግዚአብሔር ፊት በእውነት ቀና የሆነውን ሁሉ ፍንትው አድርጎ ያሳየናል።