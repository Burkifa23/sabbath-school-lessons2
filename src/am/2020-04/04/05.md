---
title:  ቤዛ የሆነውን ማምለክ
date:  21/10/2020
---

የሥነ ፍጥረት መጽሐፍ ቅዱሳዊ አስተምህሮ ለእምነታችን አስፈላጊ የሆነውን ያህል ብቻውን ግን አናገኘውም--በተለይ በአዲስ ኪዳን። ሥነ ፍጥረት ከመዋጀት አስተምህሮ ጋር ጥንድ ሆኖ፤ እንደውም ጥምረት ፈጥሮ በተደጋጋሚ እንመለከታለን። ይህ የሆነበት ምክንያት፤ እንደ እውነቱ ከሆነ፤ በኃጢአት ለወደቀውና የሞት ሰለባ ለሆነው ዓለም የሥነ ፍጥረት አስተምህሮ ብቻውን በቂ አይደለም። እንኖራለን; እንታገላለን; በአስቸጋሪ ሁናቴዎች ውስጥ እናልፋለን--ከዚያስ? አይቀሬው ሞት ሲመጣ በጎዳና ዳር ወድቀው ከምንመለከታቸው የሞቱ እንስሳት ቅሪቶች የተለየን አንሆንም። ለመሆኑ ያ ምን ያህል ታላቅ ነው?

ዓለምን የምናይበት መነጽር በጣም ወሳኝ እንደመሆኑ ሁሉ የመቤዠት አስተምህሮም በእጅጉ አስፈላጊ ነው። ይህ ማለት የተሰቀለልን እና ከሞት የተነሳው--የእምነታችን ሁሉ አስኳል የሆነው የሱስ ክርስቶስ አለን!

`ጥቅሶቹን ያንብቡ: ዮሐ. 1:1-14። ስለ የሱስ ማንነትና እርሱ ስላደረገልን ነገር ጥቅሶቹ ምን ይነግሩናል?`

በተጨማሪ የሦስቱን መላእክት መልእክት ይመልከቱ: “ከዚያም ሌላ መልአክ በሰማይ መካከል ሲበር አየሁ፤ እርሱም በምድር ላይ ለሚኖሩ ለሕዝብ; ለነገድ; ለቋንቋና ለወገን ሁሉ የሚሰበከውን የዘላለም ወንጌል ይዞ ነበር፤ በታላቅ ድምፅም ‘እግዚአብሔርን ፍሩ፤ ክብርም ስጡት፤ ምክንያቱም የፍርዱ ሰዓት ደርሶአል፤ ሰማይንና ምድርን; ባሕርንም የውሃ ምንጮችን ለፈጠረው ስገዱ’ አለ” (ራእ. 14:6-7)። እዚህ ላይ--“የዘላለም ወንጌል” እንደ ፈጣሪነቱ ከራሱ ከእግዚአብሔር ጋር ቀጥተኛ ቁርኝት እንዳለው ልብ ይሏል። የፈጠረን አምላክ ሰብዓዊውን ሥጋ ለብሶ የእኛን የኃጢአት መቀጮ ለራሱ የወሰደ መሆኑን ስንገነዘብ--እናመልከው ዘንድ መጠራታችን ብዙም አስገራሚ  			  አይሆንም። አምላካችን በእርግጥ እንዴት ያለ አምላክ መሆኑን መገንዘብ ስንችል ምን ዓይነት ተጨማሪ ምላሽ ይኖረናል?

በዚህ ምክንያት ክርስቶስ እና የተሰቀለው እርሱ--የትምህርቶቻችን ሁሉ ተቀዳሚ እና ማዕከል ሆኖ መጽናት ይኖርበታል። የክርስቶስ የመጀመሪያ ምጽአት ከዳግም ምጽአቱ ከተነጠለ መልካም የሆነውን ሁሉ የተሟላ ስለማያደርግልን አስተምህሮው በእርግጠኝነት ዳግም ምጽአቱንም ማካተቱ የግድ ይሆናል። ምናልባት አንድ ሰው--የክርስቶስ የመጀመሪያውና ሁለተኛው ምጽአት የአንድ ክስተት ሁለት ክፍሎች (የደኅንነት እቅድ አካል) ናቸው ብሎ መጽሐፍ ቅዱስን ተንተርሶ ሊሞግት ይችላል።

`በመስቀል ላይ በሞተልን “ሁሉ ነገር በእርሱ ተፈጥሮአል” (ዮሐ. 1:3) በሚል ከቀረበው መልእክት በቂ ሃሳብ ለመጨበጥ ይሞክሩ። አምልኮ ከሁሉ የላቀ ተፈጥሮአዊ ምላሽ የሆነው ለምንድን ነው?`