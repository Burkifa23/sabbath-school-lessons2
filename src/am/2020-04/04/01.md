---
title:  'የጌታ ዐይኖች: መጽሐፍ ቅዱስ ዓለምን የሚቃኝበት መነጽር'
date:  17/10/2020
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
ምሳ. 15:3; ኢዮ. 12:7–10; ኤፌ. 6:12; ራእ. 20:5; 6; ዮሐ. 1:1–14; ማር. 12:29–31።

> <p>የሣምንቱ ጥናት መሪ ጥቅስ</p>
> “የእግዚአብሔር ዐይኖች በሁሉም ስፍራ ናቸው፤ ክፉዎችንም ደጎችንም ነቅተው ይመለከታሉ” (ምሳ. 15:3)።

ፖላንዳዊው ገጣሚና ባለ ቅኔ ዜስላው ሚሎዝ ምናባዊውን እይታ ተጠቅሞ እንስሳትን የተመለከተ አንድ ግጥም ጽፎ ነበር። የሚናገሩ ጥንቸሎች; ሽኮኮዎች ወዘተ የምናባዊ ግጥም ሥራው አካል ሆነው ቀርበዋል። “እኛ ስለ ገሀዱ ዓለም የራሳችን ጽንሰ ሀሳብም ሆነ እምነት እንዳለን ሁሉ፤ እንስሳቱም በተመሳሳይ የሚጋሩት አላቸው” ይላል ባለ ቅኔው ዜስላው። በመጨረሻ “ስለዚህ ነገር እያሰላሰላችሁ በፍርሃት ራዱ” በሚል ስንኝ ግጥሙን ይቋጫል።

በእርግጥ “በፍርሃት ራዱ” የተሰኙት ቃላት ጥብቅ ሊሆኑ ቢችሉም ነገር ግን ሰዎች ስለዚህች ዓለም ካላቸው አስተሳሰብ በአመዛኙ ሙሉ ለሙሉ የተሳሳተ መሆኑ እውነት ነው። ለአብነት ያህል የዓለማችን ብልህ እና በዘመናቸው ብዙ ምርምር አድርገዋል የተባሉ ሊቃውንት ላለፉት 2,000 ዓመታት ምድርን የሳሏት--በዩኒቨርስ መሃል ያለ እንቅስቃሴ ደርቃ እንደተቀመጠች አካል ነበር። ዛሬ በዚህ ዘመን ደግሞ ጊዜው የደረሰበትን ምርጥ ትምህርት ቀስመዋል የሚባሉ የሳይንስ ጠበብት--ሰው የመጣው ከአንዲት ቅንጣት ዘረ መል ነው ብለው ያስባሉ።

እንደ ሰብዓዊ ፍጡርነታችን ይህን ዓለም በገለልተኛ አቋም የምንመለከትበት ሁናቴ ፈጽሞ አይስተዋልም። እኛ ሁሌም ቢሆን የምናየው በዙሪያችን ያለውን ዓለም እንዴት መተርጎምና ማስተዋል እንዳለብን ተጽእኖ በሚያደርጉብን ማጣሪያዎች አማካይነት ብቻ ነው። ይህ ማጣሪያ ዓለምን የምንመለከትበት መነጽር ወይም የምንቃኝበት መንገድ ተብሎ የሚጠራ ሲሆን፤ መጽሐፍ ቅዱስ ዓለምን የሚቃኝበትን መንገድ ለታዳጊ ወጣቶቻችንም ሆነ ለጎልማሶች የቤተ ክርስቲያን አባላት ማስተማራችን አጅግ አስፈላጊና ወሳኝ ነው።