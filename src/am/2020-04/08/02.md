---
title:  በእግዚአብሔር አምሳል ውስጥ
date:  15/11/2020
---

`ጥቅሶቹን ያንብቡ: ዘፍ. 1:26-27; ዘፍ; 5:1;3። እግዚአብሔር በመጀመሪያ ሰውን እንዴት እንደ ፈጠረና ከዚያም ከኃጢአት በኋላ ምን እንደ ተከሰተ አስመልክቶ ጥቅሶቹ ምን ያስተምሩናል?`

“የእግዚአብሔር አምሳል” የተሰኘው ሀረግ የመጽሐፍ ቅዱስ ተርጓሚዎችን ልብ ለዘመናት ሲማርክ ኖሮአል። ለመሆኑ ይህ የመጀመሪያዎቹ ሰዎች የተፈጠሩበት አምሳል ምንድን ነው? ለምሳሌ የእርሱ አዲስ ፍጡር ራሱን ይመስል ዘንድ በመስታወት እያየ ፈጠረው--ማለት ነው? ወይስ ሰው ከሌሎች ሕይወት ያላቸው ፍጡራን ይበልጥ በተለየ እግዚአብሔርን ይመስላል የሚል ፍቺ አለው? ወይስ በፈጣሪና ፍጡሩ በሆነው መካከል ያለውን መንፈሳዊና አእምሮአዊ ስምሙነት ለመጥቀስ ነው? ምንም እንኳ የመጽሐፍ ቅዱስ ጠበብት ከአምላካዊው ቃል ተነስተው ይህ ሀረግ ሊኖረው ይችላል ብለው የገመቷቸውን አያሌ ትርጓሜዎች ቢሰጡም--ጥቅሱ ግን እንዲህ ነው ብሎ እቅጩን አይነግረንም። ሆኖም ከኃጢአት በኋላ ይህ አምሳል እየተለወጠ እንደመጣ መመልከት ግን እንችላለን። ይህን አስመልክታ ኤለን ኋይት በጽሑፏ-የሥርዓተ ትምህርት ግብ የፈጣሪውን አምሳል በፍጡሩ ዳግም ማኖር እንደሆነ አስፍራለች (Education, pp. 14–16)።

ለመሆኑ ክርስቲያናዊ ሥርዓተ ትምህርት እንዲህ ዓይነቱን አስደናቂ ግብ ማሳካት የሚችለው እንዴት ነው?

በመጀመሪያ ወላጆች ከልጆቻቸው ጋር ግንኙነት እንዳላቸው ሁሉ እግዚአብሔርም ከእርሱ ጋር ግንኙነት እንመሰርት ዘንድ እንደሠራን ማስታወስ ይኖርብናል። ወላጆች አምሳያቸውን ልጆች እንደሚወልዱ፤ እርሱም የቤተሰቡ አካል ልጆቹ አድርጎ ይቀበለንና ያሳድገን ዘንድ እነሆ በአምሳሉ ሠራን (ዘፍ. 5:1)። ከእኛ ጋር ተግባቦት ለመፍጠርም ሆነ ዘላለማዊ ግንኙነት ለመመስረት ይቻለዋል። ስለዚህ የእግዚአብሔር አምሳል በአብዛኛው “አእምሮአዊ አምሳል” ወደ መሆን ያደላል። ይህ ደግሞ እነዚህ ሁለቱ ማለትም አንደኛው መለኮታዊ ሌላኛው ደግሞ ሰብዓዊ ማንነቶች--አእምሮአዊ ግንኙነት እንዲመሰርቱ ያስችላቸዋል። ጉዳዩ በሥነ ትምህርቱ ዘርፍ በትክክል የሚከሰት ሲሆን ይኸውም መጀመሪያ በቤት ውስጥ ማለትም በወላጆችና በልጆች፤ ዘግየት ብሎ ደግሞ በትምህርት ቤት፤ መምህራን የማስተማሩን ኃላፊነት በሚወስዱበት ጊዜ ይሆናል። በተጨባጭ እንደሚስተዋለው እግዚአብሔር ይህን የሥነ ትምህርት ንድፍ ማውጣቱን በሚገባ መገንዘብ የምንችለው እኛን ከሌሎች ህይወት ያላቸው ፍጡራን ለይቶ በገዛ አምሳሉ በመፍጠሩ ሲሆን፤ ይህንንም ያደረገው አምሳሉ (አእምሮው) በእኛ ተንጸባርቆ እርሱ እኛን ማስተማር እንዲችል; እኛም ከእርሱ መማር እንችል ዘንድ ነው።

`የመዋጀት ታሪክ ከፍጥረት እስከ ሥጋ መልበስ፤ ከሥጋ መልበስ ዳግም አዲስ ፍጥረት እስከ መሆን ያለው የክርስቲያናዊው ሥነ ትምህርት ታሪክ ነው። እግዚአብሔር መምህር ሰማይ ደግሞ ዘላለማዊ መማሪያ ክፍል ነው (see Ellen G. White, Education, p. 301)። ክርስቲያናዊ ሥርዓተ ትምህርት በቤት; በቤተ ክርስቲያን; በትምህርት ቤት; በዩኒቨርሲቲ እንዲሁም በህይወት ውስጥ እንዲንሰራፋ ካለን ቁርጠኝነት አኳያ የዚህ አስተሳሰብ አንደምታዎች ምንድን ናቸው?`