---
title:  ጥበበኞቹ ወንዶችና ሴቶች
date:  18/11/2020
---

ዘመናችን--ትምህርት ቤት; ጥናት እና ትምህርት ለተሰኙት ቃላት ግልጽ አረዳድ ቢኖረውም በመጽሐፍ ቅዱስ ውስጥ ግን የተለመዱ አይደሉም። ጠቢብ (ብልህ) የተሰኘ አንድ የተለመደ ቃል አለ። ለአብነት ያህል የብሉይ ኪዳን መጽሐፍ ስለ ጠቢብ ሴት እና ወንድ ይናገራል (2ሳሙ. 14:2; ምሳ. 16:23)።

`ጥቅሶቹን ያንብቡ: 1ነገሥ. 4:29-34። ስለ ጥበብ አስፈላጊነት ምን ያስተምረናል?`

ንጉሥ ሰሎሞን ስለ እንስሳትና ዕፀዋት ህይወት ምሳሌዎችን በታላቅ ጥበብ መናገር የቻለ ብቸኛ ማስተዋል የነበረው፤ የትምህርት ሰው ሆኖ ቀርቦአል (1ነገሥ. 4:2934)። መጽሐፈ ምሳሌ እና መጽሐፈ መክብብ ለሰሎሞን እንዲሁም በጥንት ዘመን ለነበሩ ጠቢብ መምህራን የተቸሩ አያሌ በጥበብ የተሞሉ ርዕሰ ጉዳዮችን የሚዳስሱ አስተምህሮዎች ይዘዋል (ምሳ. 1:1; ምሳ. 25:1; ምሳ. 30:1; ምሳ. 31:1)። መጽሐፍ ቅዱስ እንደሚናገረው ጥበብ በዛሬው ዘመን ካለን የትምህርት ሁኔታ ጋር በጣም ይመሳሰላል። አንድ ሰው በተለይ በወጣትነቱ ከወላጆቹ እና ከመምህራኖቹ ትምህርት መቅሰሙ አንድ ነገር ቢሆንም (መክ. 12:1)፤ በህይወት ዘመኑ ሁሉ የሚያከማቸው ነገር ነው። በሁለተኛ ደረጃ ጥበብ በጥቅሉ በሥራ ላይ መዋል የሚችል ጎን አለው። ለምሳሌ--ለክረምት ቀለብ የሚሆናቸውን ምግብ በበጋ ከሚሰበስቡ ጉንዳኖች መማር (ምሳ. 6:6-8)።

ይህም ሆኖ ጥበብ በተግባር ላይ የሚውል ብቻ አይደለም--ንድፈ ሀሳባዊ ጎንም አለው። ለዚህ መንስኤው፤ በእግዚአብሔር ላይ በሚኖር እምነት ይጀምርና የተወሰኑ መሰረታዊ መርኅዎችን ስለሚከተል ነው (ምሳ. 1:7)። ጥበብ ኃላፊነት ተሰምቶን መኖር እንድንችል እና ለሌሎች ጥቅም ግድ እንዲለን; እንዲሁም ከአበሳ እንድንጠበቅ ይረዳናል። በመጨረሻ--ጥበብ ልክ እንደ ዛሬው ትምህርት ለጥያቄዎቻችን ሁሉ ምላሽ አይኖረውም። ነገር ግን ገና ያላወቅነውን ለማወቅ ማሰሳችን እንዳለ ሆኖ፤ በምናውቀው ነገር ደስተኞች እንድንሆን ያስችለናል። ይህ ደግሞ እግዚአብሔርን ለማወቅና በጸጋው ለመታመን ጥሩ ይዞታ ሊሆነን ይችላል። ኤር. 18:18 ላይ እንደምናነበው የጥበበኛ መምህር ሚና ከካህኑ እና ከነቢዩ እኩል ቀርቦአል። እነዚህ ሦስቱም--በሕጉ ውስጥ ባለው ትምህርት; በትምህርታዊ ምክረ ሀሳብ እና ከእግዚአብሔር በሚሰጡ ልዩ መልእክቶች ከእርሱ የሚመጣውን መልእክት ለሕዝቦቹ ያስተላልፋሉ።

`ጥበብን ተምረን ለተተኪዎቻችን ማስተላለፍ የምንችለው እንዴት ነው? ይህ እንደ ሕዝብ ለእኛ በጣም አስፈላጊ የሆነው ለምንድን ነው?`