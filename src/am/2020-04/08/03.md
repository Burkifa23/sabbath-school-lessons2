---
title:  የሱስ እንደ መምህር
date:  16/11/2020
---

መጽሐፍ ቅዱስ የሱስን በብዙ መንገድ ይገልጸዋል። በጥቂቱ ለመጥቀስ ያህል-የእግዚአብሔር ልጅ; መሲህ; የሰው ልጅ; አዳኝ; ቤዛ; ጌታ; የእግዚአብሔር በግ…። ነገር ግን በይሁዳና በገሊላ ከሦስት ዓመት በላይ በሰጠው የዐደባባይ አገልግሎቱ ለሚያውቁት መምህር ነበር። “መምህር” ወይም “ረቢ” ብለው ይጠሩት ነበር። የሁለቱም ቃላት ፍቺ ተመሳሳይ ነው።

ስለዚህ የመምህርነት ሙያ እና የማስተማር ሥራ በተለይ የሱስ የዐደባባይ አገልግሎቱን እንዲያካሂድ ምቹ ሁናቴ ሳይፈጥርለት እንዳልቀረ ይታመናል። የሆነው ሆኖ ቤዛ የመሆን አገልግሎቱ ከማስተማር ሥራው ጋር ፍጹም ተዛማጅ ነበር። ከዚህ በተጨማሪ ያለው ሁሉ አስቀድሞ በነቢያት ተተንብዮአል።

`ጥቅሶቹን ያንብቡ: ኢሳ. 11:1-9። ስለ የሱስ የማስተማር ሚና ምን ይገልጣል?`

በብሉይ ኪዳን ስለ መሲህ ከተነገሩ አስደናቂ ትንቢቶች አንዱ በኢሳ. 11 የቀረበው ነው። ከቁ. 1-3 የቀረበው መልእክት ወደፊት የሚመጣውን መሲህ ትምህርት ነክ ከሆኑ ጽንሰ ሀሳቦች ማለትም ከዕውቀት; ምክር; ጥበብና ማስተዋል ጋር አቆራኝቶ ያቀርበዋል። መላው ምዕራፉ “ውሃ ባሕርን እንደሚሸፍን; ምድር ሁሉ እግዚአብሔርን በማወቅ ትሞላለችና” (ኢሳ. 11:9) በሚል አስደናቂ ተስፋ ይደመደማል። ምናልባት ኤለን ኋይት ሥነ ትምህርት በመባል በሚታወቀው መጽሐፏ (see Education, p. 30) የማስተማር ሥራ እና የመቤዠት ሥራ አንድ ናቸው ብላ እንድትጽፍ ያነሣሣት ይኸው የመጽሐፍ ቅዱስ አስተምህሮ ሊሆን ይችላል።

ጥቅሶቹን ያንብቡ: ዮሐ. 3:1-3። ኒቆዲሞስ የሱስን ረቢ ብሎ ይጠራው ነበር። የሱስ ያደረጋቸው ምልክቶች; ለህይወት ትርጉም ሰጭ ታምራቶቹ እና ወደ ውስጥ የማየት ክህሎቱ በእርግጥም የእርሱ ልዩ የማስተማር ስጦታዎች ከእግዚአብሔር እንደ መጡ አስተውሎአል። የሱስ የተሰጠውን የማዕረግ መጠሪያ ተከትሎ ኒቆዲሞስ የእግዚአብሔርን መንግሥት ያይ ዘንድ (እንዲያስተውልና እንዲገባ) ዳግመኛ መወለድ እንዳለበት በመንገር በዚያ የቀደመ ጥንታዊ መምህርነቱ ለኒቆዲሞስ ምላሽ እንደሰጠው እንመለከታለን። ይህ ደግሞ ከየሱስ አኳያም እንኳ ቢሆን ሌሎችን የማስተማር ሥልጣን ከእግዚአብሔር እንደሚመነጭ ያሳያል።

ማስተማር ከእግዚአብሔር የሚሰጥ ስጦታ መሆኑ እሙን ነው። በእግዚአብሔር የተሰጠ; በየሱስ ሥራ ላይ የዋለና ከመለኮት የተቸረ ሥልጣን በተሰጣቸው ዘንድ የታወቀ ነው።

`እስከ ምድር ዳርቻ ሁሉም ስለ ጌታ ዕውቀት እንደሚኖረው የተነገረውን ትንቢት ፍጻሜ ከመመልከታችን አኳያ ምን ዓይነት ሚና ይኖረናል?`