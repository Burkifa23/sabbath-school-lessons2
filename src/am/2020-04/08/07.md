---
title:  ተጨማሪ ሀሳብ
date:  20/11/2020
---

ታላቁ የወንጌል ተልዕኮ (ማቴ. 28:18-20) መላውን ዓለም  በአስደናቂ መንፈሳዊ እንቅስቃሴ ያቀፈ ነበር። ጥቂት ሐዋርያት ወይም የወንጌል ሠራተኞች (የሁለቱም ቃሎች ትርጉም ተመሳሳይ ነው) ወደ ሁሉም የምድር ክፍል በማምራት ተማሪዎችን ሰበሰቡ; ደቀ መዛሙርቶቻቸው አደረጓቸው; በየሱስ ያምኑ ዘንድ ጥሪ አቀረቡላቸው; አጠመቋቸው; ከዚያም የሱስ ያዘዛቸውን ነገሮች ሁሉ ማስተማር ቀጠሉ። አያሌ ባህልና ትውፊት የሚወክሉ እና የተለያዩ ቋንቋዎችን የሚናገሩ ክርስትናን የተቀበሉ የዓለም ሕዝቦች--ከውሃ ጥምቀት ከወጡ በኋላ ገና ትምህርት ቤት ገብተው ትምህርት ሊጀምሩ መሆኑን ልብ ይሏል። እነዚህ ወገኖች ገና የሚማሩት ነገር ከመኖሩ አኳያ ይህ ብዙም አይደንቅም።

ክርስቲያኖች ዘወትር ተማሪዎች የመሆናቸው መንስኤ የማስተዋል ችግር ኖሮባቸው ወይም ዕውቀት የማካበት አባዜ ተጸናውቶአቸው ሳይሆን፤ የክርስትና ሕይወት እና እምነት የእያንዳንዱ የዕለት ከዕለት ኑሮ መሰረት በመሆኑ ነው። በጣም ብዙ የምንማረው ነገር አለ። ከዚህ የተነሳ የአዲስ ኪዳን ደብዳቤዎች የሱስን የሚያውጁ እና ክርስቲያኖች በሁሉም ዘርፎች ሊማሩአቸው የሚገቡ ትምህርቶችን ይዘዋል። ለእወጃው ጥሩ ምሳሌ የሚሆነንን መልእክት በ1ቆሮ. 2:2 የቀረበ ሲሆን፤ ክርስቲያናዊው ሥነ ትምህርት ደግሞ 1ቆሮ. 4 ላይ ይጀምርና በራ; ጠፋ እያለ እስከ ምዕራፉ ማብቂያ ይዘልቃል። ለመሆኑ ክርስቲያኖች መማር ያለባቸው ነገር ምንድን ነው?

ሥራ; ዕረፍት; ማኅበራዊ ጉዳዮች; ማኅበረሰባዊ ግንኙነቶች; ቤተ ክርስቲያን እና አምልኮ; ምጣኔ ሐብት; በጎ አድራጎት; ከባለሥልጣናት ጋር ግንኙነት መፍጠር; የምክር አገልግሎት; ቤተሰባዊ ሥርዓቶች; የጋብቻ ግንኙነቶች እና የልጆች አስተዳደግ; ምግብ እና አዘገጃጀት; አለባበስ; እንዲሁም--እርጅና እና ለመጨረሻዎቹ የእርጅና ዘመናት ዝግጅት ማድረግ ናቸው። ክርስቲያን መሆን ማለት እነዚህን ሁሉ ጨምሮ ስለ ሌሎች ነገሮችም መማር ነው። እነዚህን ማስተዋል በተፈጥሮ የሚገኝ አይደለም--በትምህርት እንጂ!

**የመወያያ ጥያቄዎች**

`1.በትምህርት የበለጸገ ሥራ ለቤተ ክርስቲያን ተልዕኮ ምን ያህል አስፈላጊ ነው?`

`2.ኤለን ኋይት “ሰማይ ትምህርት ቤት ነው” (Education, p. 301) ስትል ምን ማለቷ ነው?`

`3.ጥቅሶቹን በድጋሚ ያንብቡ: 1ቆሮ. 2:1-16። እግዚአብሔር በመንፈሱ አማካይነት እየገለጸልን ስላለው ነገር ጳውሎስ ምን እያለን እንደሆነ ልብ ብለው ይመልከቱ። ስለዚህ ዓለም ገዢዎች እና ለብዙ ዓመታት የካበተ ጥበባቸው መጨረሻው ከንቱ መሆኑን አስመልክቶ ስለ ሰጠው ማረጋገጫ አሰብ ያድርጉ። እርሱ ለዚያን ዘመኑ ያንን ማለት ከቻለ፤ ዛሬ በዘመናችን ስላለውስ ጥበብ?`