---
title:  በመንፈስ እና በእውነት
date:  10/11/2020
---

የሱስ የተሰበሩ ልቦችን ካገለገለባቸው አስደናቂ የአዲስ ኪዳን መልእክቶች አንዱ የየሱስ እና በውሃ ጉድጓዱ አጠገብ የነበረችው ሴት ታሪክ ነው።

`ጥቅሶቹን ያንብቡ: ዮሐ. 4:7-26። የሱስ ስለ አምልኮ ምን አላት? እንደውም ሲጀመር፤ ወደ አምልኮ ርዕሰ ጉዳይ እንዴት ሊያመሩ ቻሉ?`

ምንም እንኳ ሴቲቱ ስለ አምልኮ በማንሳት እየተነጋገሩ የነበረውን ርዕስ ለመለወጥ ብትሞክርም፤ የሱስ የእርሷን ዘዴ ተጠቅሞ ስለ አምልኮ እና አምልኮ ስለሚያካትታቸው ነገሮች አንዳንድ መሰረታዊ እውነቶችን ይሰጠናል። ምናልባት ለቀጣዩ ግባችን እጅግ አስፈላጊ የሆነው ነጥብ “እግዚአብሔር መንፈስ ነው፤ የሚሰግዱለትም በመንፈስና በእውነት ሊሰግዱለት ይገባል” (ዮሐ. 4:24) ሲል የተናገረው ነው።

ለጌታ አምልኮ የሚቀርብበት እውነተኛ መንገድ “በመንፈስ” መሆን ያለበት ሲሆን፤ ይኸውም እግዚአብሔርን ከመውደድ እና እርሱን በግል ከማወቅ ተሞክሮ መመንጨት ይኖርበታል። “ከእግዚአብሔር የሚገኝ ኃይማኖት ብቻ ነው ወደ እግዚአብሔር የሚያደርስ። እርሱን በትክክል ለማገልገል ከመለኮታዊ መንፈስ መወለድ አለብን። ይህም ልባችንን በማንጻትና አእምሮአችንን በማደስ እግዚአብሔርን እንድናውቅና እንድንናፈቅረው የሚያደርገን አዲስ ችሎታ ይሰጠናል፤ እርሱ ከእኛ የሚፈልግብንን ሁሉ ለመፈጸም ፈቃደኛ ያደርገናል። እውነተኛ አምልኮ ማለት ይህ ነው። ይህም የመንፈስ ቅዱስ ሥራ ውጤት ነው” (የዘመናት ምኞት: ገጽ 177)

በተመሳሳይ አምልኮ “በእውነት” ሊተገበር ይገባል። እግዚአብሔር ማን እንደሆነና ከእኛ ምን እንደሚፈልግ አስመልክቶ ትክክለኛ ዕውቀት ሊኖረን ይገባል። በሌላ አነጋገር ኃይማኖታዊ አስተምህሮም እዚህ ውስጥ ይካተታል። (ለምሳሌ የምናመልከው አምላክ ሰዎችን ለዘላለም በገሃነም የማያቃጥል መሆኑን ማወቃችን ተገቢ፤ ብሎም ሙሉ ስሜት የሚሰጥ ነው።)

በመሆኑም አምልኮን አስመልክቶ እዚህ ላይ ሁለት አላባዎችን እናገኛለን: እግዚአብሔርን በማወቅና በመታዘዝ የሚመጣ ልምድ እና ስለ እግዚአብሔር የተገለጡልን ተጨባጭ እውነቶች። መንፈስ ያለ እውነት--ከምንም ነገር በላይ ተለዋዋጭ ወደሆነ ግልብ እና ኢ-ተአማኒ ስሜት ውስጥ የሚመራ ሲሆን፤ በተቃራኒው--እውነት ያለ መንፈስ ደግሞ ወደ ህይወት ዐልባ ሥርዓታዊነት ሊመራ ይችላል። ስለዚህ ሁለቱም ያስፈልጉናል።

`አንድ ሰው “በመንፈስ እና በእውነት” አምልኮ እንዲያደርግ ለማስተማር ያሎት ቀናኢነት ምን ይመስላል? ከሌላኛው ይልቅ በአንደኛው ላይ ይበልጥ አጽንኦት ሊፈልግ የሚችልባቸው አጋጣሚዎች ምን ሊሆኑ ይችላሉ?`