---
title:  ጣዖት በሥርዓተ ትምህርት ውስጥ
date:  12/11/2020
---

የጥንት እስራኤላውያን ጽኑ አምልኮ ያደርጉ በነበሩ ሕዝቦች የተከበቡ ነበሩ። እነዚህ ሕዝቦች ለአማልክቶቻቸው ያቀርቡ የነበረው አምልኮ እጅግ የከረረ ከመሆኑ የተነሳ የገዛ ልጆቻቸውን ሳይቀር በመሥዋዕትነት ይገብሩ ነበር። ይህ ለእምነታቸው የነበራቸውን ቁርጠኝነት ያሳያል--አይደል?

በመሆኑም አምልኮ; ማለትም ለእውነተኛው አምላክ የሚቀርብ እውነተኛ ስግደት ዕብራውያን ዙሪያቸውን ከበዋቸው ከነበሩ ከእነዚህ ጣኦቶችና ሐሰተኛ አምልኮዎች መጠበቅ የቻሉበት እጅግ አስፈላጊ ክፍል ነበር። የሚገርመው ለእስራኤላውያኑ መጠነ ሰፊ ማስጠንቀቂያዎች ቢሰጡም እነርሱ ግን በተለይ እንዳያደርጉት በተነገራቸው የጣኦት አምልኮ ደጋግመው ይወድቁ ነበር።

ዛሬስ? እርሱ ለእኛ የዋለልንን ስፍር ቁጥር የሌለው በጎ ተግባር ዘወትር እያስታወስን ይህን እውተኛ አምላክ ማምለካችን በእጅጉ አስፈላጊ የሆነው ለምንድን ነው--በተለይ ከፊታችን ከተጋረጠው ዘመናዊ የጣኦት አደጋ አኳያ?

`ጥቅሶቹን ያንብቡ: ማር. 7:1-13። ከዓለም እየተመዘዙ በእምነት አቋማችን ላይ አሉታዊ ተጽእኖ ሊያሳድሩ የሚችሉ ነገሮችን አስመልክቶ ከክርስትና ሥርዓተ ትምህርት ዐውድ እና ከሐሰተኛ አስተምህሮ አደጋ አኳያ ዛሬ ልንተገብራቸው የምንችላቸውን ምን ዓይነት መርኅዎች ከጥቅሶቹ ማግኘት እንችላለን?`

በአሁኑ ጊዜ በዓለም ከሚስተዋሉ ታላላቅ ምሑራዊ ጽንሰ ሀሳቦች አብዛኞቹ ተፈጥሮአዊውን ዕይታ መሰረት ያደረጉ ናቸው። በየትምህርት ቤቶች የሚታየው ሥነ ሥርዓት ነክ ጉዳይ የዚህ አስተሳሰብ ውጤት ከመሆኑ አኳያ--ባብዛኛው ከመጽሐፍ ቅዱስ በተቃራኒ ያሉ ጽንሰ ሀሳቦችን ወደ ተማሪዎች ማስረጹ የዐደባባይ ምስጢር ነው። መሰረታዊ እውነታ ተብለው የሚታሰቡትን በንድፈ ሀሳብ ደረጃ የተቀመጡና በተግባር ላይ የዋሉ ጽንሰ ሀሳቦች ለማምለክ ልንፈተን እንችላለን። በተጨማሪ የእነዚህን ጽንሰ ሀሳቦች አፍላቂ ፈላስፎች; ሳይንቲስቶች እና የሒሳብ ሊቅ ጠበብት አእምሮ እንደ ጣኦት ልናመልክ እንችላለን። እነዚህ ጽንሰ ሀሳቦች አዘውትረው ከመጽሐፍ ቅዱስ ጋር ቢላተሙም፤ ችግሩ--የትምህርት ሥርዓቱ አካል በመሆናቸውና እውነት ተብለው በመታመናቸው ሰዎች ከክርስትና ሥርዓተ ትምህርት ጋር ሊያዋህዷቸው ሲሞክሩ ይታያሉ። የሆነው ሆኖ፤ ከዚህ አኳያ ሊደረግ የሚችለው ብቸኛው መንገድ እምነትን ለድርድር ማቅረብ ነው። በዚህም በተደጋጋሚ እንደሚስተዋለው መጽሐፍ ቅዱስን ከዘመኑ ጽንሰ ሀሳብ ጋር ገጣሚ ለማድረግ ብቸኛው መንገድ ቃሉን መጠምዘዝና ማዛባት ይሆናል።

`ከመጽሐፍ ቅዱስ ጋር ከሚጋጩ ከፍ ያለ ዕውቅና ከተቸራቸው እምነቶች መሃል አንዳንዶቹን መጥቀስ ይችላሉ? እንደ ቤተ ክርስቲያን እነዚህ ጽንሰ ሀሳቦች ከትምህርት ሥርዓታችን ጋር ውህደት እንዳይፈጥሩ በማድረግ ራሳችንን መጠበቅ የምንችለው እንዴት ነው?`