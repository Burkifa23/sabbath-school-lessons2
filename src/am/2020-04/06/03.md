---
title: ሽሽት
date:  02/11/2020
---

`ጥቅሶቹን ያንብቡ: ዘፍ. 28:10-17። የታሪኩ ዐውደ ሀሳብ ምንድን ነው? በኃጢአታቸው በመኮብለል ላይ ለሚገኙ ስለ ቀረበው አምላካዊ ጸጋ ምን ያስተምረናል?`

ያዕቆብ ከተቀረው የቤተሰቡ አባላት ጋር በነበረው ግንኙነት፤ በእናቱ እርዳታ አስከፊ የማታለል ድርጊት በመፈጸሙ ያልተገባ ሥራው ያስከተለውን መዘዝ መክፈል ግድ ሆነበት። ወንድሙ እሳት ለብሶ; እሳት ጎርሶ ያዘንባቸው የነበሩ ቁጣ የተሞሉ ማስፈራሪያዎች ለሽሽት ስለ ዳረገው ካራን ወደሚገኘው አጎቱ የሚያደርሰውን መንገድ ተያያዘው። በወቅቱ ሁሉም ነገር ያልተረጋጋና አስፈሪ ገጽታ የያዘ ነበር።

ረጅሙን መንገድ ሲያዘግም የዋለው ያዕቆብ አመሻሽ ላይ አንድ ስፍራ ደረሰ። በወቅቱ የነበረው ብቸኛ አማራጭ ከአጽናፍ እስከ አጽናፍ የተዘረጋውን ሰማይ ጣሪያው አድርጎ አዳሩን በዚያ ጭው ያለ ምድረ በዳ ማሳለፍ ነበር። አልፎ አልፎ ጣል ጣል ካሉት ድንጋዮች አንዱን ብድግ አድርጎ ተንተራሰና ተኛ። ሆኖም ጭልጥ ብሎ በወሰደው እንቅልፍ መሃል አንድ ነገር ጣልቃ ገባ--ሕልም። ከህልምም እስከ ዛሬ ዝና ያተረፈ ሕልም! ጫፉ ሰማይ የሚደርስ መሰላል በምድር ላይ ቆሞ--በላዩ ላይ የእግዚአብሔር መላእክት ሲወጡና ሲወርዱ ያዕቆብ በሕልሙ አየ።

`ከዚያም “የአብርሃም አምላክ እኔ እግዚአብሔር ነኝ” የሚል ድምፅ ሰማ። በጉልህ መሰማቱን የቀጠለው ይኸው ድምፅ ያስተጋባቸው የተስፋ ቃላት ያዕቆብ ከወጣበት ቤተሰብ ወግና ልማድ አስተምህሮዎች ጋር ተመሳሳይ ነበሩ። ዘርህ እንደ አሸዋ ይበዛል። የምድርም ሕዝቦች ሁሉ በአንተና በዘርህ አማካይነት ይባረካሉ። “እኔ ከአንተ ጋር ነኝ።” እያለ ድምፁ በመቀጠል “በምትሄድበት ስፍራ ሁሉ እጠብቅሃለሁ… የሰጠሁህን ተሰፋ እስክፈጽም ድረስ አልተውህም” አለው (ዘፍ. 28:15)። “ሰማይና ምድርን ያገናኘው መሰላል--ፍፁም ያልሆነውን ፍጥረት ፍጹም ከሆነው አምላክ ጋር ያስተሳሰረውን ክርስቶስን እንደሚወክል አስመልክቶ” ኋላ ላይ ጳውሎስ አብልጦ መገንዘቡን ኤለን ኋይት ጽፋለች። “የኃይማኖት አባቶች እና ነቢያት አሁን ረዳቱ; አማካሪውና ህይወቱን አሳልፎ እየሰጠው ያለው አምላክ ላይ ምን ያህል እንደ ተማመኑ ሲያስብ እምነቱ ብርታት አገኘ።”—The Acts of the Apostles, p. 512. ያዕቆብ ከእንቅልፉ ሲነቃ: “‘ በእውነት እግዚአብሔር በዚህ ስፍራ አለ፤ እኔ ግን ይህን አላወቅሁም ነበር ’ አለ” (ዘፍ. 28:16)። እንዴት ያለ በክብር የተሞላ “አስፈሪ” ስፍራ ነው! ይህን ስፍራ ፈጽሞ ሊረሳው እንደማይችል እርግጠኛ የነበረው ያዕቆብ ስም አወጣለት። ከዚያም በህይወቱን ዘመን ለእግዚአብሔር ታማኝ ለመሆን ኪዳን ገባ። ኃጢአተኞች ብንሆንም እግዚአብሔር በክርስቶስ አማካይነት ወደ እኛ ለመድረስ እያሳየ ስላለው ብርቱ መሻት ከዚህ ታሪክ ምን እንማራለን? ክርስቲያናዊው ሥርዓተ ትምህርት ይህን መርኅ የአስተምህሮው ግንባር ቀደም ክፍል ማድረግ የሚኖርበት ለምንድን ነው?`