---
title:  ትክክለኛውን ነጥብ የሚያስተውል ተማሪ
date:  05/11/2020
---

የሱስ እና ተከታዮቹ ወደ የሩሳሌም ተመልሰዋል። ቀደም ሲል የመጥምቁ ዮሐንስ ቀጥተኛ መልእክት ሄሮድስን ያውከው እንደ ነበር ሁሉ፤ አሁን ደግሞ የየሱስ ሁናቴ እርሱንም ሆነ ባለሟሎቹን አሳስቦአቸዋል። ለውጥ እንዲመጣ አጥብቀው ይሹ የነበሩ ድኾች እና ተጎጂ የሕብረተሰብ ክፍሎች የተከታዮቹ አካል ነበሩ።

ከምንም በላይ የየሱስ ፍላጎት ለዓለም ተስፋ ማምጣት ነበር። ከፍተኛ ሥልጣንና ፈላጭ ቆራጭ መብት የነበራቸው--ይህን ተልእኮ ድምጥማጡን ለማጥፋት የተቻላቸውን ጥረት እንደሚያደርጉ እርግጠኛ ነበር። የእርሱ ጉዞ ስኬት ይቀዳጅ ዘንድ ፍላጎታቸው አልነበረም።

የየሱስ የቅርብ ተማሪዎች የነበሩት ዐሥራ ሁለቱ ደቀ መዛሙርት ከእርሱ ጎን ለመቆም ጉጉት ቢኖራቸውም፤ በተመሳሳይ ግራ የመጋባት ወይም የመታወር ሁናቴ ይስተዋልባቸው ነበር። ለምሳሌ በማር. 8:31-33 ታላቁ መምህር ተማሪዎቹ ይቀበሉት ዘንድ ጠንካራ የሆነባቸውን ነገር መመልከት እንዲችሉ ሲሞግታቸው ይስተዋላል። ደቀ መዛሙርቱ በብዙ አቅጣጫ ሲታዩ--እጅግ አስፈላጊ በሆኑ ነጥቦች ዙሪያ ገና እንደታወሩ እንደ ነበሩ ይህ በጉልህ ያሳያል (ማር. 8:37)።

`የየሱስን እና ፈውስ ያገኘውን የዐይነ ስውሩን በርጤሜዎስ ታሪክ ያንብቡ (ማር. 10: 46-52)። የሱስ ያሳየውን ታላቅ ምኅረት ልብ ይበሉ። ሰውየው ለማየት የነበረው ጉጉት የሱስ ወደ የሩሳሌም በሚያደርገው ጉዞ ተከትሎት ለመሄድ እንዲወስን እንዳደረገው ልብ ይሏል። ምናልባት ማርቆስ በበርጤሜዎስ እና በሌሎቹ ደቀ መዛሙርት መካከል ንጽጽር እያደረገ ይመስሎታል? ታሪኩ ከሚፈነጥቀው ብርሃን አኳያ ለታላቁ መምህር ምላሽ ሰጪ መሆን ለእርስዎ ምን ማለት ነው?`

በርጤሜዎስ የተጠቀለለውን ዞማ የህጻን ልጅ ፀጉር እንዲሁም የመከሩን ስንዴ ቀለማት ለማየት ይፈልግ ነበር። ሆኖም ማየት ከአካላዊው ነገር የላቀውን ያካትታል። በሌላ አነጋገር ይህ ታሪክ መንፈሳዊውን ነገር በማየት ዙሪያ ያጠነጥናል። ጉዳዩ ታላቁ መምህር የሚለውን በትክክል ስለ ማግኘትና ስለ መጨበጥ ነው። አካላዊ የዐይን ብርሃን አንድ ነገር ነው። አስፈላጊም ነው። ደግሞም ይህን የሱስ ያውቃል። ነገር ግን የእያንዳንዱ ሰው ጥልቅ ምኞት አዲስ እና የተሻለ ህይወት መቀዳጀት መሆኑንም ያስተውላል።

`ጥቅሶቹን ያንብቡ: ዕብ. 5:12-14። ስለ እውነኛው ሥነ ትምህርት ምን ያስተምሩናል?`