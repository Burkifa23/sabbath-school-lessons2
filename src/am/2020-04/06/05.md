---
title:  ለየሱስ መልስ ከመስጠት ያልተገታችው ሴት
date:  04/11/2020
---

የሱስ ታላቅ መምህር ነው። የእግዚአብሔር እውነተኛ ባህርይ በትምህርቱ እና በምድራዊ ህይወቱ ተንጸባርቆአል። በወንጌል ላይ ከምናገኛቸው ታሪኮች አንዱ የሱስን ከማናገር እስካልተገታን ድረስ እንደሚመልስልን ያሳያል።

`የሱስ የአይሁድ ትውልድ ካልነበራቸው ሰዎች ጋር ስለ ነበረው ግንኙነት ወይም በጢሮስና ሲዶና አካባቢ ወደ እርሱ የመጣችውን ከነዓናዊቷን ሴት ታሪክ ያንብቡ (ማቴ. 15:21–28; ማር. 7:24–30)። በየሱስ ዙሪያ የነበሩ ሰዎች ምን ያህል እንድትለያቸው እንደ ፈለጉና የሱስም ቢሆን አንድም ቃል ሳይመልስ ተለይቶአት ሊሄድ እንደ ነበር ልብ ይሏል። ከሴትየዋ ድፍረት ምን ይገነዘባሉ? የሱስ ራሱ ለሌሎች ስላስተማረው ትምህርት ይህ ታሪክ ምን ያስተምረናል?`

የሱስ በጢሮስና ሲዶና አካባቢ ነበር። ያ ስፍራ ከአይሁድ ትውልድ ያልሆኑ እንግዶች አብዝተው የሚገኙበት በመሆኑ ጎሳዊ ውጥረት በከፍተኛ ደረጃ ተንሰራፍቶበት ነበር። የግሪክ ቋንቋ ተናጋሪ ከተሜዎች በገጠራማ ስፍራ ይኖሩ የነበሩትን አይሁድ ገበሬዎች ይንቁ የነበረ ሲሆን፤ በአጸፋው ባላገር አይሁዶች ግሪኮችን ይጠየፉ ነበር። የየሱስ መኖሪያ የነበረችው የገሊላ አውራጃ አሻንጉሊት ገዢ የነበረው ሔሮድስ ብዙም ሳይቆይ መጥምቁ ዮሐንስን አስገደለው። የሱስ የመጥምቁ ዮሐንስን ራእይ ከመጋራቱ አኳያ ይህ በእርሱ ላይ የተፈጸመ ግድያ ሥጋት ያጫረ ቢመስልም--የሱስ ግን ተልእኮውን  አደጋ ላይ ሊጥል የሚችለውን ኃይል ፊት ለፊት መጋፈጥ ጀመረ።

ሁኔታው የውጥረት ስሜት የፈጠረበት የሱስ ወደ አንድ ቤት እንደ ገባና እዚያ መኖሩን ማንም እንዲያውቅበት እንዳልፈለ ማርቆስ ይነግረናል (ማር. 7:24)። ሆኖም የተባለችው ሴት አገኘችው።

በዚያ ዘመንና ባህል መሰረት አንዲት ሴት ራሷን የመግለጥ መብት አልነበራትም። ከዚያ በላይ--የቀራቸው ጊዜ አነስተኛ ቢሆንም ይህች ሴት በአይሁድ ባህል እና ጎሳ ሥርዓት ስር መተዳደሯ በራሱ ተጨማሪ ማነቆ ነበር።

ሆኖም ሴት ልጇ ታማባት ነበር። ይህች ሴት እርዳታ ትፈልግ ስለነበር መፍትሔ እንደሚሆናት ያመነችበትን መወትወቷን ቀጠለች።

የሱስ ግን “ ‘የልጆችን እንጀራ ወስዶ ለውሾች መወርወር አይገባም’ ” (ማቴ. 15:26) ሲል ገሸሽ አደረጋት። ምናልባት ይህ አስተያየቱ ስሜቷን ጎድቶ ሊሆን ይችላል። ከዚያ አንድ አስገራሚ ነገር ተከሰተ። ሴቲቱ ለየሱስ ምላሽ ሰጠችው። ውሻን በለማዳ የቤት እንስሳነት በቤታቸው ከማያኖሩት አይሁዳውያን በተቃራኒ ለእንስሳቱ ባይተዋር ያልነበረችው ይህች ሴት “ ‘አዎን ጌታ ሆይ፤ ውሾችም እኮ ከጌታቸው ማዕድ የወዳደቀውን ፍርፋሪ ይበላሉ’ አለችው” (ማቴ. ማቴ. 15:27)።

`ይህ አስገዳጅ እና አሳማኝ አስተያየቷ ለውጥ አመጣ። የሱስ ልጇን ፈወሰላት። “‘እንደ ፈለግሽው ይሁንልሽ’ ” (ማቴ. 15:28)። እነዚህን ቃላት እንዴት እናስተውላቸዋለን? ነገሮች እኛ በተመኘነው ጊዜና ሰዓት ክንውን ባያገኙም እንኳ ምላሻችን ምን ይሆናል?`