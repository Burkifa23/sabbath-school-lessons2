---
title:  በመሸሸግ ፋንታ
date:  01/11/2020
---

`ጥቅሶቹን ያንብቡ: ዘፍ. 3:1-11። እግዚአብሔር አዳምን ተጣርቶ “የት ነህ?” ብሎ ለምን ጠየቀው?`

የተለመዱ የውድቀት ታሪኮች እነ አዳም የበሉትን ፍሬ አፕል ወይም ፖም ብለው ያቀርባሉ። ሆኖም ጥቅሱ--በአትክልቱ ስፍራ መካከል የሚገኝ ዛፍ (ዘፍ. 3: 3) ከማለት ውጪ እንዲህም; እንዲያም አይልም። ቁም ነገሩ የፍሬው ዓይነት ሳይሆን ዛፉ ከበሰተ ጀርባው የሚወክለው ነገር መኖሩን ተከትሎ ከፍሬው መብላት መከልከሉን ልብ ይሏል። እግዚአብሔርን ገሸሽ ለማድረግ በመፈተን “ለህይወቴ ይበጃል ያልኩትን ወሳኝ እርምጃ የምወስደው እኔው ራሴው ነኝ፤ እኔ ለራሴ--የራሴ አምላክ ነኝ። በእግዚአብሔር ቃል ላይ ሥልጣን አለኝ” የሚል አንደምታ አለው-ከበስተ ኋላው። እርግጥ ነው--እባቡ አዳምና ሔዋንን ሲያገኛቸውና ከፍሬው አማልሎ እንዲበሉ ሲያደርጋቸው ድንገት ህይወታቸው ከቀናው ጎዳና ሸርተት አለ። ከዚያም እግዚአብሔር አምላክ በአትክልቱ ስፍራ አካባቢ እየተመላለሰ እንደሆነ ሲሰማቸው “በዛፎቹ መካከል ተሸሸጉ” (ዘፍ. 3:8)።

እግዚአብሔር--አዳም ያለበትን እያወቀ “የት ነህ?” ብሎ መጠየቁ በእርግጥም እንግዳ ነገር ቢመስልም፤ ምናልባት ጌታ ይህን ጥያቄ የጠየቀበት ምክንያት፤ አዳምና ሔዋን የሠሩት ሥራ ባስከተለው መዘዝ እያደረጉ የነበረውን ነገር ማለትም መደበቃቸውን እንዲገነዘቡ ሊረዳቸው አስቦ ሊሆን ይችላል። ማለትም ድርጊታቸው ያስከተለውን አሳዛኝ ውጤት እንዲመለከቱ እየረዳቸው ነበር።

`ጳውሎስ በሮሜ 5:11-19 መልእክቱ አዳም በኤደን የአትክልት ስፍራ ያደረገውን የሱስ በመስቀል ላይ ካደረገው ጋር በቀጥታ በማስተሳሰር ያቀርባል። የሱስ አዳም  ያደረገውን ነገር ለመሻር መምጣቱን አስመልክቶ ይህ ምን ይነግረናል?`

የደኅንነት እቅድ እግዚአብሔር ለአዳምና ሔዋን የሰጠው ምላሽ ነው--ብሎ አንድ ሰው ሽንጡን ይዞ ሊሞግት ይችላል። ኃጢአታቸው ባስከተለው ሐፍረትና ጸጸት ከእግዚአብሔር ቢሸሸጉም፤ እርሱ ግን ሊያድናቸው መጣ። በተመሳሳይ እኛም በገዛ መንገዶቻችን በመባዘን ተመሳሳይ ድርጊት በመፈጸማችን እነሆ የሱስ ሊያድነን መጣ። ስለሆነም “የት ነህ?” የሚለው ጥያቄ በትክክል ለእኛም መሥራት ይችላል። ኃጢአተኛና በደለኛ መሆንዎን ተከትሎ የሱስ እርስዎን ከወደቁበት አዘቅት ሊያወጣ መጥቶአል--የት ነዎት?

`የምንገኝበት ተፈጥሮአዊ ሁኔታ ከእግዚአብሔር እንድንሸሸግ በሚያደርግ ሳንካ የተሞላ ቢሆንም፤ ክርስቲያናዊው ሥነ ትምህርት የቱንም ያህል እንዲያካትት የሚጠይቀውን ሁሉ አካትቶና አጽንኦት ሰጥቶ--ክርስቶስን በመፍትሄነት ማመላከት የሚኖርበት ለምንድን ነው?`