---
title:  ጌታ ለኢዮብ መለሰለት
date:  03/12/2020
---

`ጥቅሶቹን ያንብቡ: ኢዮ. 38። እግዚአብሔር ፈጣሪ ብቻ ሳይሆን ነገር ግን መላውን ህይወት ደግፎ የያዘ አምላክ መሆኑን አስመልክቶ ከጥቅሶቹ ምን እንማራለን? ይህ በእጅጉ አስፈላጊ የሆነ እውነት በሥነ-ጥበባት እና ሣይንስ አረዳዳችን ላይ ተጽእኖ ማድረግ የሚችለው እንዴት ነው?`

“ብዙዎች ቁስ አካል ውስጥ በእጅጉ አስፈላጊ ኃይል አለ ብለው ያስተምራሉ። ቁስ አካላዊ ተፈጥሮ ያላቸው አንዳንድ ባህሪያት ውስጥ የሚገኝ እምቅ ኃይል . . . ያለማቋረጥ እንዲሠሩ እንዳደረጋቸው በመናገር--ተፈጥሮ አንዴ ተቀምረው ከተቀመጡ ሕግጋት ጋር ያለ ተቃርኖ እንደምትኖር በማውሳት በምትከውናቸው ተግባራት ውስጥ እግዚአብሔር እራሱ እንኳ ጣልቃ ሊገባ አይችልም ብለው ይናገራሉ። ይህ ሐሰተኛ የሳይንስ ግኝት እንደመሆኑ በእግዚአብሔር ቃል የተደገፈ አይደለም። ተፈጥሮ የፈጣሪዋ አገልጋይ ናት። እግዚአብሔር ሕግጋቱን አይሽርም ወይም ከሕግጋቱ በተቃራኒ አይሠራም።

ይልቁንም ያለማቋረጥ ይሠራባቸዋል። ተፈጥሮ ሕግጋቶቿን ተከትሎ በውስጧ በብርቱ ኃይል የሚሠራ ኃያል ስለመኖሩ ምስክርነቷን ትሰጣለች። በተፈጥሮ ውስጥ የማያቋርጥ የአብና የወልድ ሥራ አለ። ክርስቶስ እንዲህ ይላል ‘አባቴ እስካሁን  			  እየሠራ ነው፤ እኔም ደግሞ እሠራለሁ።’ (ዮሐ. 5:17)። (የኃይማኖት አባቶች እና ነቢያት: ገጽ 121-122)

እንደ አለመታደል ሆኖ፤ ቀደም ሲል እንደ ተገለጸው ሣይንስ በአብዛኛው የሚከተለው የዝግመተ ለውጥ እና ቁስ አካላዊ ንድፈ ሃሳብን ነው። ይህ ማለት አንድ ሳይንቲስት የላቀ ውበት ያለውን አንድ የሆነ ነገር በአትኩሮት ተመልክቶና; ይህ ውብ ነገር አስገራሚ ውስብስብ ባህሪንም አዳብሎ መያዙን አይቶ ሲያበቃ--ያለ አንዳች የቀደመ አግባብ ወይም እቅድ እንደው እንደ አጋጣሚ ተከሰተ ብሎ ያስባል እንደ ማለት ነው።

እንደ እውነቱ ከሆነ ይህ ሁሌም ሣይንስ የሚለው ነገር ነው። ከቢራቢሮ አንስቶ እስከ ሰው--የምድራዊው ሕይወት እጹብ ድንቅ ውበት ብሎም ውስብስብ ባህሪ ከቢሊዮን ዓመታት አስቀድሞ እንደ ዕድል በተፈጠሩ ኬሚካሎች አማካይነት በተከሰተ ድንገተኛ ኢ-መደበኛ ለውጥ መንስኤ ሕይወት ገቢራዊ መሆኑን ተከትሎ ይኸው እስከ ዛሬ አለ--ይላል።

ልዕለ ተፈጥሮ የሆነ ፈጣሪ አለ የሚለው ጽንሰ ሀሳብ ሣይንሳዊ በሆነ መንገድ በቤተ ሙከራ መረጋገጥ የማይችልና ሣይንስ የማይፈታው በመሆኑ “ኢ-ሣይንሳዊ” ሲል ይሞግተዋል--ሣይንሱ። ይህ እምነት ነክ ጉዳይ ሣይንስ ራሱ የሚያስተምረው ነገር አይደለም፤(በዓለም ያሉ ውብ ነገሮች ከእነ-ውስብስብ ባሕሪያቸው ወደ ፈጣሪያቸው ቢያመለክቱም፤ ሣይንስ የሚያስተምረው ግን ተቃራኒውን በመሆኑ) ይልቁንም ይህ ድምዳሜ በራሳቸው በሣይንቲስቶቹ የተያዘና እነርሱ የሚገዙበት ፍልስፍናዊ አቋም ነው።

ችግሩ እግዚአብሔር ሁሉንም ነገር የፈጠረ አምላክ ብቻ ሳይሆን፤ እያንዳንዱን ደግፎ የያዘ ጭምር መሆኑን መጽሐፍ ቅዱስ ማስተማሩ ነው። ይህ ማለት ማንኛውም ሣይንስ አካታች እውነተኛ ክርስቲያናዊ ሥርዓተ ትምህርት፤ ከአጠቃላዩ ሣይንሳዊ አስተምህሮ ፍጹም የተለየ አመለካከት ይዞ መሥራት ይጠበቅበታል። በተለይ ከሥረ መሰረት ጋር በተያያዘ ግጭቶች መከሰታቸው አይቀሬ ሊሆን ይችላል።