---
title:  ሞኝነት እና አስተዋይነት
date:  02/12/2020
---

`ጥቅሶቹን ያንብቡ: ምሳ. ምዕ. 1። ስለ እውነተኛ ክርስቲያናዊ ሥርዓተ ትምህርት ምን ያስተምረናል?`

መጽሐፍ ቅዱስ በሞኝነት እና አስተዋይነት መሃል ሚዛናዊ ንጽጽር ያቀርባል። መጽሐፈ ምሳሌ--ሞኝነት ስለ ሞላው ባህሪ እና ከሞኞች ጋር ማኅበርተኛ መሆን የሚያስከትለውን አደጋ ጥሩ አድርጎ በማስቀመጥ ጠቃሚ ምክረ ሃሳብ ይለግሳል። ልዩነቱ ግልጽ ነው: ሕዝቦቹ ማስተዋልን (ጥበብን) ገንዘባቸው ለማድረግ እንዲጥሩና እንዲትረፈረፍላቸው የእግዚአብሔር ምኞት ነው።

የሥነ ጥበብ እና ሣይንስ ተማሪዎች ዕውቀት ለመገብየት ብሎም በጥናታቸው የላቀ ውጤት ለማግኘት ችሎታቸውን ይጠቀማሉ። የእነዚህ ደቀ መዛሙርት መምህራንም እንዲሁ በተመሳሳይ ያደርጋሉ። ዕውቀት እና ችሎታ በመጠቀም የድንቅ ጥበብ እና ሣይንሳዊ ግኝት ባለቤት መሆን ይቻላል።

ሆኖም ከክርስቲያናዊው ዕይታ አኳያ--ትክክል በሆነው እና በተሳሳተው; በመልካም እና በክፉው; በእውነት እና በሐሰት መካከል ያለውን ልዩነት ማወቅን ማካተት ካልቻለ--የሥነ ጥበብ እና ሣይንስ ዕውቀት ምኑን ዕውቀት ሆነው? ለምሳሌ አንድ ሰው--ታላላቅ የዓለም የኪነ ጥበብ ሰዎች ሕይወት ዙሪያ የተጻፉ ጽሑፎችን በጥቂቱ ቢፈትሽ፤ እነዚህ ሰዎች መጥቀው እንዲወጡ ያደረጋቸው አስደናቂ ችሎታ እና ስጦታ ከግብረገባዊ ወይም ትክክለኛው የህይወታቸው ዐውድ ጋር መሳ ለመሳ የሚሄድ ሆኖ አያገኘውም። የባዮሎጂካል ወይም ኬሚካል ጅምላ ጨራሽ የጦር መሣሪያዎችን በመፈልሰፍ ተሳታፊ የሆኑ አንቱ የተባሉ የዓለማችን ሳይንቲስቶች ከፍተኛ ትምህርት ያላቸው እና የብርቱ ተሰጥኦ ባለቤት ቢሆኑም ነገር ግን የሥራቸው ፍሬ ምንድን ነው? ቀደም ሲል እንደ ተወሳው ዕውቀት ብቻውን; ማለትም በራሱ መልካምነት ይጎድለዋል።

`ጥቅሱን ያንብቡ: ምሳ. 1:7። የእውነተኛ ክርስቲያናዊ ሥነ ትምህርት ቁልፉ ምንድነው ይለናል?`

`ስለ ዩኒቨርስ እና ከበስተኋላው ስላሉት አካላዊ ኃይላት ጥናት የሚያካሂዱ የዝግመተ ለውጥ ሣይንስ አራማጅ የኖቤል ሽልማት አሸናፊ የሆኑ አንድ ሰው እንዲህ ጽፈዋል: “ዩኒቨርስን በተሻለ ለማስተዋል የማያስቸግር በመሰለ ቁጥር፤ የዚያኑ ያህል ፍሬ ቢስ እና የማይጨበጥ ይሆናል።” ዕውቀት በራሱ ብቻውን--ትርጉም የለሽ ብቻ ሳይሆን ከዚያም በከፋ ወደ መጠነ ሰፊ ስህተት ሊመራ እንደሚችል አስመልክቶ ይህ ምን ሊነግረን ይገባል?`