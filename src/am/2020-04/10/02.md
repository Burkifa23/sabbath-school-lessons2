---
title:  ጌታ ብቻ
date:  29/11/2020
---

ፍጡራን የሕያው አምላክን ሕልዎት ይመሰክራሉ--የተሰኘው አባባል እጅግ ተደጋግሞ ከመወሳቱ የተነሳ ለዛው እንደ ተሟጠጠ አነጋገር ሊወሰድ ይችላል። ለምሳሌ እግዚአብሔር ይህን ዓለም ሲፈጥር በልቡ የነበረውን ነገር ማሰባችንና ሰዎች እንዴት ወደ ውድመትና ጥፋት እንደ ጠመዘዙት መመልከታችን፤ ሥነ ጥበባትን እና ሣይንስን ምርጥ በሆነ መንገድ ማስተማር ወደምንችልበት ዐውድ ያስጠጋናል። ለአብነት ያህል የሰውን የእርግዝና ጊዜ እንመልከት። ሥነ ሕይወት (ባዮሎጂ) እንደሚነግረን አዲስ የማሰብ ችሎታ ያለው ሰብዓዊ ሕይወት በአንድ የዳበረ እንቁላል ከተጠነሰሰ ጊዜ አንስቶ በቀጣዮቹ ዘጠኝ ወራት እስከ ሙሉ የእርግዝና ጊዜ ያድጋል። በፍቅር የተሞላው ፈጣሪ ሁሉም ዓይነት ምልክቶች በዚህ ዑደት ውስጥ አሉ። በጽናት ከሚመታው የእናቲቱ ልብ ዝቅ ብሎ በሚገኘው የጽንሱ ዕድገት-የእግዚአብሔር አፍቃሪነትና ርኅራኄ መታየት ይችላል። ጽንሱ እያደገ በሄደ መጠን የእናቲቱም ሆድ እየገፋ; እየተለጠጠ ይሄዳል። ሰማያዊው አባት ሁሌም ልቡ ከልጆቹ የተቆራኘ እንደመሆኑ--ድርስ የሆነችውም እናት የዘወትር ሀሳብ ልጇ ይሆናል።

`ጥቅሶቹን ያንብቡ: ሮሜ 1:18-21; መዝ. 19:1-6; ነኽ. 9:6። ፈጣሪያችን እግዚአብሔር አምላክ ስለሚሠራው ሥራ ጥቅሶቹ ምን ይነግሩናል?`

በምድር ላይ ኃጢአት ከሰፈነ ከ6,000 ዓመታት በኋላ፤ ብሎም የጥፋት ውሃ በምድር ላይ ውድመት ካስከተለ ከሺዎች ዓመታት በኋላ እንኳ እግዚአብሔር ፈጣሪያችን መሆኑን ብቻ ሳይሆን ነገር ግን ኃያልነቱን; አፍቃሪነቱንና ቸርነቱን የሚያሳዩ ሕልቁ መሣፍርት ማስረጃዎች አሉ። ይህን አምላክ የሚቃወሙ ሰዎች በፍርድ ቀን  			  “ማመካኛ የላቸውም” ምክንያቱም እርሱ ከፈጠረው ነገር በቂ ትምህርት ማግኘት ይችሉ ነበር ሲል ጳውሎስ በሮሜ 1:18-21 ቆምጨጭ ያለ መልእክት ያስተላልፋል። ሕግን አለማወቅ ከጥፋተኝነት አያድንም--ይባል የለ? ስለዚህ አላወቅንም ነበር የሚል ሙግት ማንሳት አይችሉም!

በተለይ አያሌዎች ከፈጣሪ ይልቅ ለፍጥረት አምልኮ እያቀረቡ በሚገኙበት ቀንና ዘመን--ሥነ ጥበባትንና ሣይንስን ሁሌም ከእግዚአብሔር ፈጣሪነትና ፍጥረትን ደግፎ ከመያዙ ዐውድ የሚሠራው ክርስቲያናዊው ሥርዓተ ትምህርት እንዴት ወሳኝ ነው! በመጨረሻ፤ እግዚአብሔርን የሚክድ ወይም የሚነጥል ማንኛውም ዓይነት ርዕዮተዓለም ሊመራ የሚችለው ወደ ስህተት ብቻ ነው። ዓለማዊው ሥርዓተ ትምህርት እግዚአብሔር የለም ከሚለው ግምት አኳያ ብቻ መሥራቱ የአደባባይ ምስጢር ቢሆንም፤ ክርስቲያናዊው ሥነ ትምህርት በዚያ ወጥመድ መሰናከል የለበትም ወይም እግዚአብሔር የለም በሚለው መርኅ ላይ ተመርኩዞ ላመል እንኳ ለመሥራት ሊዳዳው አይገባም። አንዳቸውም መንገዶች ሰብዓዊውን ፍጡር ጉዞውን በስህተት እንዲያጠናቅቅ ከማድረግ ያለፈ ፋይዳ አይኖራቸውም።

`ዓለማችን በኃጢአት ከወደቀች በኋላም እንኳ ስለተላበሰችው ወደር የለሽ ውበት አሰብ ያድርጉ። በተለይ በግላችን ሥቃይና መከራ ሲገጥመን ከዚህ ውስጥ ተስፋና መጽናናት ማግኘትን መማር የምንችለው እንዴት ነው?`