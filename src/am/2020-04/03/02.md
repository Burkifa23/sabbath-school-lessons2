---
title:  እግዚአብሔርን መውደድና መፍራት
date:  11/10/2020
---

የኦሪት ዘዳግም መጽሐፍ ሙሴ በመጨረሻ ወደ ተስፋይቱ ምድር ከሚገባው ከአዲሱ ትውልድ አስቀድሞ ለነበሩት እስራኤላውያን የጻፋቸውን የመጨረሻ መልእክቶች ይዞአል። እነዚህ ሕዝቦች ዮርዳኖስን ተሻግረው ወደሚወርሷት ምድር ከመግባታቸው አስቀድሞ ልብ ሊሏቸው የሚገቡ አንዳንድ ግልጽ ቃላቶችና መመሪያዎች ተሰጥተዋቸው ነበር።

`ጥቅሶቹን ያንብቡ: ዘዳ. 31:9-13። ጌታን መፍራት ምን ማለት ነው?`

እግዚአብሔር የገዛ ሕጉን ለእስራኤል የሰጠባቸው መንገዶች በእቅድና በዓላማ የተሞሉ ነበሩ። እርሱ ሕጎቹ እንዳይረሱ ሊረዱ የሚችሉ ማናቸውንም ነገሮች ከመስጠት ወደ ኋላ አላለም። እግዚአብሔር ምን ያህል በትዕግሥት የተሞላ መምህር እንደሆነ ይህ ጥሩ ማሳያ ሊሆን ይችላል። ጌታ መልእክቱን ለማስተላለፍ ነቢያትን ደጋግሞ በማስተማርና በመላክ በአገልጋዮቹ የተጠቀመ ሲሆን፤ ይህን በተደጋጋሚ አድርጎአል። ከብሉይ ኪዳን መልእክቶች አብዛኞቹ፤ እግዚአብሔር አምላክ ሕዝቦቹ የሕይወትን መንገድ እንዲከተሉ ሊያስተምራቸው የፈለገባቸው መንገዶች ከመሆን ውጪ ሌላ መሆን ይችላሉ?

ሙሴ አምላካዊውን ሕግ ለቀጣዩ ትውልድ ስለ ማስተማር አስፈላጊነት የሰጠውን አጽንኦት በጥቅሶቹ ይመልከቱ። ሙሴ ይህን ሁኔታ በሁለት ቅደም ተከተላዊ ሂደቶች ይገልጸዋል። በመጀመሪያ ልጆች ስለ ሕጉ ሊሰሙ፤ በመቀጠል አምላካቸውን “እግዚአብሔርን መፍራት ሊማሩ ይገባቸዋል” (ዘዳ. 31:13)--በሚል። መጀመሪያ ይሰማሉ፤ በመቀጠል ፈሪሐ እግዚአብሔርን ይማራሉ። ይህ ማለት ፍርሐት ስለ ሕጉ ማወቅን ተከትሎ የሚመጣ ተፈጥሮአዊ ውጤት አለመሆኑን ያሳያል። የፈሪሐ እግዚአብሔርን ሂደት መማር የግድ ይሆናል። ዕውቀት እና ፍርሐት ሂደት እንጂ ከመንስኤና ውጤት ጋር ቀጥተኛ ግንኙነት እንደሌላቸው ሙሴ በተዘዋዋሪ ይጠቅስልናል።

እንዲሁም “አምላክህን እግዚአብሔርን በፍጹም ልብህ; በፍጹም ነፍስህ; በፍጹም ኀይልህ ውደድ” (ዘዳ. 6:5) ተብሎ ለሕዝቡ ከተሰጠው መልእክት አኳያ “እግዚአብሔርን መፍራት” ምን ማለት ነው? ምናልባት ይህን አባባል ልጅ መልካም የሆነውን አባት ከሚወድበትና ከሚፈራበት ሁኔታ አኳያ ልናስተያየው እንችላለን-የሚለውን እየተናገረና የሚናገረውን እያለ ፍቅርና እንክብካቤውን ከሚገልጸው አባት ጋር! እንዲህ ያለ አባት ያለው ልጅ ጥፋት ሲሠራ ጥፋቱ ሊያስከትል የሚችለውን መዘዝ በሚገባ ይገነዘባል። ስለዚህ በተመሳሳይ ጊዜ--እግዚአብሔርን ልንወደውም ሆነ ልንፈራው መቻላችን እርግጥ ነው። እነዚህ ሁለቱ እርስ በርሳቸው የሚቃረኑ ጽንሰ ሀሳቦች አይደሉም። እግዚአብሔር መልካም በመሆኑ የተነሳ አብልጠን ስለ እርሱ ባወቅን ቁጥር አብልጠን እንወደዋለን። ይህ አምላክ ምን ያህል ቅዱስና ጻድቅ እንደሆነ መመልከታችን በተቃራኒው የሚገኘውን የእኛን ኃጢአተኝነትና የረከሰ ማንነት በጥልቀት እንድናይ እና ያልጠፋነው ለእኛ በተቆጠረው የእርሱ ጽድቅ ሥራና ቤዛነት ይኸውም እንዲያው በጸጋው ብቻ መሆኑን እንድንገነዘብ ያስችለናል።

`እግዚአብሔርን በተመሳሳይ ጊዜ መውደድና መፍራት የሚለውን ጽንሰ ሀሳብ እንዴት ያስተውሉታል?`