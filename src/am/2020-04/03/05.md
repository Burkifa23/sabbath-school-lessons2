---
title:  ሕግ የሚጠብቁ የሚያስተናግዷቸው ብርቱ ልፋቶችና ትግሎች
date:  14/10/2020
---

አምላካዊውን ሕግ መጠበቅ ታላላቅ ጥቅሞች ማስገኘቱን አስመልክቶ እግዚአብሔር ያበለጸጋቸውን ሕዝቦች እንደ ማስረጃ ማቅረብ ይቻላል። ኢያሱ የእግዚአብሔርን መርኅዎች በቅርብ በመከተሉ የእስራኤልን ሕዝቦች በአግባቡ መምራት ቻለ። ሕጉን ከታዘዙ ብልጽግና እንደሚያገኙ ጌታ በተደጋጋሚ ለእስራኤላውያን ነግሮአቸው ነበር።

`ጥቅሶቹን ያንብቡ: 2ዜና 31:20-21። ሕዝቅያስ ብልጽግና እንዲያገኝ መንስዔ የሆኑት ቁልፍ ምክንያቶች ምን ነበሩ?`

የቱንም ዓይነት የትምህርት ጎዳና ላይ ብንሆንም ለመታዘዝ አስፈላጊነት ብርቱ አጽንኦት ልንሰጥ ይገባል። ለነገሩ ተማሪዎቻችን አስተዋዮች በመሆናቸው አንዳንዶች በታማኝነታቸው; በአፍቃሪነታቸውና በታዛዥነታቸው የተነሳ የተጋፈጡትን መራራ እውነታ ውሎ አድሮ ይደርሱበታል። እሺ--ከዚያስ? ከዚያማ እነዚህ በጎ ሰዎችም ውድመት ሊያደርስ የሚችል ሰቆቃ ሊገጥማቸው ይችላል። ለመሆኑ እንዴት አድርገን ነው ይህን የምንገልጸው?

እንደ እውነቱ ከሆነ ይህን መግለጽ አንችልም። በታላቁ ተጋድሎ እየተናጠች በምትገኝ ኃጢአተኛና ክፉ ዓለም ውስጥ እየኖርን እንደመሆናችን አንዳችንም ከዚህ አስቸጋሪ ቅጥር ውጪ አይደለንም።

`የሚከተሉት ጥቅሶች ስለዚህ አስቸጋሪ ጥያቄ ምን ይነግሩናል? ማር. 6:25–27; ኢዮ. 1; 2; 2ቆሮ. 11:23–29።`

ሕጉን የሚታዘዙ; መልካምና ታማኝ ሰዎች ቢያንስ ዓለም የሚያስተውለው ዓይነት ብልጽግና ባለቤት አለመሆናቸው ብዙም አያጠያይቅም። ስለ ሕጉ አስፈላጊነት ለማስተማር በምናደርገው ጥረት እንዲህ ያለው ጥያቄ ያለ ምንም ጥርጥር መነሳቱ አይቀርም። ለመሆኑ ስኬት ወይም “ብልጽግና” ስንል ምን ማለታችን ነው? ይህን አስመልክቶ ባለ መዝሙሩ ምን ይላል? “በክፉዎች ድንኳን ከመቀመጥ ይልቅ፤ በአምላኬ ቤት ደጅ መቆም እመርጣለሁ” (መዝ. 84:10)። ለእግዚአብሔር ታማኝ የሆኑትና ሕጉን የሚታዘዙ ሁሌም ቢሆን በዚህ ዓለም መስፈርት የተቀመጠው “ብልጽግና” ባለቤት አለመሆናቸው እሙን ነው። ከዚህ ውጪ የምንናገር ከሆነ በተማሪዎቻችን ላይ ጉዳት እናደርሳለን።

`ጥቅሱን ያንብቡ: ዕብ. 11:13-16። ታማኝ የሆኑ ዛሬ በምድራዊው ህይወት የሥቃይ ገፈት የሚቀምሱበትን ምክንያት ማስተዋል እንድንችል ጥቅሶቹ እንዴት ይረዱናል?`