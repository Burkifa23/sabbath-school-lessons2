---
title:  ሕጉ እንደ መምህር
date:  10/10/2020
---

### ለዚህ ሣምንት የመጽሐፍ ቅዱስ ጥናት የሚከተሉትን ጥቅሶች ያንብቡ
ዘዳ. 6:5; ዘዳ. 31:9–27; ሮሜ 3:19–23; ራእ. 12:17; 14:12; ማር. 6:25–27; ዕብ. 5:8።

> <p>የሣምንቱ ጥናት መሪ ጥቅስ</p>
> “አምላክህን እግዚአብሔርን በፍጹም ልብህ; በፍጹም ነፍስህ; በፍጹም ኀይልህ ውደድ” (ዘዳ. 6:5)::

ጳውሎስ ሕግን በመጠበቅ ለመዳን የሚያስቡትን ሕጋውያን የገላትያ ሰዎች በማስጠንቀቅ እንዲህ ጽፎአል: “ሕግ የተሰጠው ሕይወትን ለማስገኘት ቢሆን ኖሮ; በእርግጥ ጽድቅ በሕግ በኩል በተገኘ ነበር” (ገላ. 3:21)። እርግጥ ነው-የሆነ ዓይነት ሕግ በመጠበቅ ሕይወት የሚገኝ ቢሆን ኖሮ ያ ሕግ ሌላ ሳይሆን የእግዚአብሔር ሕግ በሆነ ነበር። ጳውሎስ ሊዳስስ ያሰበው ነጥብ--ኃጢአተኞች ለሆንነው ለእኛ የእግዚአብሔር ሕግ እንኳ ህይወት ሊሰጥ አልቻለም የሚል አንደምታ አለው። ለምን? “መጽሐፍ ግን ዓለም ሁሉ የኃጢአት እስረኛ መሆኑን ያውጃል፤ ይኸውም በኢየሱስ ክርስቶስ በማመን የሚገኘው ተስፋ ለሚያምኑት ሁሉ ይሰጥ ዘንድ ነው” (ገላ. 3:22)።

ሆኖም ሕጉ ለኃጢአተኞች ሕይወት መስጠት ካልቻለ፤ ጸጋ እንደሚያስፈልገን ከማሳየት ባለፈ ፋይዳው ምንድን ነው? ኃጢአታችንን የማሳየት አሉታዊ ተግባር ብቻ ነው ያለው?

አይደለም: ይልቁንም ሕጉ በየሱስ ብቻ የሚገኘውን የሕይወት መንገድ ሊያመላክተን ተሰይሞአል። በተጨማሪ እውነተኛ ሥነ ትምህርት እኛን ወደ ጸጋ ሕይወት; ወደ እምነትና ክርስቶስን ወደ መታዘዝ ይመራል። በዚህ የተነሳ የዚህ ሣምንት ጥናታችን የእግዚአብሔር ሕግ በአጠቃላዩ ክርስቲያናዊ ሥነ ትምህርት ላይ ባለው ሚና ዙሪያ ትኩረት ያደርጋል። ይህን ስናደርግ፤ ሕጉ ሊያድነን ባይችልም እንኳ ነገር ግን ስለ እምነት; ስለ ጸጋ እና አምላካችን እግዚአብሔር ለወደቀው ሰብዓዊ ፍጡር ስላለው ፍቅር ሊያስተምረን የሚችለውን እንመልከት።