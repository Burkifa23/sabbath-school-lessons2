---
title:  ጣልቃ ገብነት
date:  28/09/2020
---

ለመማር ማስተማር ሂደት ወሳኝ የሆኑ ቁሳቁሶች በየክፍሉ ተሟልተው መገኘት ለብዙ መምህራን ላቅ ያለ ደስታ ይሰጣል። እግዚአብሔር ለኤደን ገነት የመማሪያ ክፍል ያለውን ራእይ ስንመለከት የአዳምና ሔዋን የመማሪያ አካባቢን ለማዘጋጀት ያደረገውን ጥንቃቄ ለማስተዋል አንቸገርም። “ክፍሉ” ውብ በሆኑ ነገሮች የተሞላ እንዲሆን ምኞቱ ነበር። እያንዳንዱ አበባ; ወፍ; እንስሳ እና ዛፍ አዳምና ሔዋን ስለ ዓለማቸው እና ስለ ፈጣሪያቸው አብልጠው መማር የሚችሉበትን ዕድል እንደሰጣቸው መገመት እንችላለን።

ከዘፍጥረት ምዕ. 2 ወደ ምዕ. 3 ድንገተኛ ለውጥ እንደተደረገ እንመለከታለን። እግዚአብሔር በመለኮታዊ ዕቅዱ የፈጠራቸውን የመልካም ነገሮች ዝርዝር በሙሉ	 ተመልክተናል። ሆኖም በዘፍ. 3:1 የእግዚአብሔርን የመምረጥ ነፃነት ስጦታ በትኩረት እንድንመለከት የሚያደርግ አንድ ትዕይንት እናገኛለን። “ከዱር እንስሳት ሁሉ ተንኮለኛ” የነበረውን የእባቡን በዚያ ስፍራ መገኘት የሚያወሳው አገላለጽ፤ እስከዚያን ጊዜ ድረስ ጥቅም ላይ ሲውል ለነበረው ቋንቋ አዲስ መዝገበ ቃል የፈጠረና የቀደሙትን አዲዮስ! ሲል የተሰናበተ ነበር። ቀደም ባሉት ምዕራፎች “መልካም”; “እጅግ መልካም”; “አስደሳች” የተሰኙ ገላጭ ቅጽሎች የእግዚአብሔርን የፍጥረት ሥራ ለመግለጽ ጥቅም ላይ ውለው ነበር። ነገር ግን አሁን በእባቡ አማካይነት ለየት ያለ ቃና ያለው ድምፅት ተደመጠ። “ተንኮለኛ” በሚል የቀረበው ቃል በአንዳንድ የመጽሐፍ ቅዱስ ትርጉሞች “አታላይ” በሚል ፍቺ ቀርቧል። ከዚያ ቀደም በፍጽምና ብቻ ተሞልቶ የነበረው ስፍራ በድንገት ከአሉታዊው ባህሪ ተዋወቀ።

የዘፍጥረት መጽሐፍ “ተንኮለኛ” በሚል ከተጠቀሰው ቃል በተቃራኒ እግዚአብሔርን ይገልጸዋል። እግዚአብሔር ግልጽና የታወቀ ነገር በአትክልት ስፍራው ይኖሩ ከነበሩት ጥንዶች ይጠብቅ ነበር ። በዘፍ. 2:16-17 ከቀረበው መልእክት እንደምናስተውለው አዳምና ሔዋን የግድ ሊታዘዙ የሚገባቸውን አንድ ቁልፍ ሕግ ደንግጓል--ከተከለከለው ፍሬ እንዳይበሉ። ከዚህ ታሪክ የቱንም ዓይነት ትምህርት ልናገኝ ብንችልም አንድ ነገር ግን ከሁሉ ገዝፎ ይወጣል: አዳምና ሔዋን ለመታዘዝም ሆነ ላለመታዘዝ ከመምረጥ ነፃነት ጋር የመፈጠራቸው እውነታ! በመሆኑም ገና ከመጀመሪያውና በዚያ ኃጢአት ባላውቀ ዓለም እንኳ ሰብዓዊው ፍጡር የተጎናጸፈውን የመምረጥ ነፃነት በተጨባጭ መመልከት እንችላለን።

`በዘፍ. 3:1-6--እባቡ የተጠቀመውን አገላለጽ እና ሔዋን ደግማ የተናገረቻቸውን ቃላት ይመርምሩ። እባቡ ለሔዋን ከሰጣት መረጃ ምን ይገነዘባሉ? ሔዋን በወቅቱ መልካምና ክፉውን በሚያሳውቀው ዛፍ ላይ ስለነበራት አመለካከት ምን ይገነዘባሉ?`

አዳም ከዛፉ ከበላ “በእርግጥ ትሞታለህ” ሲል ጌታ በዘፍ. 2:17 ነግሮት ነበር። ሔዋን ይህን ትእዛዝ በዘፍ. 3:3 ደግማ በተናገረችበት ወቅት “በእርግጥ” የተሰኘችውን ቃል በመግደፏ (በማስቀረቷ) አገላለጽዋ ጥንካሬ አልነበረውም። በዘፍ. 3:4 እባቡ የእግዚአብሔርን ትእዛዝ ደግሞ ለመናገር ቢሞክርም ነገር ግን ቃላቶቹ እግዚአብሔር  ከተናገረው የሚቃረኑ ነበሩ። ምንም እንኳ ሔዋን በአትክልቱ ስፍራ ተገቢውን ትምህርት ከእግዚአብሔር ብትቀስምም፤ ነገር ግን ከተጠቀመችው ቋንቋ አኳያ ትምህርቱን እንደሚገባ በጽኑ አለመውሰዷን መመልከት ይቻላል።