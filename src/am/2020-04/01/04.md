---
title:  መልእክቱን መሳት
date:  29/09/2020
---

ምንም እንኳ እግዚአብሔር ግልጽ በሆነ ቋንቋ ግልጽ የሆነ ትእዛዝ ቢሰጥም፤ ሔዋን ግን ያን የተማረችውን አቃልላ እንዳቀረበች በትናንቱ ጥናታችን ተመልክተናል። ሔዋን ጌታ የነገራትን በተሳሳተ ትርጉም ባታቀርብም፤ ለጉዳዩ አጽንኦት አለመስጠቷ ግን እሙን ነው። ከእርሷ ምላሽ አኳያ ጉዳዩን ዝቅ አድርጎ የማየት አዝማሚያ ሊከሰት እንደሚችል ለመገመት አይከብድም።

ይህን ተከትሎ ሔዋን ከእባቡ ጋር በተገናኘች ጊዜ እግዚአብሔር በአትክልት ስፍራው ይገኝ ስለነበረው ዛፍ የተናገረውን (በትክክልም ባይሆን) ደግማ ተናገረች (ዘፍ. 3: 2-3)። ይህ መልእክት ለእባቡ አዲስ ዜና አልነበረም። ይልቁንም ከዚህ ትእዛዝ ጋር በቅጡ ይተዋወቅ የነበረው እባብ አባባሉን ለመጠምዘዝ የሚያስችለውን በቂ ዝግጅት ሲያደርግ በመቆየቱ፤ የሔዋን የዋህነት ግዳዩን የተሳካ አደረገለት።

`ጥቅሶቹን ይመርምሩ: ዘፍ. 3:4-6። እግዚአብሔር በትክክል የተናገረውን በቀጥታ ከመካድ ጎን ለጎን እባቡ ሔዋንን ለማሳት በተጨባጭ ስኬታማ ያደረገው አባባሉ ምን ነበር? ለእቅዱ መተግበሪያ ያዋላቸው የትኞቹን ምርኅዎች ነበር?`

ሔዋን የተሰጣት ይህ የመልእክት ክፍል ትክክል አለመሆኑን እባቡ ሲነገራት በቀጥታ ወደ እግዚአብሔር ሄዳ በጉዳዩ ዙሪያ መመካከር ነበረባት። እነዚያ ተማሪዎች ወደ ኃያሉ መምህራቸው በቀላሉ መድረስ የመቻላቸው እውነታ እኛ ዛሬ ልናስተውለው ከምንችለው በላይ የሆነ--የኤደን ትምህርት ቤት ውበት ነው። የሆነው ሆኖ ሔዋን ፈጥና መለኮታዊውን እርዳታ መሻት ሲገባት የእባቡን መልእክት አሜን ብላ እንደ መጨረሻ ቃል ተቀበለች። እባቡ በአምላካዊው ትእዛዝ ላይ ያቀረበው ለወጥ ያለ አነጋገር ሔዋን ስለ ራሱ እግዚአብሔርም ሆነ እርሱ በነገራቸው ዙሪያ አንዳንድ  			  ጥርጣሬዎች እንዲያድሩባት ማድረጉ አልቀረም።

ይህን ክስተት ተከትሎ አዳም አስቸጋሪ አጣብቂኝ ውስጥ ገባ። “አዳም አጋሩ የእግዚአብሔርን ሕግ መጣሷን; የታማኝነታቸውና የአፍቃሪነታቸው ብቸኛ መፈተኛ የሆነውን ክልከላ መተላለፏን ተረዳ። በአእምሮው ውስጥ ታላቅ ትንቅንቅ ተፈጠረ። ሔዋንን ከጎኑ እንድትርቅ በመፍቀዱ አዘነ። አሁን ግን ነገሩ ተፈጽሟል፤ አብሮነቷ ደስታው ከሆነው ከእርሷ መለየት ሊኖርበት ነው። ታዲያ ይህንን እንዴት ያድርገው?” (የኃይማኖትና አባቶችና ነቢያት: ገጽ 50።) ምንም እንኳ አዳም ትክክል የሆነውን--ካልሆነው ለይቶ ቢገነዘብም በሚያሳዝን ሁኔታ የተሳሳተውን መረጠ።

`ከዛፉ ከበሉ “እንደ እግዚአብሔር” እንደሚሆኑ ስለ ተነገራቸው ምጸታዊ አሳች አባባል አሰብ ያድርጉ (ዘፍ. 3:5)። ሆኖም መጀመሪያውኑ በእግዚአብሔር መልክ ስለ መፈጠራቸው--ዘፍ. 1:27 ተናግሮ አልነበር? አዳምና ሔዋን እንዳገኙት ዓይነት ምርጥ ትምህርት ቢሰጠንም በቀላሉ ልንስት ስለ መቻላችንና እምነትና መታዘዝ ብቸኛዎቹ መጠበቂያ ከለላችን መሆናቸውን አስመልክቶ ይህ ምን ሊያስተምረን ይችላል?`