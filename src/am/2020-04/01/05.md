---
title:  ጠፍቶ የነበረውን መልሶ ማግኘት
date:  30/09/2020
---

አዳም እና ሔዋን የእባቡን መልእክት ለመከተል ሲመርጡ ከእግዚአብሔር የመማሪያ ክፍል መባረርን ጨምሮ ውሳኔያቸው ያስከተለውን አያሌ መዘዞች መጋፈጥ ነበረባቸው። አዳምና ሔዋን በኃጢአታቸው ምክንያት ያጧቸውን ነገሮች እስቲ ለማሰብ ይሞክሩ። የእነርሱን ውድቀት ማስተዋላችን፤ ዛሬ በዚህ ዘመን ክርስቲያናዊው ሥርዓተ ትምህርት ለእኛ ያለውን ዓላማ በተሻለ ለመረዳት ያስችለናል። ምንም እንኳ ጥንዶቹ ከክፍል ቢባረሩም፤ ህይወት ፍጽምና በጎደለው ዓለም በአዲስ የትምህርት ዓላማ ታጅቦ ብቅ አለ።

ከውድቀት አስቀድሞ የነበረው ትምህርት እግዚአብሔር እርሱነቱን; ባህሪውን; መልካምነቱና ፍቅሩን በመግለጽ ራሱን ከአዳምና ሔዋን ጋር ያስተዋወቀበት መንገድ ከሆነ፤ ጥንዶቹ ከአትክልቱ ስፍራ የመማሪያ ክፍላቸው ከተባረሩ በኋላ ያለው የትምህርት ፋይዳ ሰብዓዊውን ፍጡር ከእነዚህ ነገሮች ጋር ዳግም ለማስተዋወቅና  አምላካዊውን አምሳል እንደገና በእኛ ውስጥ ለማስረጽ እንዲረዳ መሆን ይኖርበታል። ምንም እንኳ ሰብዓዊው ፍጡር በእግዚአብሔር ፊት በአካል ይቀርብ የነበረበትን ዕድል ቢያጣም፤ ዛሬም ቢሆን ልጆቹ እርሱን; መልካምነቱንና ፍቅሩን ለማወቅ ወደዚህ አምላክ መምጣት ይችላሉ። በጸሎት; በአገልግሎትና ቃሉን በማጥናት-አዳም እና ሔዋን በኤደን እንዳደረጉት እኛም ወደ አምላካችን እግዚአብሔር መቅረብ እንችላለን።

በየሱስ እና በዘላለማዊው የመቤዠት እቅድ የተነሳ ሁሉም ሳይጠፉ መቅረታቸው መልካም የምሥራች ነው። እኛ የመዳንና ወደ ቀድሞው ንጽህና የመመለስ ተስፋ ባለቤቶች ነን። አብዛኛው ክርስቲያናዊ የሥርዓተ ትምህርት ክፍል--ተማሪዎችን ወደ የሱስ የሚያመላክት; እርሱ ለእኛ ያደረገልንን ብሎም ወደ ቀደመው ንጽህና የሚመልሰንን ስጦታ ማንጸባረቅ ይኖርበታል።

`ጥቅሶቹን ያንብቡ: 2ጴጥ. 1:3-11። ሰብዓዊዎቹ ፍጡራን የአትክልቱን ስፍራ በለቀቁ ጊዜ እነዚህ ጥቅሶች ወደ ቀደመው ንጽሕና የመመለስን ማበረታቻ ይዘው ከተፍ አሉ። የእግዚአብሔር መልክ ዳግም በህይወታችን ይሰርጽ ዘንድ ምን አድርጉ ሲል ጴጥሮስ ይመክራል?`

“ለሕይወት እና ለእውነተኛ መንፈሳዊነት የሚያስፈልገን ሁሉ” እነሆ በየሱስ አማካይነት ተሰጥቶናል። እንዴት ያለ ግሩም የተስፋ ቃል ነው! ከእነዚህ መሃል አንዳንዶቹ ምን ሊሆኑ ይችላሉ? ጴጥሮስ እንደሚከተለው ያቀርባቸዋል: በጎነት; ዕውቀት; ራስን መግዛት; መጽናናት--እያለ ይቀጥላል። ዕውቀት ጴጥሮስ ከጠቀሳቸው መሃል አንዱ መሆኑን ልብ ይሏል። እርግጥ ነው--ይህ ጽንሰ ሀሳብ ወደ ሥነ ትምህርታዊው ንድፈ ሃሳብ ይወስደናል። እውነተኛ ትምህርት የክርስቶስ ዕውቀት ወደ ሆነው እውነተኛ ዕውቀት ይመራናል። በዚህም እርሱን በመምሰል ብቻ ሳንወሰን፤ ስለ እርሱ ያለንን ዕውቀት ለሌሎች የምናጋራ እንሆናለን።

`የተከለከለው ዛፍ “መልካምና ክፉን” በተጨባጭ የሚያሳውቅ ዛፍ እንደነበር አሰብ ያድርጉ። ዕውቀት ሁሉ መልካም አለመሆኑን አስመልክቶ ይህ ምን ይነግረናል? በመልካምና በክፉ ዕውቀት መካከል ያለውን ልዩነት እንዴት እናውቃለን?`