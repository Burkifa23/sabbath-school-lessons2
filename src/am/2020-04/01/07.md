---
title:  ተጨማሪ ሀሳብ
date:  02/10/2020
---

“ቅዱሳኑ ጥንዶች በእግዚአብሔር አባታዊ ጥበቃ ስር ብቻ አልነበሩም ነገር ግን ዕውቀቱ የማይመረመረው አምላክ ተማሪዎች ጭምር ነበሩ። በመላዕክት ይጎበኙ ነበር፤ እንዲሁም ያለ ምንም ከለላ ወይም መጋረጃ ከፈጣሪያቸው ጋር በቀጥታ ይገናኙ ነበር። ከህይወት ዛፍ በሚተላለፈው ብርታትና ጥንካሬ የተሞሉና የአእምሮ ኃይላቸውም ከመላዕክት በመጠኑ ብቻ ዝቅ ያለ ነበር። በዐይን የሚታየው ምስጢሩ የዩኒቨርስ ክፍል “በእውቀቱ ፍጹም የሆነውን የእርሱን ድንቅ ሥራ” (ኢዮብ 37:16) ሳይታክት የሚገልጽና የሚያስተምር የደስታ ምንጭ ሆኖላቸው ነበር። ላለፉት ስድሰት ሺህ ዓመታት የሰውን ዘር ሲያመራምሩ የኖሩት የተፈጥሮ ህግጋትና አሠራር ጉዳይ ለእነርሱ ግን ሁሉን አቅፎና ደግፎ በያዘው አምላክ ተገልጦላቸው ነበር።

“አዳምና ሔዋን ከቅጠሎች; ከአበቦችና ከዛፎች ጋር በመነጋገር ከእያንዳንዳቸው የህይወታቸውን ምስጢር ይሰበስቡ ነበር። አዳም ከግዙፉ የባህር ውስጥ ፍጥረት ኢምንት እስከሆነው ነፍሳት ድረስ ትውውቅ ነበረው። ለእያንዳንዱ እንስሳ ስም ያወጣው አዳም ከሁሉም ሥነ-ተፈጥሮ ጋር ትውውቅ ነበረው። የእግዚአብሔር ሰማያዊ ግርማ; ሥርዓታቸውን ጠብቀው የሚኖሩ በቁጥር ሊገለጹ የማይችሉ ዓለማት; ‘ደመናት ሚዛን ጠብቀው እንዴት እንደሚንሳፈፉ;’ የድምጽና የብርሐን እንዲሁም የቀንና የሌሊት ምስጢር ጥናቶች ለቀደምት ወላጆቻችን ይፋ ነበር። የእግዚአብሔር ስም በሁሉም ደን ቅጠሎች ወይም በእያንዳንዱ ተራራ ላይ በሚገኝ አለት; በአንጸባራቂ ከዋክብት; በምድርና በአየር እንዲሁም በሰማይ ላይ ተጽፎ  			  ነበር። መላው የፍጥረት ሥርዐትና የተጣጣመ ውበት ስለ ዘላለማዊው ጥበብና ኃይል ያወሳቸው ነበር። በምርምራቸውም ዘወትር ልባቸው በጥልቅ ፍቅርና አዲስ ምስጋና ለማቅረብ በሚያነሳሳ ስሜት ይሞላ ነበር።--(የኃይማኖት አባቶች እና ነቢያት ገጽ: 43-44)

**የመወያያ ጥያቄዎች**

`1.ትምህርት እና ሥራ--ሰብዓዊው ፍጡር ከፈጠረው አምላክ እና ከፍጥረት ሥራው ጋር ግንኙነት የሚፈጥርበት መንገድ ይሆን ዘንድ እግዚአብሔር በመጀመሪያ ያወጣው ዕቅድ ከሆነ፤ ዛሬ በሥራችን የእርሱን እቅድ ጠብቀን እየተራመድን ነው? በሥራችን (ክፍያ በምንቀበልበት; በትምህርት; በበጎ ፈቃደኝነት; በአገልግሎት ወዘተ) አማካይነት ከእግዚአብሔር ጋር በተሻለ መተዋወቅ የምንችለው እንዴት ነው?`

`2.ሰይጣን በኤደን የአትክልት ስፍራ የሠራውን የረቀቀ ደባ ስንመለከት በገዛ ሰብዓዊ ደካማነታችን በቀላሉ ተስፋ እንድንቆርጥ ሊያደርገን ይችላል። አዳም እና ሔዋን እግዚአብሔር ምን ያህል አጠገባቸው እንደነበረ እያወቁ እባቡ የነገራቸውን ግማሽ እውነት ተቀበሉ። እነርሱ ከእግዚአብሔር ጋር ከነበራቸው ያን የመሰለ አካላዊ ቅርበት የተገለልን እኛ--ፈተናን ለማሸነፍ የሚያስችለንን ኃይል ዛሬም ከእርሱ ማግኘት የምንችለው እንዴት ነው?`

`3.በሥልጣን ዙሪያ ስለሚነሱ ጥያቄዎች እና ሥልጣንን መታዘዝ አስፈላጊ ስለሆነበት ምክንያት ተወያዩ? የሥልጣን መዋቅሮች እየደበዘዙ መሄድ ምን ያስከትላል? ሥልጣን ያለ አግባብ ጥቅም ላይ የሚውለው እንዴት ነው? እንዲህ ያለ ሁኔታ ሲከሰት እንዴት ምላሽ መስጠት እንችላለን?`