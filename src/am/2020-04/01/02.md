---
title:  የመጀመሪያው ትምህርት ቤት
date:  27/09/2020
---

ምንም እንኳ ብዙውን ጊዜ የአትክልት ስፍራውን እንደ መማሪያ “ክፍል” ባናስበውም፤ ነገር ግን ባልተበከለ ሙላት የተንሰራፋውን ያን የእግዚአብሔርን የፍጥረት ሥራ-በተለይ ኤደንን በዚህ መልኩ ማሰብ በእርግጥ ትርጉም ይሰጣል። ዛሬ ከምንገኝበት ሁናቴ አኳያ ይህን ማሰብ አስቸጋሪ ቢሆንም፤ ባልወደቀው ዓለም ይኖሩ የነበሩት እነዚያ ያልወደቁ አካላት በቀጥታ ከፈጣሪያቸው የተማሯቸውን ትምህርቶች የቀሰሙት በዚያ “ክፍል” ውስጥ እንደሆነ ይታመናል።

`ጥቅሶቹን ያንብቡ: ዘፍ. 2:7-23። እግዚአብሔር አዳምን ሲፈጥረው; በኤደን ገነት ሲያኖረውና የሚሠራውን ሲሰጠው--ከፍላጎቱና ዓላማው ምን ያስተውላሉ?`

እግዚአብሔር ሰውን ወንድ እና ሴት አድርጎ በአምሳሉ ከፈጠረ በኋላ መኖሪያ ስፍራና ተገቢ የሆነ ሥራ ሰጣቸው። በዚህ መማር ማስተማር መሃል ያለውን ተውህቦ ሲመለከቱ--ግንኙነቱን ተስማሚ ሆኖ ያገኙታል። አዳምን የፈጠረው እግዚአብሔር አምላክ በፍጡሩ ውስጥ ያለውን ክህሎት ጠንቅቆ ያውቃል። አዳም ክህሎቱን በሚገባ መረዳት እንደሚችል የሚያውቀው አምላክ እርሱን ማስተማር ይችላል። እግዚአብሔር ለሰው ኃላፊነት ቢሰጥም፤ ደስተኛ እንዲሆንም ፍላጎቱ ነበር። ምናልባት እርሱን የደስታ ባለቤት ከሚያደርግባቸው መንገዶች አንዱ ኃላፊነት መስጠት ነው። ለነገሩ--ኃላፊነት በመቀበል እና ያን ኃላፊነት በታማኝነት ከታለመው ግብ በማድረስ እርካታ እና ደስታ ማግኘት የማይችል ማነው? የአዳምን ልብ የሚያውቀው እግዚአብሔር ይህ ፍጡሩ ሊያዳብርና ሊያበለጽግ የሚችለውን ነገር ያውቅ ስለ ነበር እነሆ የኤደንን የአትክልት ስፍራ የመንከባከብ ኃላፊነት ሰጠው። “እግዚአብሔር አምላክ ሰውን ወስዶ እንዲያለማትና እየተንከባከበ እንዲጠብቃት በዔደን የአትክልት ስፍራ አስቀመጠው” (ዘፍ. 2:15)። አዳም የገነት መኖሪያ ቤታቸውን እያለማ ብሎም እየተንከባከበ ትምህርት መቅሰሙ እሙን ቢሆንም፤  ይህችን ዓለም በኃጢአትና ሞት ብቻ ለምናውቃት ለእኛ ሥራው ይጠይቅ የነበረውን ጉልበትም ሆነ ትምህርት ማሰብ አዳጋች ነው።

እግዚአብሔር እንስሳትን ጥንድ; ጥንድ አድርጎ ለአዳም እንደፈጠረና እንዲሁም ሔዋንን ለአዳም ሚስት አድርጎ መፍጠሩን በዘፍ. 2:19-23 እናነባለን። አዳም የህይወት አጋር እና ረዳት እንደሚያስፈልገው የተገነዘበው እግዚአብሔር፤ እንስት ፈጠረለት። በተጨማሪ ሰው ከእርሱ ጋር የጠበቀ ግንኙነት እንደሚያስፈልገው ያውቅ ስለ ነበር፤ እርሱና ሰብዓዊ ፍጡሮቹ የቀረበ ትስስር የሚፈጥሩበትን የተገደበ አካባቢ በኤደን የአትክልት ስፍራ ፈጠረ። እነዚህ ሁሉ--እግዚአብሔር በፍጥረት ወቅት የነበረውን ዓላማና ልባምነት እንዲሁም ለሰብዓዊው ፍጡር የነበረውን ፍቅር የሚመሰክሩ ነበሩ። ዛሬ በእኛ እና በኤደን መካከል ካለው ግዙፍ ልዩነት አኳያ ክስተቶቹ ምን ይመስሉ እንደነበር ለመገመት አዳጋች ቢሆንም--በዐይነ ህሊና ለመሳል መሞከር ጥሩ ስሜት ሳይሰጥ አይቀርም!

`ምንም እንኳ ከኤደን የአትክልት ስፍራ እጅግ ርቀን ብንገኝም ዛሬም ከተፈጥሮ መማር እንችላለን። ትምህርቶቹን ከመጽሐፍ ቅዱሳዊው መነጽር አኳያ ለመተንተን ስንሞክር--ምን ይመስላሉ? እንዴት ልንጠቀምባቸውስ እንችላለን?`