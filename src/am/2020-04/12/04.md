---
title:  አሳሳቢ ጉዳዮችን የምንማርበት ጊዜ
date:  15/12/2020
---

እስራኤላውያን ከእግዚአብሔር ጋር የነበራቸው ውጣ ውረድ የበዛው ተሞክሮ ከሰንበት ጋር ከነበራቸው ሁኔታ ቁርኝት ነበረው። ሰንበትን ለማክበር ፈቃደኛ አለመሆናቸው፤ እርሱ በህይወታቸው እንደማያስፈልጋቸው አምላክ የመውሰዳቸው ምልክት አድርጎ ተመልክቶት ነበር (ኤር. 17:19-27)። ሰንበትን ለመጠበቅ የሚደረግ የታደሰ ቁርጠኝነት፤ ወደ ቀድሞው ንጽህና የመመለስ አካል ነበር--ቅድሚያ የሚሰጠውን ጉዳይ ትክክለኝነት የሚያሳይ ምልክት። ኢሳ. 58 አስገራሚ ንጽጽር ያቀርባል።

`ጥቅሶቹን ያንብቡ: ኢሳ. 58:1-14። እግዚአብሔር ለዚህ ዘመን ገጣሚ በሆነ መልእክቱ ለህዝቦቹ ምን እያለ ነው?`

እስራኤላውያን በአምልኮአቸው እና በጾማቸው የእግዚአብሔር ተከታዮች ቢመስሉም ነገር ግን ከአምልኮ በኋላ ሕይወታቸውን የሚመሩበት መንገድ ለእግዚአብሔር ሕግ ከልብ የመነጨ ቁርጠኝነት አይታይበትም። እግዚአብሔር ከሕዝቡ የሚጠብቀውን እያመላከተ ኢሳ. ምዕ. 58 መልእክቱን ይቀጥላል።

ይህ ብቻ አይደለም። በተጨማሪ ኢሳ. 58:13-14 ያንብቡ። እግዚአብሔር በጥቅሱ መጨረሻ ሰንበት ላይ ትኩረት ያደረገው ለምንድን ነው? እዚህ ላይ ነቢዩ ከተቀሩት ምዕራፎች ጋር ተመሳሳይነት ያላቸውን ሀረጎች በመጠቀም ያስጠነቅቃል: “የልብህን ባታደርግ”; “በገዛ መንገድህ ከመሄድ…ብትቆጠብ”; “እንደ ፈቃድህ ከማድረግና ከከንቱ ንግግር ብትቆጠብ።” በሌላ አነጋገር ሰንበት በአምልኮ ወቅት ከሚኖረን ሁናቴ ተቃራኒ ህይወት የምንመራበት; የግል ጉዳዮቻችንን የምናሰላስልበት እና የልምድ አምልኮ ለማድረግ የምንመላለስበት ጊዜ አይደለም። ሰንበት “ደስታ” የሞላበት እና “የተከበረ” ቀን ሊሆን ይገባል። ሰንበት አምላካዊውን ባህሪ እና ዓላማ በመማራችን ደስ የምንሰኝበት እና ከሌሎች ጋር ባለን ግንኙነት እነዚህን ባህሪዎችና ዓላማዎች በህይወታችን የምናሳይበት--ሆኖ በተቀረው የምዕራፉ ዐውድ ቀርቦአል። ሰንበትን እንዴት ማክበርና በዕለቱ አምልኮ ማድረግ እንደሚገባ ማወቅ ብቻውን በቂ አይደለም። ትምህርት በህይወት ላይ ተጽእኖ ሊኖረው ይገባል።

`በሰንበት ደስ ይሎታል? ካልሆነ--ያንን ለመለወጥ ምን ማድረግ ይችላሉ? ሰንበትን ስለ “ማክበር” ተምረዋል? ይህ ምን ማለት እንደሆነ ከተቀሩት የክፍል ተማሪዎች ጋር ተወያዩ።`