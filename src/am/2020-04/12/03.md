---
title:  የተረሳው እንደገና የተገኘበት ጊዜ
date:  14/12/2020
---

ሙሴ እስራኤላውያንን ከግብፅ እንዲያወጣ በተጠየቀ ጊዜ አብዛኛው ሕዝብ የእግዚአብሔር ልጅ የመሆኑን ግንዛቤም ሆነ አመለካከት ማጣቱ ግልጽ ነበር። አስደናቂ የወደፊት ተስፋ የሰጣቸውና ኪዳን የገባላቸው; አምልኮአቸውን የሚፈልግ ይህ አምላክ ማን እንደሆነ ዳግም ሊደርሱበት የግድ ነበር። በዚህ የግንዛቤ ጉዞአቸው ሰንበት ቁልፍ የመማሪያ ተሞክሮ መሆኑ እሙን ነው። እንዲሁም ከእግዚአብሔርና ከሕዝቡ ጋር የተለየ ግንኙነት ለነበራቸውም ሕዝቦች ግልጽ ምልክት መሆን ይችላል። የመናው ተሞክሮ እግዚአብሔር እስራኤላውያንን ያስተማረበትን መንገድ ያሳያል።

`በዘፀ. 16:14-29 እስራኤላውያን ሊማሯቸው የሚገቡ ምን ዓይነት ትምህርቶች ቀርበዋል?`

እግዚአብሔር ለእስራኤላውያን በተዓምር ከሰማይ መና እያወረደ ለየዕለቱ የሚሆን በቂ ምግብ ይሰጣቸው ነበር። ይሰበስቡ ከነበረው መጠን በላይ ሰጥቶአቸው ቢሆን ኖሮ የሚያሻቸውን እያሟላ የነበረውን አምላክ በዘነጉት ነበር። ስለዚህ በየቀኑ ተዓምራት ያደርግላቸው ስለነበር የእግዚአብሔርን ጥንቃቄ መመልከት ቻሉ። ሆኖም የመናው ተዓምራት ጉዳይ በሰንበት ዕለት የተለየ ነበር። ሁለት ተዓምራቶች ይፈጸሙ ነበር: አርብ ዕለት የሚወርደው መና እጥፍ መሆን እና ምግቡ በማደሩ ሳይበላሽ መቅረቱ። ይህ ሁኔታ አዳኛቸው የሆነውን ይህን አምላክ እንዲያደንቁና የእግዚአብሔር ሕዝብ መሆን ምን ማለት እንደሆነ ዳግም እንዲያስተውሉ ረድቶአቸዋል።

እስራኤላውያን ይህን መና ለ40 ዓመት በሉ (ዘፀ. 16:35)። እግዚአብሔር እንዴት እስራኤላውያንን በምድረ በዳ እንደ መራቸው ያስታውሱ ዘንድ ሙሴ አንድ ጎመር መና ወስዶ ለመታሰቢያ እንዲያቆም እግዚአብሔር ትእዛዝ ሰጥቶት ነበር (ዘፀ. 16: 32-33)። መታሰቢያው የሰንበትን ቀን አስመልክቶ የነበራቸውን ተሞክሮም እንዲሁ የሚያስታውሳቸው ነበር።

ሰንበት እስራኤላውያን የረሱትን ማንነታቸውን እና አምላካቸውን ዳግም እንዲያገኙ እግዚአብሔር እነርሱን የረዳበት አንዱ መንገድ ነበር። እንዲታዘዙና ሰንበትን ቅዱስ አድርገው እንዲጠብቁ ተጠይቀው የነበረ ሲሆን፤ ነገር ግን ይህ የሆነው የፈጣሪያቸውን ባህሪ በጥልቅ ከማስተዋል እና ከእርሱ ጋር ዘላቂ ኪዳን ከመገንባት ዐውድ ነበር።

`ሰንበት “አሰልቺ” ከሆነበት በዐሥራዎቹ የዕድሜ ክልል ከሚገኝ ታዳጊ ወጣት ጋር እየተነጋገሩ ነው። ሰንበትን የሚጠብቀው መጽሐፍ ቅዱስ እና ወላጆቹ ያን ማድረግ እንዳለበት ስለነገሩት ብቻ ነው። ሰንበትን በአዎንታዊ የመማር ተሞክሮ ዳግም ማግኘት ይችል ዘንድ ምን ዓይነት ሀሳቦች ሊያካፍሉት ይችላሉ?`