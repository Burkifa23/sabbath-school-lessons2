---
title:  የሚገረሙበት እና የሚደነቁበት ጊዜ
date:  13/12/2020
---

በዘፍጥረት የመጀመሪያዎቹ ሁለት ምዕራፎች ውስጥ እግዚአብሔር ሁለት ተጓዳኝ የፍጥረት ታሪኮችን ሊሰጠን ለምን እንደ መረጠ አስበው ያውቃሉ? ምድር ቅርጽ ስለመያዟ እና በመቀጠል በአስደናቂ ለውጥ ሕይወት ማፍራቷ፤ በመጨረሻም በስድስተኛው ቀን ወንድ እና ሴት ሆነው በተፈጠሩ ሰዎች የፍጥረት ሥራ መደምደሙን አስመልክቶ ዘፍ. ምዕ. 1 ስለ ፍጥረት ሣምንት በዝርዝር ይነግረናል። ዘፍ. ምዕ. 2 ተመሳሳይ በሆኑ ጉዳዮች ዙሪያ ምልከታ ቢያደርግም፤ ይህ የሚስተናገደው ከተለየ አተያይ ነው--በሰባተኛው ቀን ላይ ልዩ ትኩረት በማድረግ። አሁን አዳም የትዕይንቱ ማዕከላዊ ክፍል እንደ መሆኑ ማንኛውም ነገር ለእርሱ እና ለሴቲቱ በዚያ ህልውና እንዳገኙ ተገልጾአል--አትክልቱ; ወንዞቹ; እንስሳቱ; ሴቲቱም ጭምር።

ፍጥረትን እጅግ ጥልቅ ከመሆኑ የተነሳ በአንድ ቃል መግለጽ አይቻልም። በመጀመሪያ ፍጹም የሆነውን ውበት በጥልቅ የሚያዩ ዐይኖች ስላሉት ኃያል እና ጥበበኛ አምላክ እንማራለን። በመቀጠል ሰዎች እርስ በርሳቸው እንዲፋቀሩና አንዳቸው ለሌላቸው እንዲጠነቀቁ፤ ተመሳሳዩን ለሌሎች ፍጥረቶች እንዲያደርጉ ከሚፈልገውን የግንኙነት አምላክ ጋር እንገናኛለን።

`ጥቅሶቹን: ዘፍ. 1 እና 2 ካነበቡ በኋላ የመጀመሪያው ሰንበት ቀን (ዘፍ;. 2:1-3) እንዴት ከመጀመሪያው የፍጥረት ታሪክ ጋር እንደሚተሳሰር ለማሰብ ይሞክሩ። እግዚአብሔር የሰንበትን ቀን መባረኩ እና የተቀደሰ ማድረጉ ምን ማለት እንደሆነ እንዲያስተውሉ የሰጡት መደምደሚያ እንዴት ሊረዳዎ ይችላል?`

በዚያ የመጀመሪያ ሰንበት ቀን ራስዎን እንደ አዳም ወይም ሔዋን አድርገው ይሳሉ። ከተፈጠሩ የመጀመሪያዎ ቀን; ከባለቤትዎ ጋር የመጀመሪያዎ ቀን እንዲሁም ከእግዚአብሔር ጋር የመጀመሪያዎ ቀን። እንዴት ያለ የትምህርት ቀን ነው! እንዲህ ያለውን እጹብ ድንቅ ውበት ከፈጠረው አምላክ መማር ጀምረዋል። በአንድ ወቅት ባዩት ዝሆን ተደንቀው ሳያባሩ ወዲያው ደግሞ እንቁራሪት ይመከታሉ--ሁሉም ልዩ እና ድንቅ። የሚቦርቅ ቀጭኔ ወይም ጎሽ ይመለከቱና ፈገግ ይላሉ። በሚመለቷቸው መጠነ ሰፊ ህብረ ቀለማትና ቅርጾች እንዲሁም በሚሰሟቸው ውብ ለዛና ቃና ያላቸው ሙዚቃዊ ድምጸቶች--ብቻ ምኑ ቅጡ፤ እንደው በጸጥታና በአድናቆት ይደመማሉ። የሚቀምሷቸውም ሆነ የሚያሸቷቸው ነገሮች የሚሰጦትን ልዩ የደስታና ፍስሐ ስሜት መገንዘብ ጀምረዋል። ሆኖም ከሁሉም በላይ ግን ስለ ግንኙነቶች; ኃላፊነት; ጥንቃቄና እንክብካቤ መማር ይጀምራሉ። እነዚህን ነገሮች ከፈጣሪዎ ከቀሰሙ በኋላ፤ ከተቀሩት ፍጥረታት ጋር መለማመድ ይጀምራሉ።

የመጀመሪያው ሰንበት በአዳምና ሔዋን ላይ የተለየ ፍላጎት የማያጭር ተሞክሮ እንዳልነበር ይገመታል። ትኩረታቸውን በፈጣሪያቸው እና በፍጥረት ሥራው ላይ እንዲያደርጉ የሚያስችል በእግዚአብሔር የተፈጠረላቸው ዕድል ነበር። ጊዜው አብልጠው የሚገረሙበትና የሚደነቁበት ነበር።

`አዳምና ሔዋን በዚያ የመጀመሪያ ሰንበት ያገኟቸውን የተለያዩ ትምህርት ሰጭ ዕድሎች በዝርዝር ለማስቀመጥ ይሞክሩ። ለየት ባለ መልኩ ቢሆንም፤ ከእነዚህ ዕድሎች መሃል ዛሬም ሥራ ላይ መዋል የሚችሉት የትኞቹ ናቸው? የሰንበት ቀንዎን እንዴት ማበልጸግ ይችላሉ?`