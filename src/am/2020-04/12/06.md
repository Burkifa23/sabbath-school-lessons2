---
title:  ማኅበረሰቡ በአንድነት የሚሰበሰብበት
date:  17/12/2020
---

የሱስ በሣምንታዊው የምኩራብ አገልግሎት በመገኘት ለደቀ መዛሙርቱ ምሳሌ ነበር። ከትንሣኤው በኋላ ሌሎች የየሱስ ተከታዮች እንዳደረጉ ሁሉ እነርሱም ይህንኑ አካሄድ ተከተሉ። ሰንበት ማኅበረሰቡ በአንድ ላይ እንዲሰባሰብና እንዲማር ቁልፍ አጋጣሚ ከመሆኑ አኳያ ሐዋርያት ከትንሣኤው ጋር ተያያዥነት ያላቸውን ጥያቄዎች ማንሣት ይችሉ ዘንድ ምኩራቡ ዋንኛ ከነበሩ መሰብሰቢያ ስፍራዎች አንዱ ሆነላቸው። ደግሞስ የሱስ በየሰንበቱ በምኩራብ የሚነበበውና በብሉይ ኪዳን አስቀድሞ የተተነበየው ዕብራዊ መሲህ አይደል? ታዲያ አማኞች የሱስን ከፍ ከፍ ለማድረግ ከምኩራቡ የተሻለ ምን ዓይነት ቦታ ሊያገኙ ይችላሉ? በተለይ ለአይሁድና ለሌሎች “እግዚአብሔርን ለሚፈሩ” (ሐዋ. 13:16;26) ሲመሰክሩ?

`የሚከተሉትን ጥቅሶች ይመልከቱ። የየሱስ ተከታዮች በየዐደባባዩ እንዴት እንደ መሰከሩ ምን ይነግሩናል? እነዚህን ጥቅሶች ሲያነቡ: የት ሆነው ይናገሩ እንደ ነበር; ለማን ይናገሩ እንደነበር; ምን እንደተባለና ውጤቱ ምን እንደ ሆነ ያስቡ። ሐዋ. 13:14–45; ሐዋ. 16:13-14; ሐዋ. 17:1–5; ሐዋ. 18:4።`

የሐዋርያት ምስክርነት ግላዊ እና መጽሐፍ ቅዱሳዊ ነበር። “አባቶቻችን” (ሐዋ. 13:17) በሚል ቃል የሚጀምረው ጳውሎስ ከግብፅ አንስቶ የእስራኤልን ታሪክ እያብራራ; የመሳፍንቱንና የነገሥታቱን ዘመን ጠቅሶ ዳዊት ላይ ሲደርስ ፍጹም በሆነ ሽግግር ወደ የሱስ ያመራል።

ጳውሎስ እና ሌሎች ሐዋርያት የግል ተሞክሮአቸውና መረዳታቸው ከአምላካዊው ቃል ዐውድ ምን ያህል ትርጉም እንዳለው ጭምር አሳይተዋል። መረጃ ያቀርቡ; ይመረምሩና ይወያዩ ነበር። በስብከት; በማስተማር እና በውይይት ይቀርብ የነበረው የግል ምስክርነትና የቅዱሳት መጻሕፍት ጥምረት በጣም ኃይለኛ ነበር። አንዳንድ የኃይማኖት መሪዎች ሐዋርያት በነበራቸው ሥልጣንና ይህን ተከትሎ በአይሁድ እና አይሁድ ባልሆኑ ሕዝቦች ባፈሩት ተሰሚነት ይመቀኙአቸው እንደ ነበር የመጽሐፍ ቅዱስ ጥቅሶች ያሳዩናል።

ሰባተኛ ቀን የዳግም ምጽአቱ ተጠባባቂ ቤተ ክርስቲያንም እንዲሁ በስብከትም ሆነ በማስተማር (በማካፈል) ትንቢትን እና መጽሐፍ ቅዱስን መመርመር ታበረታታለች። የሰንበት ትምህርት ጥናት እና የዋናው አገልግሎት (ስብከት) እንዲሁም የወጣቶች መርኀ ግብር ጥምረት ለሰባተኛ ቀን አድቬንቲስት አምልኮ ጠንካራ መደበኛ ትምህርታዊ መሰረት ይሰጣል። ምንም እንኳ ይህ በሌሎች የመማሪያ ተሞክሮዎች መጎልበት ቢያስፈልገውም፤ ለሰንበት ትምህርት ተሞክሮ መሰረታዊና አስፈላጊ ነው።