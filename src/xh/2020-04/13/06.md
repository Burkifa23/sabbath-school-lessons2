---
title:  ITitshala Enkulu
date:  24/12/2020
---

Njengoko sibonile kule kota onke, icandelo elinye elisembindini wolungiselelo lukaKristu apha emhlabeni yayilelokuba yititshala. Kususela ekuqalekeni kolungiselelo lwaKhe, nokuba kungezenzo okanye imisebenzi, uYesu wayezingisile ukubafundisa abalandeli baKhe iinyaniso ezingaYe, ngoYise, nosindiso, nangethemba elisilindeleyo (khangela: Mat. 5:2, Marko 4:2, Luka 19:47, Yohane 6:59). Ngokwenene, konke ongakwenza kukuthi rhwelele ukufunda iVangeli, nayiphi, kuyo yonke uya kumfumana uYesu efundisa. Nangona phofu, nangoku, ngeLizwi laYo, iNkosi iyaqhubeka ifundisa. Nakwilizwe elitsha oku kufundisa kuza kuqhubeka. Cinga ke kodwa, ukuba kuya kwahluka njani ukubakho kwindawo engaxakekiswanga sisono nayo yonke imiqobo esiyibeka phezu kwethu.

`“Kothiwa kuye, Ayini na la manxeba asezandleni zakho? Athi, Ngendangxwelerhwa ngawo endlwini yabazizihlobo zam” (Zek. 13:6). Ucinga ukuba ithetha ngantoni le ndima?`

Iminyaka kanaphakade, njengoko ibheka phambili, iya kuzisa izityhilelo ezihle neziqaqambe ngakumbi nangakumbi zikaThixo noKristu. Kuya kuthi ngexesha ulwazi luqhubela phambili, kube njalo nakuthando, nembeko, nolonwabo, ukukhula. Okona abantu befunda ngoThixo, okona kuya kuba ngaphezulu ukusithanda isimilo saKhe. Uthi xa uYesu etyhila phambi kwabo ubutyebi bokuhlangulwa neempumelelo ezimangalisayo kwimbambano enkulu noSathana, iintliziyo zabahlangulweyo zithabatheke kukuzinikela okunyaniseke ngaphezulu, baze bathi, ngokuphuphuma kovuyo olongeziweyo, bazichukumise iihadi zegolide; athi amazwi angamashumi amawaka aphindaphindwe kangangamawaka angamawaka ahlangane ukunyusa ingoma enkulu yokudumisa. . . . Imbambano enkulu iphelile. Isono naboni abasekho. Indalo yonke [iyunivesi] icocekile. KuLowo udale konke, kumpompoza ubomi nokukhanya nolonwabo, kuwo wonke ummandla wendawo engenamida. Kususela kweyona nto incinane kuse kwelona likhulu ihlabathi, zonke izinto, eziphilayo nezingaphiliyo, kubuhle bazo obungenasithunzi novuyo olugqibeleleyo, zivakalisa ukuba uThixo uluthando.”—Ellen G. White, Imbambano Enkulu, p. 678.

`Kuzo zonke iinyaniso ekunzima ukuzikholelwa esiya kuzifunda ngonaphakade wonke, ayikho esithabathekisayo ngaphezu kombingelelo kaKristu ngenxa yethu. Cinga ngobunzulu bokutyeba okuya kuba khona kuba siya kufunda unaphakade wonke. Nangoku, ungakufunda njani ngcono ukuxabisa oko uYesu asenzele kona ngoMnqamlezo?`