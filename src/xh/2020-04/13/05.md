---
title:  ITitshala Kwixesha Lasemva Koku
date:  23/12/2020
---

`“Kuba ubukhaphukhaphu bembandezelo yethu eyeyomzuzwana busisebenzela ngokuncamise kwaphela ubuqaqawuli obukhulukazi obungunaphakade sakubon’ ukuba asixuneli kwezingabonwayo. Kuba ezibonwayo zezomzuzwana, ke zona ezingabonwayo zezonaphakade.” (2 Kor. 4:17, 18). Zisinika ithemba elithini ezi ndima? Zinokuba ziintoni ezinye zezi zinto zingekabonwa zikanaphakade sizilindeleyo, esithenjiswe zona ngoYesu? Khangela nakwisiTy. 21:1, 2; IsiTy. 2:7; IsiTy. 7:14–17.`

Nokuba ayinyaniso kangakanani amadinga esiwanikwa ngoYesu, nokuba zininzi kangakanani izizathu ezilungileyo ekufuneka sikholelwe ngazo, inyanio ihleli yokuba iBhayibhile isinika nje amasuntswana, ukusikrobisa nje, koko kusilindeleyo. Into enye esingaqiniseka ngayo, phofu, yeyokuba kuza kuba kuhle, kuba, cinga nje ukuba, bebuya kuba njani ubomi ukuba besikwindawo apho singadlavulwanga khona sisono! Yonke intlungu yethu, konke ukubulaleka kwethu, zonke izinto esilwa nazo apha ziphuma esonweni, kunye neziphumo zesono. UKristu weza ukuba akuchithe konke oko, kwaye uya kuwubuyisela umhlaba koko uThixo wayefune ekuqaleni ukuba ube kuko ngaphambi kokungena kwesono. Kakuhle, uya kubangcono, kuba, phakathi kwako konke oku kuhle, siya kukwazi ukuhlala ngonaphakade sibona amanxeba ezandleni nasezinyaweni zikaYesu, indleko yokuhlangulwa kwethu.  “Apho, xa isigqubuthelo esisitha umbono wethu siya kuba sisusiwe, aze amehlo ethu abone elo lizwe lobuhle esithi ngoku sizithi tshazi nje ngesixhobo sokujonga ezona zinto zincinane; xa sikhangele ubuhle bamazulu, ngoku esiwafunda ekude ngesixhobo sokubona kude; xa, kuya kuthi sisusiwe isibetho sesono, ubonakala wonke umhlaba unobuhle bukaYehova uThixo wethu, hay’ ubuhle bomhlaba wokufundwa oya kuvulwa phambi kwethu! Apho, umfundi wesayensi uya kufunda iingxelo zendalo angaboni zinto zikhumbuza umthetho wobubi. Uya kuphulaphula umculo wamazwi endalo angafumani sandi sakukhala okanye isingqala sosizi. Kuzo zonke izinto ezidaliweyo uya kuphawula umbhalo omnye wesandla—kububanzi beyunivesi ubona ‘igama likaThixo libhalwe kakhulu,’ kungekho mqondiso wenkohlakalo useleyo emhlabeni okanye elwandle okanye esibhakabhakeni ”—Ellen G. White, Education, p. 303

`Zama ukuba nomfanekiso wokuba kuya kuba njani ukuhlala ngonaphakade kwilizwe elitsha ngokupheleleyo, lingenako konke okwenza ubomi bube nzima apha. Umbono wokuba liya kuba njani? Zinto zini okhangele, ngokukodwa, ukuba uzibone?`