---
title:  Ngelo Xesha Siya Kwazi
date:  22/12/2020
---

“Izulu sisikolo; umhlaba waso wokufundwa yiyunivesi; ititshala nguLowo ungenasiphelo. Isebe lesi sikolo lalimiselwe e-Eden; kuya kuthi lakuba lifeziwe icebo lokuhlangulwa, imfundo iphinde iyokuqala kwakhona kwisikolo sase-Eden.” Ellen G. White, Education, p. 301. Ukuba uyafana nabanye abantu, unemibuzo emininzi—imibuzo ngesono, ngokubulaleka ngokugula, ukufa, nokuba kutheni kusenzeka oku, kanti kona okuya, nenye into yenzeka njani. Sinemibuzo ngelizwe lendalo, nazo zonke izinto eziyimihlola (iimfihlelo). Nangona kukho konke okuyinkqubela okwenziwe yisayensi, ekunzima ukukukholelwa, phofu, okusinceda sibe nokuqonda ngaphezulu ngelizwe neyunivesi iyonke, kuse kuninzi okungaphaya esingakwaziyo ukufikelela kuko.Kususela kweyona nto incinane ephilayo kuse phezulu esibhakabhakeni esingaphaya kweentloko zethu, kusukela ekushukumeni kothulana oluncinane kuse kwiinkwenkwezi ezisemajukujukwini kuyo yonke indalo, sijongene nobunyaniso obukhulu nobunzulu kakhulu ukuba bungaqiqwa ziingqondo zethu, ngakumbi sinexesha elincinane kakhulu apha ngoku ukuba sizifundele ngokwethu ezi zinto. Kwelinye icala, xa unonaphakade wokufunda, iimfihlelo ezininzi, ngokuqinisekileyo siya kuzisonjululelwa.

**Zisixelela ntoni ezi ndima ngoko siya kukufunda ngako nje ukuba esi siqendu silusizi sesono nokubulaleka nokufa, ekugqibeleni, siphele?**

`1 Kor. 13:12`

`1 Kor. 4:5`

Sithenjisiwe ukuba siya kunikwa ukukuqonda oko kuhleli kufihliwe kuthi okwangoku. Ithemba elimangalisayo, nalo, lokuba ngako nje ukuba sizibone siziqonde izinto ezibonakala zinzima kakhulu ngoku, siya kusala nento enye kuphela, ukumdumisa uThixo! Undoqo kuthi ngoku kukubambelela elukholweni lwethu, sithembe amadinga kaThixo, siphile ekukhanyeni “[si]nokuzenza zonke izinto [si]kuKristu lowo u[so]melezayo” (Filipu 4:13).

`Yimibuzo enzima ethini esinda intliziyo yakho? Zinto zini ezibonakala zinzima ukuba uziqonde ngoku? Ukufunda ukuthemba uThixo ngezinto oziqondayo ngoku kungakunceda njani ukuba umthembe kwezo ungaziqondiyo?`