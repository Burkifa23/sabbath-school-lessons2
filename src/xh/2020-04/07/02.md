---
title:  Sisonke Sinento Esiyinqulayo
date:  08/11/2020
---

Ikho into ngaphakathi kwethu, akuthandabuzeki, eyathi kwasekuqalekeni yathungelwa ngaphakathi kwethu nguThixo kodwa, njengoko kunjalo ngazo zonke ezinye, yagotywa sisono—ifuna ukunqula. Ngokuphandle, ekuqalekeni sasiza kunqula kuphela Lowo ufanelwe ukunqulwa, iNkosi noMdali wethu. Sekunjalo, kususela ekuWeni, konke oku kwaguquka, kakhulu kunjalo.  Phofu ke, kunjalo, sonke sinento esiyinqulayo, omnye umntu, nokuba yintoni. Oku kunceda ukuchaza unobangela, kuyo yonke imbali yomntu, nanamhla oku, abantu bayanqula. kwiYiputa yakudala, abanye abantu babenqula uFaro; maxa wambi, kwamanye amazwe, abantu babenqula imifanekiso eqingqiweyo yentlanzi, oothixo abaneentloko ezininzi, nabanye ekuthiwa ngoothixo. Abanye abantu babenqula ilanga, inyanga, iinkwenkwezi. Namhlanje, uninzi lwabantu baphucuke kakhulu ukuba bangaguqa phantsi phambi komfanekiso oqingqiweyo wesele (kodwa, ngokucacileyo, kungekuko kumfanekiso kaMriya), kanti oku akuye kuthethe ukuba abantu, nabangakholwayo, abakhonzi nto: imali, igunya, isondo, iziqu zabo, iimvumi, abadlali eqongeni, abepolitiki. Nokuba yintoni esiyithanda kakhulu, yonke into esiyinika kakhulu ingqwalasela yethu, yonke into esiphilela yona, yiyo esiyinqulayo. Kungoko walumkisayo ongakholwayo ongumbhali, uDavid Foster Wallace, wathi, ukuba unqula into engalunganga, “iya kukutya uphila.”

`Lisifundisa ntoni ibali likaDaniel 3 ngokubaluleka konqulo oluyinyaniso?`

Amadodana amathathu amaYuda ngokucacileyo athabatha umthetho wesibini (Eks. 20:4-6) ngondiliseko njengoko uThixo wayethe kufuneka uthatyathiwe. Ngapha koko, uyinxalenye yemiThetho eliShumi, khona apho kukho izithintelo okanye izalelo ekubulaleni, ebuseleni, njl. Unqulo, unqulo olululo, lubaluleke kakhulu, kangangokuba, phofu, ngokwenene, luba ngumongo kwimiba yemihla yokugqibela, phambi kokubuya kwesibini kukaKristu. Kungoko, imfundo yobuKristu idinga ukuquka wonke umcimbi wonqulo: luyintoni, silwenza njani, lubaluleke ngantoni, ingubani esimnqulayo?

`Funda: IsiTyilelo 14:6–12. Zisifundisa ntoni ezi ndima ngendlela umba wonqulo oya kuba ngundoqo njani kwimo eza kuba mandundu phambi kokuba uKristu abuye?`