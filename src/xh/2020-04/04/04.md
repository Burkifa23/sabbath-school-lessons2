---
title:  Imbono Yehlabathi NgokweBhayibhile
date:  20/10/2020
---

Njengoko kutshiwo kwintshayelelo, akukho noyedwa kuthi olibona ihlabathi ekwindawo ephakathi, angemanga kuyo. Umzekelo, ongakholelwayo kuThixo, ujonga angaboni nto yimbi ngaphandle kwento nje ezenzekela “ngokwendalo.” Ayinanto iyithethayo ngaphandle nje kwaleyo abantu abathanda ukuyinika yona. Kwelinye icala, omnye uwujonga ngokwembono yehlabathi yeBhayibhile abone, kungekuphela nje kodwa into ezenzekelayo “ngokwendalo,” amanzi nokukhanya kuhlangana, kodwa njengesiqinisekiso sesithembiso sikaThixo sokuba akayikuphinda awutshabalalise umhlaba ngamanzi (Gen. 9:13–16). “Ukuhla okungako kukaThixo, nokuba nemfesane kwaKhe kwizidalwa ezonayo ngokubeka umnyama omhle emafini ukuba ube ngumqondiso womnqophiso nabantu! ... Yayiyinjongo kaThixo ukuba bathi abantwana bezizukulwana ezilandelayo bakubuza intsingiselo yale atshi intle inqumla emazulwini, abazali babo baliphinde ibali likaNogumbe, babaxelele ukuba Osenyangweni wawugoba umnyama wawubeka emafini njengesiqinisekiso sokuba amanzi awasayi kuwugubungela umhlaba kwakhona.”—Ellen G. White, Amanyange Nabaprofeti, iph. 106. KumaSeventh-day Adventists, iBhayibhile ihlala ikho iyincwadi yesiseko senkolo yethu. Ifundisa imbono yehlabathi, “intluzo,” esithi ngayo silibone siliqonde ihlabathi, liyindawo etyhafisayo nenzima kakhulu. IsiBhalo sisizobele umfuziselo wokusinceda ukuba sibuqonde ngcono ubunyaniso bemeko esizifumana sikuyo, esiyinxalenye yayo, nesikholisa ukuphazamiseka siyotyiswe yiyo.

`Zeziphi iinyaniso ezifunyanwa kwezi ndima zilandelayo ezinokusinceda sibuqonde ngcono ubunyaniso esihlala phakathi kwabo? Efese 6:12; Marko 13:7; Roma 5:8; Roma 8:28; Intsh. 9:5; IsiTy. 20:5, 6.`

SingamaSeventh-day Adventists, kufuneka sibambelele siqine kwiimfundiso zeBhayibhile, kuba le yinyaniso kaThixo etyhiliweyo eluntwini, esichazela izinto ezininzi ngehlabathi ebesingasokuze sizazi okanye siziqonde. Kungoko ke, yonke imfundo yobuKristu kufuneka imile izinze eLizwini likaThixo, kwaye yonke enye imfundiso echasene nayo kufuneka yaliwe.

`Zeziphi ezinye iimfundiso zeBhayibhile ezichasa ezinye iinkolo ezibanjwe ngabantu? Umele ukusifundisa ntoni lo mahluko ngendlela ekubaluleke ngayo kuthi ukuba sibambelele ngokuthembeka eLizwini likaThixo?`