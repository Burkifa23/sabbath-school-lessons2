---
title:  Umthetho KaThixo
date:  22/10/2020
---

Kwiminyaka eyadlulayo, eFransi, isizwe sasixoxa ngomba wokohlwaywa ngokubulawa: ingaba kufuneka upheliswe? Abo babesithi makupheliswe bafuna uluvo lombhali odumileyo nenkcuba-buchopho yaseFransi uMichel Foucault bamcela ukuba abhale inqaku eliphambili kwiphephandaba ukubaxhasa. Into awayenzayo, phofu, yaba kukuxhasa, hayi ukupheliswa kuphela kwesohlwayo ngokubulala, kodwa ukuphelisa lonke uhlelo lokuvalelwa entolongweni kodwa ukukhululwa kwawo onke amabanjwa. Ngokuba kutheni? Kuba, kuMichel Foucault, lonke uhlelo lwendlela yokuziphatha kwakusisimiso nje sabantu, iingcamango zabantu ezimisiweyo ngabo basegunyeni ukuze balawule izihlwele. Kungoko, le mithetho yokuziphatha ingenaso isiseko esiqinisekileyo esisemthethweni. Nokuba igabadele kakhulu kangakanani imeko yakhe, esikubonayo apha kukulandelelana okufanelekileyo kwengxaki engekho ntsha ngokwenene. UMoses wayejongene nayo kuIsrayeli wakudala kwiinkulungwane zeminyaka ezadlulayo. “ ‘Ize ningenzi ngokwezinto zonke esizenzayo apha namhla—elowo esenza okuthe tye emehlweni akhe’ ” (Dut. 12:8; khangela nakuAbagwebi 17:6, Imiz. 12:15).  Senkunjalo, ukuba asikwenzi okulungileyo apha nje emehlweni ethu—oko kukuthi, thina ngokwethu asingawo amalungisa, asingcwele, akukho noluvo olusiqhubayo ukuba sazi ukuba yintoni elungileyo ekuziphatheni— singathini ke ngoko ukwazi ukuba simele ukwenza ntoni? Impendulo, okanye indlela, yethi, iNkosi eyasidalayo yasinika ngoko nomthetho wokuziphatha emasiphile ngawo. Mhlawumbi amehlo ethu awaboni kakuhle, kodwa uYehova Yena uhlala ebona.

`Zisifundisa ntoni ezi ndima ngedlela yokuziphatha ekumeni ngonaphakade komthetho? Dut. 6:5, Marko 12:29–31, IsiTy. 14:12.`

Ukuba siza kwenza ukuba ukuhlangulwa kube ngumbindi wembono yethu yehlabathi ngokwamaKristu, ngoko (njengoko besibonile kwiveki ephelileyo) umthetho kaThixo, imiThetho eliShumi, kufuneka ibe sembindini, nayo. Ngapha koko, sihlangulwe entweni xa ingesiso isono, esikukwaphulwa komthetho (Roma 3:20)? Iindaba ezilungileyo, ngokwenene, azenzi ngqondo ngaphandle komthetho kaThixo, ekuphela kwesizathu esenza ukuba sazi ukuba umthetho usasibophelela, nangona ungakwazi ukusisindisa. (Yiyo le nto sidinga iindaba ezilungileyo.) Ngoko ke, yonke imfundo yamaSeventh-day Adventist kufuneka icinezele oko uEllen White akubize ngokuthi “kukuma ngonaphakade komthetho” (Imbambano Enkulu, iph. 63), oquka iSabatha. Ukuba imfundo inokusinceda sibuyisele umfanekiselo kaThixo kuthi, kangangoko kunokwenzeka kobu bomi, kumele ngoko, nakwelona nqanaba lisezantsi, umthetho kaThixo uphakanyiswe, njengoko uKristu wenzayo, njengomthetho wokuziphatha osibonisa ukuba yintoni kanye eyona nto ilungileyo emehlweni kaThixo.