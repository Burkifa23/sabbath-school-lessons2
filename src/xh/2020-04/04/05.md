---
title:  Nqula UMhlanguli
date:  21/10/2020
---

Nangona ibaluleke kangako imfundiso yendalo elukholweni lwethu, le mfundiso ayimanga yodwa, ngakumbi kwiTestamente eNtsha. Ikholisa ukuza iqhogene, ngendlela engenakwahlulwa, nemfundiso yokuhlangulwa. Loo nto yenziwa kukuba, ngokuphandle, kwihlabathi eliwileyo lesono nokufa, ukudalwa kodwa akwanelanga. Siyaphila, siyalwa, sibulaleka (njengoko sinjalo sonke), kuze kwenzeke ntoni kamva? Siyafa, emva koko siphele singahlukanga kwizidumbu zezilwanyana ezishiywe ziqungquluze ecaleni lendlela. Injani ukubaluleka loo nto? Kungoko, sinayo, ebaluleke kakhulu kwimbono yethu yehlabathi, nemfundiso yokuhlangulwa—nto leyo ethetha ukuba sinoYesu Kristu naYe ebethelelwe emnqamlezweni wabuya wavuka osembindini wako konke esikukholelwayo.

`Funda: Yohane 1:1–14. Zisixelela ntoni ezi ndima ngokuba wayengubani uYesu nokuba yintoni awasenzela yona?`

Khangela isigidimi sengelosi yokuqala: “Ndabona esinye isithunywa sezulu, siphaphazela esazulwini samazulu, sineendaba ezilungileyo ezingunaphakade, ukuba sizishumayele kwabo bemiyo phezu komhlaba, nakwiintlanga zonke, nezizwe, neelwimi, nabantu; sisithi ngezwi elikhulu, ‘Moyikeni uThixo nimzukise; ngokuba lifikile ixa lokugweba kwakhe; nimnqule lowo wenza izulu, nomhlaba, nolwandle, nemithombo yamanzi’ ” (IsiTy. 14:6, 7). Qaphela ukuba “iindaba ezilungileyo ezingunaphakade” zihlanganiswe nqo kuThixo njengoMdali. Xa siqonda ukuba uThixo owasidalayo ikwanguThixo owathi, ekwimo yenyama yomntu, wanyamezela ukohlwaywa ngenxa yesono sethu ngomzimba waKhe—akumangalisi ukuba sibizwe ukuba simnqule. Yeyiphi enye indlela ebesingaba nayo ukusabela xa siqonda ukuba unjani ngokwenene uThixo wethu? Ngenxa yesi sizathu, uKristu naYe ebethelelwe emnqamlezweni kufuneka ahlale ekho ngaphambili nasembindini wako konke esikufundisayo—mfundiso leyo, phofu, ekufuneka iquke nokuBuya kwesiBini, kuba ukuza kokuqala kukaKristu akusenzeli okulungileyo ngokupheleleyo ngaphandle kokwesibini, akunjalo? Omnye angaxoxa athi, ethetha ngokwesiBhalo, ukuza kukaKristu kokuqala nokwesibini ngamacandelo amabini esiganeko esinye—icebo losindiso.

`Gxila ngakumbi kwingcamango ebekwe kuYohane 1, yokuba Lowo wenza konke “okuthe kwabakho” (Yohane 1:3) nguLowo wafela thina emnqamlezweni. Kutheni ke ngoko ukunqula kufuneka kube yeyona mpendulo yongamileyo ezenzekelayo?`