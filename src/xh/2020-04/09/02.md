---
title:  Imfundo Yenene YobuKristu
date:  22/11/2020
---

Kubaliswa ibali likarabhi owayejonge kumehlo anobuthongo endodana eyayihleli eklasini yakhe, wabuza: “Bafundi, umntu wazi nini xa ubusuku buphelile kwaqala imini”? Iqela labafundi ngobunono laphakamisa izandla zabo. “Rabhi,” wabuza omnye, “ingaba kuxa unokuxela umahluko phakathi komkhiwane nomnquma”? “Hayi.” Omnye umfundi waphakamisa isandla: “Rabhi, ingaba kuxa unokuxela umahluko phakathi kwegusha nebhokhwe?” Emva kokuphulaphula intlaninge yeempendulo, urabhi wathi, xa unokujonga ebusweni obungazange babonwa ngaphambili ubone owasemzini njengomzalwana okanye udade. Kude kube ngaloo mzuzu, nokuba imini ingade ibe iqaqambe kangakanani, kusesebusuku.”

`Funda: Luka 10:30–37. Ithini ingongoma awayeyenza uYesu ngeli bali? Iyintoni elimele ukusixelela ngoko kumele ukuba yinxalenye yemfundo bobuKristu yenene?`

SingamaSeventh-day Adventists, siye sasikelelwa ngemfumba yeemfundiso zokukhanya nenyaniso (imeko yabafileyo, iSabatha, umnyaka we-1844 nomgwebo, imbambano enkulu, ukukhankanya nje ezimbalwa) ezingekaqondwa nalelona likhulu ihlabathi lobuKristu. Kanti ke, noko zibaluleke kangako ezi nyaniso, ziluncedo entweni ukuba asinabo ububele ebantwini, ukuba sibonisa intiyo ngakwabanye, nokuba sivumela iyantlukwano yenkcubeko neyokuhlala nabantu ukuba isenze sibaphathe njengabaphantsi kuthi?

Imfundo yobuKristu eyiyo, xa kungekho yimbi, kufuneka isenze sinyukele ngaphaya kwemikhwa nobubi, sibabone abanye njengoko uKristu ebabona, abantu awabafelayo, abantu azono zabo wazithwala emnqamlezweni, abantu awahlawula ngabo ixabiso elingenamlinganiselo. Ukuba siphakamisa umnqamlezo, njengoko kufuneka senzile, siya kuthi ngoko sisibone isidima nexabiso lomntu ngamnye size, ngokufaneleyo, sibaphathe njengoko befanele, ngokuhambelana nesidima uThixo asibeke phezu kwabo. Imfundo yobuKristu kufuneka iquke le mfundiso, kungenjalo ayilifanele igama “lobuKristu.”

`Zintiyo ezinjani ethi inkcubeko yakho nomphakathi okuwo izifundise, mhlawumbi ngokurhubuluzayo okanye ngokuphandle, ekufuneka ukuba uthi, njengomKristu, unyuke ube ngaphaya kwazo?`