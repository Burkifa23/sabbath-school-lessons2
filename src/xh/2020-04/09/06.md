---
title:  Ukwabelana Ngobomi Bethu
date:  26/11/2020
---

`Funda: 1 Tesalonika 2:6–8. Yintoni le ithethwa nguPawulos apha, le yokuba sinako kwaye kufuneka siyibonakalalise ezikolweni zethu nasemabandleni ethu?`

Njengoko sijongene nokudilika kobudlelane nobunye ekuhlaleni komphakathi, siphila kwixesha ekungazange kwakho kulo ukuqondwa kweBhayibhile kwanentsingiselo engako. Njengoko sikhunjuzwa kuMateyu 18:20: “Kuba apho bahlanganisene khona egameni lam, nokuba babini nokuba bathathu, ndikho mna apho phakathi kwabo.” Umbono weTestamente eNtsha wento ibandla nomphakathi ezaziyiyo yathi yenzeka kuqala emakhayeni amakholwa. Kulapho loo mphakathi wahlangana khona kumaqela amancinane, kukhunjulwa isiDlo seNkosi [kutyiwa umthendeleko], kufundwa kusabelwana ngamazwi kaYesu omnye nomnye.

La maqela ayenqula aba zizikolo zokuqala zamabandla, njengoko le yaba yindawo apho amalungu amatsha aya aziswa iBhayibhile kwaza kongezwa koku ubomi obutsha obabufunyanwa kuYesu. Imibhalo kaPawulos, njengomaRoma 12:2, “Ningamilisi okweli phakade; manibe kumila kumbi ngokuhlaziyeka kwengqiqo yenu,” inika into ethi ibandla lawuthabatha ngqongqo kakhulu lo msebenzi wemfundo.

La makholwa okuqala kwangoko afumanisa ukuba kusekuhlaleni apho igospile inako ukuphilwa. Ekuhlaleni, sinaso isizathu sokuhlabelela phezulu, sithandaze ngomoya kakhulu, nokukhathalela nokuba nemfesane kakhulu. Xa sisiva abanye bethetha ngokulunga kukaThixo, siva ngendlela abe elunge ngayo kuthi; xa sisiva ngokutsala nzima kwabanye neentlungu zabo, siva ukuphilisa kukaThixo obethu ubomi, sithi sive ulangazelelo olutsha lokuba zizixhobo zobabalo nokuphilisa kwaKhe.

Kule ndawo yanamhla, uPawulos ubeka ukuba iindaba ezilungileyo zikaThixo ziyinto yonke: amandla omnqamlezo, uvuko lweNkosi, isithembiso sokubuya kwaYo. Azikho nje ezinye iindaba ezingcono kuwo wonke umhlaba, waza uPawulos wabuchitha ubomi bakhe ebulahlele  kumngeni wokuba kuqala naphambili abelane ngebali likaYesu ngokona kukhulu ukundiliseka nokuzinikela. Sekunjalo, apha uPawulos ubeka ukuba isigidimi seendaba ezilungileyo zinokuqondwa kakuhle, zinokuphilwa, ngesenzo sokwabelana ngobomi kunye. Akufuneki size silibale ukuba abantu basiqwalasele kakhulu ukuba babone ukuba ubomi bethu buyasibonakalalisa isigidimi sobabalo olufunyanwa eBhayibhileni.

`Cinga nzulu ngendlela ophila ngayo uzibuze: Ndilingqina eliluhlobo luni kwabo bandijikelezileyo?`