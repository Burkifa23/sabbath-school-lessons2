---
title:  Ukubizelwa Ukuphila Njengokukhanya
date:  23/11/2020
---

Kuyo yonke indawo esikhangela kuyo, ingathi iplaneti yethu iyasijikela, izisa ubumnyama endaweni yokukhanya. Kanti ke, sikwahlangana nobumnyama kufuphi kakhulu ekhaya xa sicinga ngawethu amava kweli lizwe linzima nelisinika umngeni. Kuba thina, nathi, siziqonda izoyikiso eziza nobu bomi njengoko sisilwa nokugula, xa sijongene nokulahlekwa kwesibathandayo, xa sibukele iintsapho zisadalala phantsi kokuqhekeka noqhawulo lomtshato, xa sisilwa nokuzama ukwazi ububi obuninzi ekuhlaleni nakwinkcubeko yethu. Kanti phakathi kwalo mhlaba wonke wokubhanga nobumnyama bokuziphatha, kwinzulu yayo yonke ingxolo yangaphandle nangaphakathi, siva amazwi kaYesu esiza kulowo nalowo kuthi:

`“Ukukukhanya kwehlabathi. Idolophu eyakhiwe endulini ayikwazi ukufihlakala. Kanti ke, nabantu abasibaneki isibane basibeke phantsi kwesitya. Endaweni yoko basibeka esiphathweni saso, ukuze sinike ukukhanya kuye wonke osendlwini. Kwangaloo ndlela, makukhanye ngokunjalo ukukhanya kwakho phambi kwabantu, ukuze bayibone imisebenzi yakho emihle bamzukise uYihlo osemazulwini” (Mat. 5:14–16, NIV). Zisifundisa ntoni ezi ndima ngendlela esifanele ukuphila ngayo singamaKristu, noko sikwenzayo ngendlela enomfutho kwabanye ukuba bambone uThixo?`

Behleli ngakulwandle lwaseGalili ngaloo mini phantsi kwelanga elishushu, ababephulaphule uYesu babe nokuwaqonda njani amazwi waKhe? Abo bawavayo amazwi waKhe babe nalo lonke ulwazi ngokukhanya obumnyama. Ngokuqinisekileyo, babubuninzi ubumnyama ababe boyika. Babephila phantsi kokungenelwa ngamaRoma, kumphakathi owawuphethwe ngumkhosi owawusithi, sezingekho iimfonomfono neekompyutha noqhagamshelo lweinternet” ezalise umhlaba wonke, ngeendlela ezininzi, ukwazi ukwenza konke njengeli lethu [ixesha], ngezinye iindlela ude woyikeke ngaphezulu.

AmaRoma ayekho kuyo yonke indawo, ekhumbuza izihlwele ezisecaleni lentaba ukuba abo babeqhubeka nokwenza inkathazo, ngokukhawuleza babeza kuzibona besiya kubangcungcuthekisi, nasekufeni beze [benganxibanga] phezu komnqamlezo wamaRoma. Kanti kunjalo, nanku uYesu, ebamema ukuba baphile njengokukhanya. Babe nenceba. Bahlambuluke intliziyo. Babe ngabenzi boxolo. Imfundo yobuKristu kufuneka, ke ngoko, iquke ukufundisa abafundi bethu ukuba babe kukukhanya kwehlabathi, bakwazi ukukhetha nokwenza izigqibo eziya kuveza ubunyaniso nokulunga kukaThixo kwabanye.

`Zeziphi iindlela esingathi, ngokwenene, salathise abanye kubunyaniso nokulunga kukaThixo?`