---
title:  UYehova Wamphendula UYobhi
date:  03/12/2020
---

`Funda: Yobhi 38. Kusifundisa ntoni oku ngoThixo, ungekuphela njengoMdali kodwa nanjengoMxhasi wabo bonke ubomi? Imele ukuba negalelo elithini le nyaniso ibalulekileyo ekuqondeni kwethu ubuchule neesayensi?`

“ Abaninzi bafundisa ukuba into (ephathwayo) inamandla ayo [ayilawulayo] nokuthi zikho izakhono ezithile ezikule nto, ize ishiywe ukuba isebenze ngokwamandla lawo akhoyo kuyo; nokuba ukusebenza kwendalo kuhambelana nemithetho emiliselwe kuyo, angenako ukuyiphazamisa noThixo ngokwaKhe. Le sayensi ibubuxoki, ayixhaswa lilizwi likaThixo. Indalo isisicaka soMdali wayo. . . . Indalo ingqina ngobulumko, ubukho, amandla aphilayo, asebenza kuyo nangayo imithetho yayo. Endalweni kukho ukusebenza kukaYise noNyana okuhleli kuqhubeka. UKristu uthi, “UBawo uyasebenza kude kube ngoku, nam ndiyasebenza.” Yohane 5:17.”—Ellen G. White, Amanyange Nabaprofeti, p. 114.

Ngelishwa, njengoko kutshiwo ngaphambili, okuninzi kwesayensi kwakhelwe phezu kweengcamango zokungakholwa kuThixo, nokubeka phambili izinto zomhlaba. Oku, ke ngoko, kuthetha ukuba usosayensi usenokujonga into entle kakhulu, into enzima kakhulu, mhlawumbi kokubini kuhlangene-ubuhle nobunzima, kodwa athi konke kubekho ngengozi, kungekho nto iyicingileyo okanye inenjongo eyenzileyo.

Phofu, kuko oku okuthethwa yisayensi lonke ixesha. Ubomi emhlabeni, kubo bonke ubuhle nobunzima babo—ukusuka kwibhabhathane kuye ebantwini—buchazwa ngokuthi abunto ngaphandle nje kokuba sisiphumo seechemicals zeebhiliyon zeminyaka eyadlulayo ezathi ngengozi zenza ubomi obuthe nabo ngokuguquka ngebhaqo nokubekwa bucala yindalo, zajikajika zaba zizo zonke iintlobo zobomi neentshukumo nokuphefumla namhlanje.

Isayensi, njengoko injalo ngoku, ityhola ngelithi, kwale ngcamango yoMdali ongaphaya kwemvelo “ayihambelani nesayensi [ubunzululwazi],” njengoko ingenako ukuhlolwa ngesayansi, ngenxa yoko iyimbono engenakwenza nto ngayo isayensi. Le mbono yangaphambili asinto yona isayensi eyifundisayo (kakuhle, isayensi ibonakala ifundisa okuchaseneyo: bonke ubuhle nobunzima bomhlaba, ngokwenene, balatha kuMdali), kodwa, endaweni yoko, leyo yindawo yobuciko ebekwe kule mfundo ngoososayensi ngokwabo.

Ingxaki, phofu, yeyokuba isiBhalo sifundisa ukuba uThixo akanelanga ukudala yonke into kodwa ukwayixhasa yonke into. Oku kuthetha ukuba yonke imfundo yobuKristu kwisayensi kungafuneka isebenze kwiimbono ezahluke kakhulu koko isayensi jikelele ikubangayo. Ngokuqinisekileyo, ukungqubana kuya kubakho, ngakumbi xa kufikwa kumba weziqalelo.