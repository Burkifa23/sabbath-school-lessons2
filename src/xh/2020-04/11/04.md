---
title:  Umsebenzi Nokubalasela
date:  08/12/2020
---

`Yithi rhwelele uEksodus 25:10–30:38. Wacoselela njani uThixo xa wayesithi uMoses makamise umnquba wokunqula? Kusixelela ntoni oku ngesimilo sikaThixo?`

Xa uThixo wayexelela uMoses ukuba akhele “Yena” intente, uMoses wayenokuthi, “Akukho ngxaki, Yehova! Kukade ndisakha iintente seloko ndabaleka eYiputa kuma-40 eminyaka eyadlulayo. . . . Ndinike nje umzuzwana!” nakubani owayephila kwinkcubeko enokuhlala ngokungcuchalaza yakwaMidiyan ngaloo mihla, ukumisa intente kwakungumdlalo. Wayenokukwenza oko ecimele, kuzenzekele nje, isandla sakhe sikwezinye izinto ezibaluleke ngaphezulu. Into awayengayi kuyilindela uMoses ngumzobo onenkcukacha nobucukubhede obuninzi (besakhiwo esingelula kakhulu) kunye nodederhu lwendlela yokuwenza ngokubhekiselele kuhlobo lwempahla yendlu nganye engaphakathi, kwakunye neengubo zababingeleli—phantse i-150 lemiyalelo engamanqaku ngamanye ngamanye.

Ukwakha itafile nje elula, uMoses kwafuneka alandele inkqubo emanyathelo asixhenxe yokuyihlanganisa (Exod. 25:23–30).

Ingqwalaselo kwiinkcukacha uThixo awazibonisa ekwakhiweni kwentente yaKhe (nakwimiyalelo yeenkonzo zokubingelela kamva) ibonisa umoya ogqubayo wokubalasela, umnqweno wokungavezi nto enganeno kwebalaseleyo. Iimpahla zokwenza zazizezelona xabiso liphezulu, uyilo lomfanekiso lungenasiphako, umsebenzi kwakufuneka ugqwesile— isigidimi sicacile: KuThixo, umsebenzi wokungakhathali awamkelekanga!”

Phofu ke, nangona umgangatho wawubonakala uphezulu, yayinguThixo ngokwaKhe owanika, kungekuphela umfutho, kodwa nezixhobo ezingabantu zokuwufikelela. Sifunda kuEksodus 31:1–6; 35:30–36:1 ukuba uThixo ngokwaKhe wabanika abantu ubuchule obudingekayo. La madoda aye“zaliswe nguMoya,” ewanika zonke iintlobo zobuchule, ukuze ukwakhiwa komnquba nempahla yawo kuhambe njengoko “uYehova wamyalelayo” (Eks. 36:1, NRSV). Ngaphezu koko, abayili abaziingcaphephe banikwa “isakhono sokufundisa” (Eks. 35:34) ukuze ulwazi nobuchule babo buhlale bukho kumphakathi wakwaIsrayeli. Nangona aba babini bechongiwe ebalini leenkokeli ezinyulwe nguThixo, nabanye bazifumana izipho ezifanayo baza bahlangana kunye emsebenzini (Eks. 36:2).

Ngaloo ndlela, ukuba ngabantu abawileyo nabanesono akusiso isizathu esiphathekayo sokuwuthabatha nowuphi umsebenzi ngokuzinikela okungaphelelanga. UThixo ulindele ukuba senze okona kulungileyo esinako, sizibeke iitalente zethu, ubuchule, ixesha, nemfundo yethu ekwenzeni kakuhle imisebenzi emikhulu.