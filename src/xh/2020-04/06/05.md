---
title:  Intokazi Iyaphendula
date:  04/11/2020
---

UYesu uyiTitshala eyiNkosi. Isimilo sikaThixo esiyinyaniso sikhanya ngemfundiso yaKhe, kwanobomi baKhe ngokunjalo. Kungoko, elinye ibali leVangeli libaluleke kakhulu ekuboniseni ukuba, xa ubani ethetha ephendula uYesu, uYesu usaphulaphula.

`Funda ibali lokuhlangana kukaYesu nentokazi eyiNtlanga  (okanye “umKananekazi”) kummandla waseTire neTsidon (Mat. 15:21–28, Marko 7:24–30). Qaphela ukuba amadoda kwiqela elinoYesu awanawo umonde ngayo [intokazi], nokuba uYesu ubonakala ngokungathi uyamndulula. Ucinga ntoni ngesibindi sale ntokazi? Lisifundisa ntoni eli bali ngendlela uYesu ngokwaKhe awayebafundisa ngayo abanye?`

UYesu wayekufuphi eTire naseTsidon. Wayecande wangena kwindawo apho abasemzini babebaninzi kugquba ubuhlanga khona. Abahlali bomzi ababethetha isiGrike babewajongele phantsi amafama amaYuda asemaphandleni, aye amafama amaYuda nawo ebajongele phantsi. Kungekudala ngaphambi koku, uHerode, owaye engunodoli werhuluneli yaseGalili, ummandla olikhaya likaYesu, wayebulele uYohane umBhaptizi. Yena uYohane wayeyindoda embono wayo ngoYesu kwakuthethwa ngawo kakhulu, kwaza ukumbulala kwayinto esisimanga neyoyikekayo. UYesu wayeqalile ukujongana ubuso ngobuso nengozi yomsebenzi waKhe azele wona. Esiva ubunzima, uYesu wangena endlwini, ethembe, ngokutsho kwengxelo kaMarko, ukuba akukho uya kwazi ukuba wayelapho (Marko 7:24). Kunjalo, yamfumana intokazi.  Kwinkcubeko yelo xesha, umfazi wayengenalo ilungelo lokuzigqatsa. Okungaphezu koko, le ntokazi yayiyeyenkcubeko neqela lohlanga awayengenaxesha lalo amaYuda, kwaza oku kwayibeka kwimeko embi le ntokazi.  Phofu ke, intwazana yalo mfazi yayigula. Wayefuna uncedo, waza wazingisa ukulucela. UYesu wamndulula. “ ‘Asinto intle ukusithabatha isonka sabantwana, siphoswe ezinjeni,’ ” watsho uYesu (Mat. 15:26). Le ntetho yayinokumlimaza kwimvakalelo yakhe. Ngoko kwaya kwenzeka into emangalisayo. Waphendula. Wayeqhelene lo mfazi nezinja—ngokungafaniyo namaYuda, awayengazifuni nanjengezilo-maqabane—waza wathi: “ ‘Ewe, Nkosi; kuba neenjana zidla kwiimvuthuluka eziwa etafileni yabaninizo’ ” (Mat. 15:27). Intetho yakhe yenza umahluko. Ibonakala inyanzelisa. UYesu wamphilisa umntwana wakhe [lo mfazi].

`“ ‘Makwenzeke kuwe njengokuthanda kwakho’ ” (Mateyu 15:28). Siwaqonda njani la mazwi? Siphendula njani, phofu, xa izinto zingenzeki njengoko sinqwena?`