---
title:  URabhi UYesu
date:  03/11/2020
---

Kuzo zonke iziqalo zezahluko kwiTestamente eNtsha, asikho esinodumo ngaphezu kwesi: “Ekuqalekeni ubekho uLizwi, waye uLizwi ekuye uThixo, waye uLizwi enguThixo” (Yohane 1:1). UYohane 1 ukhawuleza akuse kwindima engalibalekiyo: “ULizwi waba yinyama, wahlala phakathi kwethu, sabubona ubuqaqawuli bakhe, ubuqaqawuli kanye bowokuphela kwamzeleyo uYise, ezele lubabalo nayinyaniso” (Yohane 1:14).

`Funda: Yohane 1:1–14. Zisixelela ntoni ezi ndima ngokuba wayengubani uYesu noko wayekwenza apha” Kumele ukusixelela ntoni oku ngoYesu njengomzekelo omkhulu wetitshala?`

Kwalo Thixo mnye wathetha kuAdam noEva emyezweni, nakuYakobi ekwaNti, ngoku uvela engumntu. UThixo, ithi iTestamente eNtsha, wenziwa umntu kuYesu. NgoYesu, sinako ukufunda ngentando kaThixo nangendlela kaThixo, kuba uYesu wayenguThixo. Isahluko siqhubeka sithethe ngendlela uYohane umBhaptizi awayengumshumayeli onamandla ngayo kangangokuba neenkokeli zenkolo eziseYerusalem zakrokra ngelithi unokuba unguthile okhethekileyo. Kanti ke, wayelungiselela indlela omkhulu kunaye. Othile okhetheke ngendlela emangalisayo wayesondele ukuba avele, abe yena Yohane umBhaptizi, engakufanele “ukuba akhulule umtya wembadada yakhe” (Yohane 1:27, NRSV).

Ngemini elandelayo, ubona uYesu aze avakalise ukuba wayengu“Nyana kaThixo.” Ngaloo mini, nangemini elandelayo, wambiza uYesu ngokuba “yimvana kaThixo.” Kwakhona, ababini kubalandeli bakaYohane umBhaptizi baya bagqiba ukuba balandele uYesu nabo. Wathi uYesu akubuza ukuba bafuna ntoni, bambiza ngokuthi “‘Rabhi’ (oguqulwa ngokuthi Titshala)” (Yohane 1:38). UYesu, ngoko, ungurabhi, ititshala, kodwa ayizange ibekho ititshala engumntu enjengaYe, kuba, kwakhona, unguThixo. Ngamanye amazwi, uThixo wahla waza eluntwini ekwimo yomntu, wathi ekuloo mo wasebenza njengorabhi, ititshala. Akumangalisi ukuba uEllen White athi xa athetha ngoYesu ambize ngokuthi “yeyona titshala inkulu eyakha yabonwa lihlabathi.”—Signs of the Times, June 10, 1886. Ngapha koko, le Titshala yayinguThixo.

`Ngokuphawula ukuba uYesu wayengubani, kutheni le nto kuyinto esengqondweni ukufunda kuYe ezona ndlela zilungileyo zokufundisa iinyaniso zasemoyeni? Yintoni esinokuyifunda kuYesu ngokuba kungabi kuphela esikuthethayo okubalulekileyo ekufundiseni, kodwa nako oko sikwenzayo?`