---
title:  Ukujula Nomcabango
date:  20/11/2020
---

Uthumo lukhulu kwevangeli (Mat. 28:18–20) lwaqala intshukumo enkulu yenkolo emhlabeni wonke. Kulapho abapostile okanye abavangeli (la magama mabini athetha into enye—“abo bathunyiweyo”) bahamba umhlaba wonke beqokelela abafundi (abo bafundiswayo), bebenza abafundi (abafundileyo), bebabiza ukuba bakholwe kuYesu, bebabhaptiza, baze baqhubeke bebafundisa zonke izinto uYesu awayebayalele zona. Umfanekiso ngowabaguqukileyo abangamaKristu kumhlaba wonke, bemele iinkcubeko ezahlukeneyo bethetha iilwimi ezahlukeneyo, bephuma emanzini obhaptizo ukuze bangene esikolweni ukuba baqale imfundo yabo. Akumangalisi oku, kuba kusekuninzi ekufuneka bekufundile. Isizathu sokuba amaKristu asoloko efunda asikuphela ukufuna ulwazi lwasengqondweni okanye ukuzondelela ukugqwesa kulwazi, kodwa kunoko bafuna ubomi bobuKristu nokholo lungene kuwo onke amagolonxa obomi bawo bemihla ngemihla. Kuninzi okunokufundwa. Ngenxa yoko, iincwadi zeTestamente eNtsha zinako kokubini, ukuvakalisa ngoYesu (maxa wambi kubizwe ngegama leTestamente eNtsha ukerygma [keh-RIG-ma]) nemfundo kuzo zonke izinto ekufuneka amaKristu ezifundile (maxa wambi kubizwe ngegama leTestamente eNtsha udidache [did-ah-KAY]). Umzekelo omhle wokuvakalisa ubonwa ku-1 Korinte 2:2, kanti imfundo iqala ku-1 Korinte 4 iqhubeke ibekho ingabikho kwezinye iincwadi. Yintoni ekufuneka amaKristu eyifundile? Ziquka ezi: Umsebenzi, ukuphumla, imiba yokuhlala, ulwalamano nomphakathi, ibandla nonqulo, ezendyebo, ukuthanda isizwe, ulwalamano namagunya, ululeko, uhlelo lweentsapho, ulwalamano emtshatweni nokukhulisa abantwana, ukutya nokulungiswa kwako, ukunxiba, nokuba mdala nokulungiselela ukuphela kobomi, bonke ubomi bomntu nobehlabathi. Ukuba ngumKristu kuthetha ukufunda into ngazo zonke ezi zinto nangaphezulu. Ukuziqonda akuzizeli nje ngendalo. Kufuneka kufundiwe.

**Imibuzo yokuxoxwa**

`1. Ubaluleke kangakanani umsebenzi wemfundo kumsebenzi othunywe ibandla?`

`2. Uthini uEllen G. White xa wayebhala esithi “Izulu sisikolo” (Education, p. 301)?`

`3. Funda: 1 Korinte 2:1–16 kwakhona. Khangela oko uPawulos asixelela kona ngoko uThixo akutyhilayo kuthi ngempefumlelo. Cinga ngoko akuthethayo okuthi abaphathi nobulumko beli xesha kuyinto eza kuphutha. Ukuba wayenokutsho ngelo xesha, kungatshiwo ntoni ngobunye “bobulumko” bale mihla?`