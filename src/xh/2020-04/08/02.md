---
title:  Ngomfanekiselo KaThixo
date:  15/11/2020
---

`Funda: Genesis 1:26, 27 noGenesis 5:1, 3. Zisifundisa ntoni ezi ndima ngendlela uThixo ekuqalekeni awadala uluntu kwaza kwenzeka ntoni emva kwesono?`

Isaci “ngokomfanekiselo kaThixo” sithimbe ingqono yabachazi beBhayibhile kwiinkulungwane. Uyintoni lo mfanekiselo abadalwa banguwo abantu? Umzekelo, ingaba uthetha ukuba uThixo wakhangela esipilini wenza indalo entsha ukuba ifane naYe? Okanye uthetha ukuba abantu bafana kakhulu noThixo ukudlula zonke ezinye iintlobo ezinobomi? Okanye ubhekisa ekuthini, ngokwasemoyeni nasengqondweni, kukho ukufana nokuhambelana phakathi koMdali nesidalwa saKhe esingumntu? IziBhalo aziniki nayiphi inkcazo echanekileyo yale ntetho nangona iimfundimani zikhuphe esiBhalweni iinkcazo ezininzi zento ekunokuba kuthethwa yona. Sekunjalo, sinako ukubona ukuba, emva kwesono, lo mfanekiselo waguquka, ekungoko wathi xa ebhala uEllen G. White, umgomo wemfundo kukubuyisela emntwini umfanekiselo womenzi wakhe (Education, pp. 14–16). Ingawufikelela njani imfundo umgomo obaluleke kangako?

Kuqala, sidinga ukuba sikhumbule ukuba uThixo wasenza ukuba sibe nolwalamano naYe, into enjengeyenziwa ngabazali nabantwana babo. Wasenza ngokomfanekiselo waKhe, ngokufanayo nokuba abazali benabantwana abangokomfanekiselo wabo (Gen. 5:1), ukuze [uThixo] akwazi ukusikhulisa ukuba sibe ngabantwana baKhe, inxalenye yosapho lwaKhe; abe nokuqhagamshelana nathi adale ulwalamano lwaphakade nathi. Umfanekiselo kaThixo, ngoko, kakhulu “ngumfanekiselo wengqondo” owenza ukuba abantu ababini, omnye unguThixo omnye ngumntu, babe nokuhlangana kweengqondo.  Kwenzeka le nto kanye kwimfundo, kuqala ekhaya phakathi kwabazali nabantwana, kamva esikolweni xa ootitshala [bethabatha ukhuni kolu gqatso] beqhubeka nomsebenzi wemfundo. Ngokucacileyo, uThixo wayilungisa le nkqubo yemfundo esiyazi kakuhle kakhulu xa wathi, esahlula thina kwezinye iintlobo zendalo enobomi, wasenza ngokomfanekiselo waKhe, ude umfanekiselo waKhe (ingqondo yaKhe) ubonakale kuthi.

`Ibali lenkululo libali lemfundo ukusuka ekudalweni kuse ekubeni yinyama kukaKristu, kusuke apho kuse ekudalweni ngokutsha. UThixo yititshala, lona izulu sisikolo sexesha lonke (bona: Ellen G. White, Education, p. 301). Zinto zini ezithethwa yile ngcamango yokuzinikela kwethu kwimfundo yobuKristu ekhaya, ebandleni, esikolweni, eyunivesithi, nakubo bonke ubomi?`