---
title:  Imfundo Nebandla Lokuqala
date:  19/11/2020
---

Omnye umthetho wemfuno oyindumasi esiBhalweni uvela xa uYesu, iTitshala eyiNkosi, ilungiselela ukushiya abafundi. Babekunye iminyaka emithathu enesiqingatha, phantse ukulingana nexesha elibekelwe imfundo yesikolo esiphakamileyo okanye ikholeji. Ekupheleni kwexesha elo, kuxhomekeka emntwini, abafundi bakholisa ukuthatyathwa njengabo bakulungeleyo ukulawula ubomi babo. Yena uYesu wazi ngcono, ngenxa yoko wabalungiselela abafundi baKhe imfundo eqhubekayo phantsi kokufundisa kukaMoya Oyingcwele. Kwenye indawo loo titshala okanye loo nkokeli ibizwa ngokuba nguMthuthuzeli okanye nguMthetheleli (ngesiGrike - paracletos), oza kunikwa abalandeli bakaYesu isigxina (Yohane 14:16, 17). Kuthiwa unguMoya weNyaniso. Nangona uMoya Oyingcwele engabizwa njengetitshala, umsebenzi kaMoya, ngokuqinisekileyo uyafundisa, ngakumbi xa kubhekiselele ekufuneni nasekufumaneni inyaniso.

`Funda: 1 Korinte 2:1–16. Yintoni ethethwa nguPawulos le ibaluleke kakhulu kumcimbi wemfundo?`

UPawulos uqala ngokulikhumbuza ibandla eKorinte ukuba, ukufika kwakhe kubo akazange athethe nto ngaphandle koYesu Kristu nokubethelelwa kwaKhe emnqamlezweni (1 Kor. 2:2)—akukho bulumko buhlakaniphileyo,kuphela kukuvakaliswa kwegospile. Kanti ke, oko akuphelelanga apho (1 Kor. 2:6), kuba ngako nje ukuba la maKristu matsha avuthwe, uPawulos wayeza kubuya awafundise ubulumko, izinto uThixo awazifihlayo ngaphambi kokuqala kwehlabathi (1 Kor. 2:7), nezinto ezinzulu zikaThixo (1 Kor. 2:10). Konke kuya kufundwa phantsi kwenkokelo kaMoya kaThixo xa ehlangana nomoya womfundi.

Siya kubanzulu kangakanani eso sifundo, kungakanani ukufunda okuya kuvuleka phambi kwabo bakhokelwa nguMoya? Isahluko siphela ngesicatshulwa esivela kuIsaya umprofeti: “Ngubani na owalungisa uMoya kaYehova, waba yindoda emcebisayo, wamazisa?” (Isa. 40:13). Umprofeti ethetha kubantu nje bemihla yakhe wayengathi, akukho mntu unokuyenza loo nto. Kanti uPawulos wayilungisa loo ngqondo ngokugqibezela ngokuthi, “Sinengqondo kaKristu,” okuthetha ukuthi, amaKristu azaliswe nguMoya ayafikelela kwingqondo kaThixo, ngaloo ndlela nakokukhulu kangakanani ukufunda nokuqonda (1 Kor. 2:10–13) okudingekayo ekwazini indlela yobulungisa.