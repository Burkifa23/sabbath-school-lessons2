---
title:  Isikolo Sokuqala
date:  27/09/2020
---

Nangona singakwazi ukuyicinga igadi iligumbi lokufundela, ivakala kakuhle, ngakumbi enjenge-Eden, ezaliswe bubutyebi bendalo kaThixo obungonakalanga. Kunzima ukuthelekelela, kule meko yethu, ukuba, aba bantu babengawanga, kwilizwe elingawanga, befundiswa ngqo nguMdali, babefunda ntoni kwelo “gumbi lokufunda.”

`Funda: Genesis 2:7–23. Uphawula ntoni ngokuba nenjongo kukaThixo ekudaleni, ekubekeni, nasekusebenziseni uAdam?`

UThixo wenza indoda nomfazi ngokomfanekiselo waKhe wabanika ikhaya nomsebenzi omhle. Xa ucinga ngobudlelane phakathi kukatitshala nomfundi, umgangatho nguwo lo. UThixo wayezazi izakhono zika-Adam kuba wayemdalile. Wayenako ukumfundisa, esazi ukuba uAdam wayenako ukuwasebenzisa onke amandla akhe.  UThixo wamnika umntu uxanduva, kodwa wayekwafuna ukuba onwabe. Mhlawumbi inxalenye yendlela zokuba onwabe yayikukumnika umsebenzi. Ngapha koko, ngubani onganelisekiyo ekunikweni umsebenzi aze awenze ngokuthembeka? UThixo wayeyazi intliziyo ka-Adam nokuba yintoni awayeya kuyifuna ukuze ikhule, waza wamnika umsebenzi wokuba akhathalele umyezo. “UYehova uThixo wamthabatha umntu, wambeka emyezweni we-Eden, ukuba awusebenze, awugcine” (Gen. 2:15). Kunzima kuthi ukucinga, sisazi nje kuphela ilizwe lesono nokufa, ukuba umsebenzi esinawo uquke izifundo ezithi, ngaphandle kwentandabuzo, uAdam wafunda esebenza egcine igadi yekhaya labo.

KuGenesis 2:19–23, uThixo udala izilwanyana, amaqabane ka-Adam, aze adale uEva abe yinkosikazi ka-Adam. UThixo wayesazi ukuba uAdam wayelidinga iqabane nomncedi olingana naye, waza wadala umfazi. UThixo wayesazi ukuba umntu wayedinga ukuba abe kulwalamano olusondeleyo kuYe, waza wadala indawo efanelekileyo kwalapho ngaphakathi emyezweni we-Eden. Konke oku kungqina ukuba uThixo wayenenjongo ekudaleni nakuthando lwaKhe loluntu. Kwakhona, kwisithuba esikhulu kakhulu phakathi kwethu ne-Eden, kunzima ukucinga ukuba kunokuba kwakunjani—nangona kuyinto emnandi ukuqashisela, akunjalo?

`Nangona sikude kakhulu kwiEden, sinako ukufunda izifundo endalweni. Zeziphi ezinye zezo zifundo, saye sinokuzuza ntoni kuzo xa sizichaza ngeliso lesiBhalo?`