---
title:  'ສວນເອເດນ: ໂຮງຮຽນແຫ່ງທຳອິດ'
date:  26/09/2020
---

### ອ່ານສຳລັບບົດຮຽນອາທິດນີ້
ປະຖົມມະການ 2:7-23; ປະຖົມມະການ 3:1-6; ປະຖົມມະການ 3:4-6; 2 ເປໂຕ 1:3-11; 2 ເປໂຕ 2:1-17.

> <p>ຂໍ້ຄວນຈໍາ</p>
> “ເບິ່ງແມ້ ພຣະເຈົ້າໄດ້ສະແດງຄວາມຍິ່ງໃຫຍ່ດ້ວຍລິດທານຸພາບຂອງພຣະອົງ ຜູ້ໃດເປັນຜູ້ສັ່ງສອນເໝືອນຢ່າງພຣະອົງບໍ່” (ໂຢບ 36:22).

ນັກສຶກສາພຣະຄຳພີສ່ວນຫຼາຍກໍຮູ້ຈັກເລື່ອງໃນປະຖົມມະການ ບົດທີ 1-3. ເລື່ອງນີ້ແມ່ນເລື່ອງຂອງພຣະເຈົ້າ ອາດາມ ເອວາ ທູດສະຫວັນ ແລະ ງູ. ມັນໄດ້ເກີດຂຶ້ນໃນສວນທີ່ສວຍງາມແຫ່ງໜຶ່ງທີ່ຊື່ວ່າ ເອເດນ. ເລື່ອງນີ້ໄດ້ເລີ່ມຕົ້ນຂຶ້ນກັບພຣະເຈົ້າ. ພຣະເຈົ້າໄດ້ສ້າງໂລກນີ້ ແລ້ວພຣະອົງກໍຊົງສ້າງອາດາມແລະເອວາ. ພຣະເຈົ້າບອກອາດາມແລະເອວາວ່າຈະຕ້ອງເຮັດແນວໃດເພື່ອທີ່ຈະມີຊີວິດທີ່ມີຄວາມສຸກໃນບ່ອນທີ່ສຸກສົມບູນຂອງພວກເຂົາ. ແຕ່ແລ້ວອາດາມແລະເອວາກໍໄດ້ເຮັດບາບ ແລະພຣະເຈົ້າກໍບອກອາດາມແລະເອວາວ່າ ພວກເຂົາຈະຕ້ອງອອກຈາກສວນເອເດນ.

ນັ້ນກໍຄືເລື່ອງທີ່ໄດ້ເກີດຂຶ້ນໂດຍພື້ນຖານ ແຕ່ພວກເຮົາຈະຕ້ອງມາເບິ່ງພຣະທຳປະຖົມມະການບົດທີ 1 ຫາ ບົດທີ3 ແລະ ແຜນການທຳອິດຂອງພຣະເຈົ້າສຳລັບການສຶກສາໂດຍລະອຽດຫຼາຍຂຶ້ນ ແລ້ວພວກເຮົາກໍ່ຈະເຫັນບາງຢ່າງທີ່ຫຼາຍກວ່ານັ້ນອີກ.

“ພຣະເຈົ້າໄດ້ຊົງສ້າງໂລກ. ໃນເວລານັ້ນພຣະເຈົ້າໄດ້ປະທານແຜນການສຳລັບການສຶກສາໃຫ້ແກ່ມະນຸດ. ພຣະເຈົ້າຊົງຕ້ອງການໃຫ້ແຜນການນີ້ເປັນຕົວຢ່າງສຳລັບມະນຸດ ສຳລັບອະນາຄົດຂອງພວກເຂົາເຊັ່ນກັນ. ດັ່ງນັ້ນ ພຣະເຈົ້າຈຶ່ງໄດ້ເລີ່ມຕັ້ງບ່ອນຮຽນ ຫຼື ໂຮງຮຽນໄວ້ໃນສວນເອເດນ. ສວນເອເດນນັ້ນກໍຄືບ່ອນຢູ່ຂອງບັນພະບຸລຸດຄູ່ທຳອິດຂອງພວກເຮົາ. ໂຮງຮຽນໃນສວນເອເດນກໍສະແດງເຖິງກົດຕ່າງໆທີ່ສຳຄັນຂອງພຣະເຈົ້າກ່ຽວກັບການສຶກສາ. ສວນເອເດນນັ້ນເປັນຫ້ອງຮຽນ. ປື້ມຮຽນກໍຄືທຳມະຊາດ. ແລະພຣະເຈົ້າເອງຊົງເປັນຄູສອນ. ອາດາມແລະເອວາກໍເປັນນັກຮຽນ” (ປື້ມ Education ຂອງທ່ານນາງເອເລັນຈີໄວທ໌)

ພຣະເຈົ້າໄດ້ເລີ່ມຕົ້ນເປີດໂຮງຮຽນແຫ່ງທຳອິດໃນສວນເອເດນ. ນອກຈາກນັ້ນ ພຣະເຈົ້າກໍຍັງຮັບຜິດຊອບໂຮງຮຽນແລະຄູສອນ. ດັ່ງທີ່ເຮົາຮູ້ ອາດາມແລະເອວາໄດ້ເລືອກເອົາຄູອີກຄົນໜຶ່ງ. ແລ້ວພວກເຂົາກໍໄດ້ຮຽນຮູ້ບົດຮຽນທີ່ຜິດ. ແມ່ນຫຍັງຜິດພາດໄປ? ຍ້ອນຫຍັງ? ພວກເຮົາໄດ້ຮຽນຮູ້ຫຍັງແດ່ຈາກເລື່ອງນີ້ກ່ຽວກັບການສຶກສານັ້ນ ມັນສາມາດຊ່ວຍເຮົາຫຍັງແດ່ໃນມື້ນີ້?