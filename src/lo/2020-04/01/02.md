---
title:  ໂຮງຮຽນແຫ່ງທຳອິດ
date:  27/09/2020
---

`ອ່ານປະຖົມມະການ 2:7-23. ທ່ານເຫັນສິ່ງໃດໃນຂໍ້ພຣະຄຳພີເຫຼົ່ານີ້ກ່ຽວກັບວ່າ ພຣະເຈົ້າໄດ້ສ້າງອາດາມແນວໃດ? ພຣະເຈົ້າໄດ້ເອົາອາດາມໄວ້ໃສ? ພຣະອົງໄດ້ມອບວຽກອັນໃດໃຫ້ແກ່ອາດາມ?`

ພຣະເຈົ້າໄດ້ສ້າງຜູ້ຊາຍແລະຜູ້ຍິງ. ພວກເຂົາຄືສຳເນົາຂອງພຣະອົງເອງ ແລ້ວພຣະເຈົ້າກໍປະທານບ່ອນຢູ່ແລະວຽກໃຫ້ແກ່ອາດາມແລະເອວາ. ວຽກງານນັ້ນໄດ້ເຮັດໃຫ້ພວກເຂົາຮູ້ສຶກວ່າຊີວິດຂອງພວກເຂົາມີຄວາມສຳຄັນ. ພາກສ່ວນນີ້ຂອງເລື່ອງກໍສະແດງໃຫ້ພວກເຮົາເຫັນຕົວຢ່າງຂອງວິທີການທີ່ດີທີ່ສຸດສຳລັບການເຮັດວຽກຮ່ວມກັນລະຫວ່າງຄູແລະນັກຮຽນ. ພຣະເຈົ້າຊົງເປັນຄູທີ່ສົມບູນແບບທີ່ສຸດ. ອາດາມຄືນັກຮຽນຂອງພຣະເຈົ້າ. ພຣະເຈົ້າຊົງຮູ້ທັກຊະຄວາມສາມາດຂອງອາດາມ ເພາະພຣະອົງຊົງສ້າງອາດາມຂຶ້ນມາ. ພຣະອົງສາມາດສອນອາດາມໄດ້. ນອກຈາກນັ້ນ ພຣະເຈົ້າຍັງຮູ້ວ່າອາດາມນັ້ນສາມາດເຕີບໂຕຂຶ້ນໃນດ້ານສະຕິປັນຍາ. ຄວາມສາມາດຂອງອາດາມນັ້ນສາມາດພັດທະນາໃຫ້ດີຂຶ້ນແລະເຂັ້ມແຂງຂຶ້ນໄດ້ເຊັ່ນກັນ.

ໃນປະຖົມມະການ 2:19-23 ພຣະເຈົ້າໄດ້ສ້າງສັດຕ່າງໆສຳລັບອາດາມ ສັດເຫຼົ່ານີ້ກໍເປັນໝູ່ຂອງອາດາມ. ນອກນັ້ນ ພຣະເຈົ້າຍັງໄດ້ສ້າງເມຍຂອງອາດາມນັ້ນກໍຄືເອວາ. ພຣະເຈົ້າຮູ້ວ່າອາດາມຕ້ອງການມິດຕະພາບແລະການຊ່ວຍເຫຼືອຂອງຜູ້ໃດຜູ້ໜຶ່ງທີ່ເທົ່າທຽມກັບລາວ ແລະ ເປັນຄືກັບລາວ. ດັ່ງນັ້ນພຣະເຈົ້າຈຶ່ງໄດ້ສ້າງຜູ້ຍິງ ແລະ ພຣະເຈົ້າກໍຍັງຮູ້ວ່າມະນຸດກໍຕ້ອງການທີ່ຈະຢູ່ໃກ້ຊິດກັບພຣະເຈົ້າ. ດັ່ງນັ້ນ ພຣະເຈົ້າຈຶ່ງສ້າງສວນທີ່ສວຍງາມໃຫ້ແກ່ອາດາມ ຂອງຂວັນເຫຼົ່ານີ້ກໍສະແດງໃຫ້ເຫັນເຖິງຄວາມຮັກຂອງພຣະເຈົ້າສຳລັບມະນຸດ ແລະເຖິງເຫດຜົນທີ່ພຣະອົງໄດ້ຊົງສ້າງພວກເຮົາ.

`ແມ່ນແລ້ວ ພວກເຮົາຢູ່ຫ່າງໄກຈາກຄວາມງາມຂອງສວນເອເດນແລ້ວຕອນນີ້ ແຕ່ພວກເຮົາກໍຍັງສາມາດຮຽນຮູ້ເອົາບົດຮຽນຈາກທຳມະຊາດ. ບົດຮຽນເຫຼົ່ານີ້ແມ່ນບົດຮຽນອັນໃດແດ່?`