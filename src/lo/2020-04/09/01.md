---
title:  ຄຣິສຕະຈັກ ແລະ ການສຶກສາ
date:  21/11/2020
---

### ອ່ານສຳລັບບົດຮຽນອາທິດນີ້
ລູກາ 10:30-37; ມັດທາຍ 5:14-16; ລູກາ 4:18-23; ເຢເລມີຢາ 29:13; 1 ເທສະໂລນິກ 2:6-8.

> <p>ຂໍ້ຄວນຈໍາ</p>
> “ພວກເຮົາບໍ່ໄດ້ຊອກຫາຄຳຊົມເຊີຍຈາກຜູ້ໃດ ທັງຈາກພວກເຈົ້າ ແລະ ຈາກຄົນອື່ນດ້ວຍ ເຖິງແມ່ນວ່າເຮົາເປັນອັກຄະສາວົກຂອງພຣະຄຣິດແລະມີສິດຮຽກຮ້ອງໄດ້ ແຕ່ພວກເຮົາໄດ້ຢູ່ໃນທ່າມກາງພວກເຈົ້າດ້ວຍໃຈສຸພາບອ່ອນໂຍນ ເໝືອນດັ່ງແມ່ທີ່ລ້ຽງລູກອ່ອນນ້ອຍຂອງຕົນ. ຍ້ອມຄວາມຮັກທີ່ພວກເຮົາມີສຳລັບພຣະເຈົ້າ ພວກເຮົາຈຶ່ງບໍ່ແມ່ນພຽງແຕ່ພ້ອມທີ່ຈະແບ່ງປັນຂ່າວປະເສີດໃຫ້ແກ່ພວກເຈົ້າເທົ່ານັ້ນ ແຕ່ພ້ອມທີ່ຈະສະຫຼະຊີວິດຂອງພວກເຮົາໃຫ້ແກ່ພວກເຈົ້າດ້ວຍ ເພາະວ່າພວກເຈົ້າໄດ້ກາຍເປັນທີ່ຮັກຂອງພວກເຮົາ” (1 ເທສະໂລນິກ 2:6-8).

ພຣະຄຳພີໄດ້ສະແດງໃຫ້ພວກເຮົາເຫັນປະຊາຊົນຜູ້ທີ່ປະປາດຖະໜາທີ່ຈະຮູ້ຈັກພຣະເຈົ້າດ້ວຍສຸດໃຈຂອງພວກເຂົາ. ພວກເຂົາຕ້ອງການທີ່ຈະເຂົ້າໃຈແຜນການຂອງພຣະອົງສຳລັບຊີວິດຂອງພວກເຂົາ. ນອກຈາກນັ້ນ ພຣະຄຳພີກໍຍັງສະແດງໃຫ້ພວກເຮົາເຫັນຊ້ຳແລ້ວຊ້ຳອີກວ່າ ຄຣິສຕະຈັກນັ້ນຄືສະຖານທີ່ຄົນທັງຫຼາຍສາມາດໂອ້ລົມກັນກ່ຽວກັບຫົວຂໍ້ທີ່ສຳຄັນ. ຄຣິສຕະຈັກຫຼືໂບດນັ້ນກໍຍັງເປັນສະຖານທີ່ບ່ອນທີ່ຄົນທັງຫຼາຍສາມາດເພີ່ມພູນຄວາມຮູ້ຂອງເຂົາກ່ຽວກັບພຣະເຈົ້າແລະກ່ຽວກັບແຜນການຂອງພຣະອົງສຳລັບຊີວິດຂອງພວກເຂົາ.

ຄຣິສຕະຈັກເປັນບ່ອນທີ່ພວກເຮົາຮຽນຮູ້ ດັ່ງນັ້ນມັນຍັງຈະຕ້ອງເປັນບ່ອນທີ່ມີການສົນທະນາກັນຢ່າງແທ້ຈິງໄດ້. ພວກເຮົາຈະຕ້ອງເຮັດໃຫ້ໂບດເປັນບ່ອນທີ່ປອດໄພສຳລັບການເຕີບໂຕຂອງແຕ່ລະຄົນ ແລະການເຂົ້າໃຈພຣະເຈົ້າ ແລະ ແຜນການຂອງພຣະອົງສຳລັບຊີວິດຂອງພວກເຂົາ.