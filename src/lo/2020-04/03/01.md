---
title:  ກົດບັນຍັດເປັນຄູສອນ
date:  10/10/2020
---

### ອ່ານສຳລັບບົດຮຽນອາທິດນີ້
ພະບັນຍັດສອງ 31:9-13; ພະບັນຍັດສອງ 31:14-27; ໂຢຊວຍ 1:7,8; ລູກາ 2:51-52.

> <p>ຂໍ້ຄວນຈໍາ</p>
> “ຈົ່ງຮັກພຣະເຈົ້າຢາເວພຣະເຈົ້າຂອງເຈົ້າດ້ວຍສຸດໃຈດ້ວຍສຸດຈິດ ແລະ ດ້ວຍສຸດກຳລັງຂອງເຈົ້າ” (ພະບັນຍັດສອງ 6:5).

ອາຈານເປົາໂລກໍເຕືອນຊາວຄາລາເຕຍໃນເລື່ອງການພະຍະຍາມໃຫ້ພຣະເຈົ້າພໍພຣະໄທດ້ວຍການກະທຳດີຂອງພວກເຂົາ. ອາຈານເປົາໂລໄດ້ຂຽນວ່າ: “ຖ້າດັ່ງນັ້ນ ກົດບັນຍັດຂັດແຍ້ງກັບພຣະສັນຍາຂອງພຣະເຈົ້າບໍ? ບໍ່ແມ່ນຢ່າງນັ້ນດອກ ເພາະວ່າ ຖ້າຊົງປະທານກົດບັນຍັດອັນອາດໃຫ້ມີຊີວິດຢູ່ໄດ້ ການຊົງຖືວ່າເປັນຄົນຊອບທຳຄົງຈະໄດ້ມີຢູ່ໂດຍກົດບັນຍັດນັ້ນແທ້” (ຄາລາເຕຍ 3:21). ແຕ່ຖ້າຫາກ ກົດບັນຍັດນັ້ນບໍ່ສາມາດໃຫ້ຊີວິດແກ່ຄົນບາບໄດ້ ກົດເຫຼົ່ານີ້ຈະມີສິ່ງດີອັນໃດ? ເປັນຄວາມຈິງທີ່ກົດບັນຍັດນັ້ນສະແດງໃຫ້ພວກເຮົາເຫັນຄວາມຕ້ອງການ ການອະໄພບາບແລະຄວາມເມດຕາປານີຂອງພຣະເຈົ້າ ແຕ່ກົດບັນຍັດນັ້ນສະແດງໃຫ້ພວກເຮົາເຫັນຄວາມບາບຂອງເຮົາເອງຢ່າງດຽວຊັ້ນບໍ່?

ບໍ່ແມ່ນ. ກົດບັນຍັດນັ້ນຍັງສະແດງໃຫ້ພວກເຮົາເຫັນວິທີການດຳເນີນຊີວິດ ວິທີການໃຊ້ຊີວິດທີ່ຖືກຕ້ອງນັ້ນກໍພົບໄດ້ໃນພຣະເຢຊູເທົ່ານັ້ນ. ການສຶກສາອັນແທ້ຈິງກໍຄວນສະແດງໃຫ້ພວກເຮົາເຫັນຄວາມຈຳເປັນທີ່ຈະຕ້ອງຮັບການອະໄພແລະຄວາມເມດຕາກະລຸນາຈາກພຣະເຈົ້າ. ການສຶກສາອັນແທ້ຈິງກໍ່ສະແດງໃຫ້ພວກເຮົາເຫັນວ່າເປັນຫຍັງພວກເຮົາຈິ່ງຕ້ອງເຊື່ອຟັງພຣະເຢຊູ. ໃນອາທິດນີ້ ພວກເຮົາຈະມາສຶກສາບົດບາດຂອງກົດບັນຍັດພຣະເຈົ້າໃນການສຶກສາຂອງຄຣິສຕຽນ. ໃນຂະນະທີ່ພວກເຮົາສຶກສາຄົ້ນຄວ້ານັ້ນໃຫ້ເຮົາເບິ່ງວ່າ ກົດບັນຍັດນັ້ນສາມາດສອນຫຍັງພວກເຮົາກ່ຽວກັບຄວາມເຊື່ອ, ຄວາມເມດຕາ ແລະ ຄວາມຮັກຂອງພຣະເຈົ້າສຳລັບຄົນບາບ.