---
title:  ພຣະເຢຊູຜູ້ເປັນຕົວຢ່າງຂອງເຮົາ
date:  15/10/2020
---

`ອ່ານຂໍ້ພຣະຄຳພີເຫຼົ່ານີ້: ລູກາ 2:51,52, ຟີລິບປອຍ 2:8; ເຮັບເລີ 5:8; ໂຢຮັນ 8:28,29. ຂໍ້ພຣະຄຳພີເຫຼົ່ານີ້ຊ່ວຍພວກເຮົາໃຫ້ຈື່ການເຊື່ອຟັງອັນສົມບູນຂອງພຣະເຢຊູໃນຊີວິດຂອງພຣະອົງແນວໃດ?`

ໃນຖານະທີ່ເປັນຄູສອນ ພວກເຮົາສາມາດສະແດງຕົວຢ່າງອັນໃດທີ່ດີກວ່າ ວິທີການທີ່ພຣະເຢຊູຊົງເຊື່ອຟັງພຣະບິດາຂອງພຣະອົງ ໃຫ້ແກ່ນັກຮຽນຂອງເຮົາເຫັນຊັ້ນບໍ?

“ຄຣິສຕຽນບາງຄົນເຊື່ອວ່າ ການມີຄວາມເຊື່ອນັ້ນໝາຍເຖິງພວກເຂົາບໍ່ຈຳເປັນຕ້ອງເຊື່ອຟັງພຣະເຈົ້າແລ້ວ. ແຕ່ນັ້ນບໍ່ແມ່ນຄວາມເຊື່ອ ນັ້ນຄືການເຊື່ອໃນຄຳຫຼອກລວງ. ‘ດ້ວຍວ່າ ເຊິ່ງເຈົ້າທັງຫຼາຍໄດ້ຖືກຊົງໂຜດໃຫ້ພົ້ນນັ້ນ ກໍຍ້ອນພຣະຄຸນດ້ວຍທາງຄວາມເຊື່ອ’ ເອເຟໂຊ 2:8. ‘ດັ່ງນັ້ນ ຄວາມເຊື່ອກໍຢ່າງດຽວກັນ ຖ້າບໍ່ມີການປະຕິບັດ ກໍຕາຍແລ້ວ’ ຢາໂກໂບ 2:17. ພຣະເຢຊູກ່າວກ່ຽວກັບສິ່ງທີ່ພຣະອົງຈະກະທຳກ່ອນທີ່ພຣະອົງຈະມາໂລກນີ້: ‘ຂ້າແດ່ພຣະເຈົ້າຂອງຂ້ານ້ອຍເອີຍ ຂ້ານ້ອຍຍິນດີເຮັດຕາມຄວາມປະສົງຂອງພຣະອົງ ຄືຮັກສາຂໍ້ຄຳສັ່ງສອນຂອງພຣະອົງໄວ້ຢູ່ໃນຈິດໃຈແລ້ວ’ ເພງສັນລະເສີນ 40:8. ກ່ອນທີ່ພຣະເຢຊູຈະສະເດັດກັບໄປສູ່ສະຫວັນ, ພຣະອົງໄດ້ກ່າວວ່າ: “ ‘ເຮົາໄດ້ເຊື່ອຟັງຂໍ້ຄຳສັ່ງຂອງພຣະບິດາເຈົ້າ ແລະຕັ້ງຢູ່ໃນຄວາມຮັກຂອງພຣະອົງ’ ” ໂຢຮັນ 15:10. ພວກເຮົາຮູ້ຈັກກັບພຣະອົງຄືວ່າ ຖ້າພວກເຮົາຖືຮັກສາບັນດາກົດບັນຍັດຂອງພຣະອົງ.... ຜູ້ໃດທີ່ເວົ້າວ່າ “ຕົນຢູ່ໃນພຣະອົງ” ຜູ້ນັ້ນກໍຄວນດຳເນີນຊີີິວິດຕາມທາງທີ່ພຣະອົງຊົງດຳເນີນນັ້ນ   ເໝືອນກັນ.’ 1 ໂຢຮັນ 2:3-6.” (ປື້ມເສັ້ນທາງແຫ່ງຊີວິດ, ທ່ານນາງເອເລັນຈີໄວທ໌)

`ທ່ານສາມາດເຮັດສິ່ງໃດເພື່ອປະຕິບັດຕາມຕົວຢ່າງຂອງພຣະເຢຊູໃນທຸກໆພາກສ່ວນຂອງຊີວິດທ່ານ?`