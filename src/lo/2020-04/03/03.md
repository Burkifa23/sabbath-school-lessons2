---
title:  ຄຳພະຍານຕໍ່ຕ້ານທ່ານ
date:  12/10/2020
---

`ອ່ານພະບັນຍັດສອງ 31:14-27. ໂມເຊໄດ້ເຮັດສິ່ງໃດກ່ອນທີ່ເພີ່ນຈະເສຍຊີວິດ? ໂມເຊໄດ້ກັງວົນເລື່ອງໃດໃນເວລານັ້ນ? ເພີ່ນໄດ້ແກ້ໄຂບັນຫານັ້ນແນວໃດໃນຂໍ້ພຣະຄຳພີເຫຼົ່ານີ້?`

ໂມເຊໄດ້ກະທຳແບບດຽວກັນກັບຄູທີ່ກຳລັງຕຽມຕົວເພື່ອໃຫ້ຄູສອນແທນໄດ້ມາເຂົ້າປະຈຳທີ່. ໂມເຊຮູ້ວ່າ “ນັກຮຽນ” ຂອງເພີ່ນກໍບໍ່ໄດ້ປະພຶດດີປານໃດໃນຫ້ອງຮຽນ. ເພີ່ນກໍບໍ່ໄດ້ໂງ່ພໍທີ່ຈະເຊື່ອວ່າ ຄົນຂອງພຣະເຈົ້ານັ້ນບໍ່ໄດ້ເຮັດບາບເມື່ອເພີ່ນບໍ່ຢູ່ກັບພວກເຂົາແລ້ວ. ດັ່ງນັ້ນ ໂມເຊຈຶ່ງສັ່ງໃຫ້ຊາວເລວີວາງປື້ມກົດບັນຍັດໄວ້ຂ້າງຫີບພັນທະສັນຍາ. ແລ້ວປື້ມກໍຈະກາຍເປັນ “ພະຍານ”. ປື້ມກົດບັນຍັດຈະກາຍເປັນພະຍານໃນທາງໃດແດ່? ໂມເຊໄດ້ກ່າວເຖິງປື້ມກົດບັນຍັດຄືກັບວ່າເປັນບຸກຄົນທີ່ມີຊີວິດທີ່ສາມາດສະແດງໃຫ້ມະນຸດເຫັນຄວາມບາບໃນຈິດໃຈຂອງເຂົາໄດ້.

`ກົດບັນຍັດນັ້ນເຮັດຄືກັບວ່າເປັນ “ພະຍານຕໍ່ສູ້ໄພ່ພົນຊາວອິດສະລາເອນ” (ພະບັນຍັດສອງ 31:26). ກົດບັນຍັດນີ້ສະແດງໃຫ້ພວກເຮົາເຫັນຄວາມຕ້ອງການພຣະຄຸນຂອງພຣະເຈົ້າແນວໃດ? ພຣະຄຸນຄືຂອງປະທານແຫ່ງຄວາມເມດຕາ, ການໃຫ້ອະໄພ ແລະ ອຳນາດໃນການເອົາຊະນະຄວາມຜິດບາບຂອງພຣະເຈົ້າ. ພຣະທຳ ໂຣມ 3:19-23 ນັ້ນບອກຫຍັງພວກເຮົາ?.`

ໃນພຣະທຳພະບັນຍັດສອງ 31:19, ພຣະເຈົ້າໄດ້ບອກໂມເຊວ່າ “ຈົ່ງຂຽນເພງນີ້ໄວ້ ຈົ່ງສອນປະຊາຊົນອິດສະລະເອນໃຫ້ຮຽນຮ້ອງເພງນີ້ ເພື່ອວ່າມັນຈະເປັນຈຸດຢືນແຫ່ງຄວາມຈິງຕໍ່ສູ້ພວກເຂົາ”. ພຣະເຈົ້າຊົງກ່າວວ່າ ເພງນີ້ຈະເປັນຄືກັບພະຍານ. ໃນທາງດຽວກັນ ປື້ມກົດບັນຍັດກໍເປັນພະຍານເຊັ່ນດຽວກັນ. ດັ່ງນັ້ນ ທັງເພງແລະກົດບັນຍັດກໍເປັນຄືກັບຄົນທີ່ມີຊີວິດຢູ່. ເພງນີ້ສາມາດຊ່ວຍໃຫ້ຄົນທັງຫຼາຍເຫັນວ່າສິ່ງໃດຜິດໃນຈິດໃຈຂອງພວກເຂົາ.