---
title:  ນັກຮຽນກຸ່ມທຳອິດຂອງພຣະເຢຊູ
date:  29/10/2020
---

`ອ່ານລູກາ 2:8-20. ໃຫ້ທ່ານລອງຄິດພາບໃນຄວາມຄິດຂອງທ່ານວ່າທ່ານກຳລັງຢືນຢູ່ກັບຜູ້ລ້ຽງແກະໃນຂໍ້ພຣະຄຳພີເຫຼົ່ານີ້. ທ່ານກຳລັງເບິ່ງໄປໃນຮາງຫຍ້າແລ້ວທ່ານເຫັນສິ່ງໃດ?`

ພວກເຮົາຈະຕ້ອງຊື່ນຊົມນັກຮຽນຊຸດທຳອິດຂອງພຣະເຢຊູ ຜູ້ເປັນຄູສອນຜູ້ທີ່ມີຄວາມຊ່ຽວຊານ.ນັກຮຽນຊຸດທີໜຶ່ງນີ້ແມ່ນໃຜແດ່? ນັ້ນກໍຄື ໂຢເຊບ ມາຣີອາ ແລະ ຄົນລ້ຽງແກະ! ພຣະເຢຊູບໍ່ໄດ້ເກີດຢູ່ໃນພຣະຣາດຊະວັງ. ບ່ອນທີ່ພຣະເຢຊູຊົງເກີດນັ້ນ ບໍ່ໄດ້ສະແດງໃຫ້ເຫັນຄວາມຈິງກ່ຽວກັບແອນ້ອຍຜູ້ນີ້. ພຣະອົງເອງຊົງເປັນພຣະເຈົ້າ. ໃນຖານະທີ່ເປັນແອນ້ອຍ ພຣະອົງກໍໄດ້ເປັນອັນໜຶ່ງອັນດຽວກັນກັບມະນຸດ. ແຕ່ພຣະເຈົ້າໄດ້ສົ່ງຄວາມຝັນ, ນິມິດ ແລະ ທູດສະຫວັນ ເພື່ອຊ່ວຍໃຫ້ຕາຂອງມະນຸດນັ້ນເຫັນວ່າພຣະເຢຊູຊົງເປັນຜູ້ໃດແທ້. ແລ້ວຜູ້ລ້ຽງແກະກໍໄດ້ບອກຂ່າວດີແກ່ຄົນທັງຫຼາຍ.

`ອ່ານມັດທາຍ 2:1-12. ບັນດານັກປາດໄດ້ເຮັດສິ່ງໃດເມື່ອພວກເຂົາໄດ້ຮູ້ຂ່າວວ່າພຣະເຢຊູໄດ້ຊົງບັງເກີດແລ້ວ? ກະສັດເຮໂຣດເດໄດ້ເຮັດສິ່ງໃດ?`

ກ່ອນທີ່ພຣະເຢຊູຈະເຮັດການອັດສະຈັນອັນໃດ ຫຼື ຈະເທດສະໜາຄັ້ງທຳອິດນັ້ນ ກໍໄດ້ມີຄົນມານະມັດສະການພຣະອົງແລ້ວ. ເປັນຫຍັງຈຶ່ງເປັນແບບນັ້ນ? ກໍເພາະວ່າພຣະອົງຊົງເປັນພຣະບຸດຂອງພຣະເຈົ້າ. ນັກປາດກໍໄດ້ມານະມັດສະການພຣະເຢຊູ ພວກເຮົາຈະຕ້ອງຮ່ວມນະມັດສະການກັບພວກເຂົາຖ້າຫາກວ່າພວກເຮົາຕ້ອງການທີ່ຈະເຂົ້າໃຈການສອນຂອງພຣະເຢຊູທີ່ສອນຕໍ່ມາ.

`ໃຫ້ທ່ານຄິດພິຈາລະນາວ່າ ການທີ່ພຣະເຢຊູເກີດມາເປັນແອນ້ອຍນັ້ນຊ່ວຍໃຫ້ເຮົາເຂົ້າໃຈຄວາມຮັກຂອງພຣະເຈົ້າແນວໃດ. ພຣະເຢຊູຊົງເປັນຜູ້ດຽວທີ່ຊົງສ້າງສັບພະທຸກສິ່ງ: ທັງດວງດາວ ແລະ ດາວເຄາະຕ່າງໆ. ພວກເຮົາບໍ່ສາມາດເຂົ້າໃຈອຳນາດຂອງພຣະອົງໄດ້ ພຣະເຈົ້າອົງດຽວກັນນີ້ໄດ້ລົງມາສູ່ໂລກແລະໄດ້ມາຕາຍເພື່ອໄຖ່ຄວາມບາບຂອງເຮົາ. ເປັນຫຍັງຂ່າວສານນີ້ຈຶ່ງມະຫັດສະຈັນແທ້?`