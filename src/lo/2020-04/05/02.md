---
title:  'ການສະແດງໃຫ້ເຫັນພຣະບິດາ: ພາກທີ 1'
date:  25/10/2020
---

`ອ່ານເຮັບເລີ 1:1-4. ອາຈານເປົາໂລໄດ້ບອກສິ່ງທີ່ສຳຄັນທີ່ສຸດອັນໃດແດ່ກ່ຽວກັບພຣະເຢຊູໃນຂໍ້ພຣະຄຳພີເຫຼົ່ານີ້?`

ຜູ້ຂຽນພຣະຄຳພີໃໝ່ມັກຈະກ່າວກ່ຽວກັບແນວຄິດທີ່ສຳຄັນອັນດຽວກັນນີ້: ພຣະເຢຊູໄດ້ມາໂລກນີ້ ເພື່ອສະແດງໃຫ້ພວກເຮົາເຫັນພຣະບິດາ. ໃນອາດີດທີ່ຜ່ານມາ ພຣະເຈົ້າໄດ້ສຳແດງພຣະອົງເອງສ່ວນໜຶ່ງຕໍ່ຜູ້ປະກາດຂ່າວພິເສດຂອງພຣະອົງ. ໃນພຣະເຢຊູນັ້ນ ພວກເຮົາກໍເຫັນພາບທີ່ດີທີ່ສຸດຂອງພຣະເຈົ້າ.

ນອກຈາກນັ້ນ ພຣະເຢຊູຍັງ “ເປັນແສງສະທ້ອນພຣະສະງ່າລາສີຂອງພຣະເຈົ້າ” (ເຮັບເລີ 1:3) ໃຫ້ແກ່ພວກເຮົາ. ໃນຖານະທີ່ເປັນຄົນບາບພວກເຮົາບໍ່ສາມາດເບິ່ງໄປທີ່ສະງ່າລາສີທັງໝົດຂອງພຣະເຈົ້າ. ໃນຖານະທີ່ເປັນບຸດມະນຸດ ພຣະເຢຊູໄດ້ສະແດງໃຫ້ພວກເຮົາເຫັນສະງ່າລາສີຂອງພຣະເຈົ້າເພື່ອວ່າພວກເຮົາຈະສາມາດເບິ່ງເຫັນໄດ້ແລະບໍ່ຕາຍ. ນອກຈາກນັ້ນ ພຣະເຢຊູຍັງຊົງ “ມີສະພາບເປັນແບບພີມດຽວກັນກັບພຣະອົງ (ພຣະເຈົ້າ)” (ເຮັບເລີ 1:3). ຄຳວ່າ “ແບບພີມ” ຫຼື ສຳເນົາກໍມາຈາກຄຳສັບພາສາກຣີກທີ່ວ່າ “ລັກສະນະນິໄສ”. ລັກສະນະນິໄສນັ້ນຄືກັບສັນຍາລັກຫຼືເຄື່ອງໝາຍທີ່ກາຈໍ້າສ້າງຂຶ້ນມາເພື່ອທີ່ມັນຈະຖືກກົດລົງໄປ. ລັກສະນະນິໄສກໍຍັງສາມາດໝາຍເຖິງໃບໜ້າຂອງຜູ້ໃດຜູ້ໜຶ່ງທີ່ຖືກສະຫຼັກໄວ້ເທິງຫຼຽນ. ດັ່ງນັ້ນ ຄຳສັບນີ້ຈຶ່ງຊ່ວຍພວກເຮົາໃຫ້ເຫັນວ່າ ພຣະເຢຊູຊົງເປັນຄືກັບພຣະເຈົ້າໃນທຸກໆທາງ (ເຮັບເລີ 1:3).

ຖ້າຫາກພວກເຮົາຕ້ອງການທີ່ຈະຮຽນຮູ້ຈກພຣະບິດາ ພວກເຮົາກໍຈະຕ້ອງຮຽນຮູ້ວ່າພຣະເຢຊູຜູ້ເປັນຄູສອນທີ່ມີຄວາມຊ່ຽວຊານນັ້ນກ່າວສິ່ງໃດແດ່ກ່ຽວກັບພຣະອົງ. ພວກເຮົາຈະຕ້ອງເບິ່ງຄູສອນທີ່ເປັນອາຈານໃຫຍ່ຂອງເຮົາເຊັ່ນດຽວກັນ ແລ້ວພວກເຮົາກໍຈະເຫັນພຣະບິດາໃນພຣະບຸດ.

`ໃຫ້ທ່ານປຽບທຽບພຣະຄຳພີ ເຮັບເລີ 1:1-4 ກັບ ໂກຣິນໂທ 4:1-6. ໃນພຣະທຳໂກຣິນໂທ 4:1-6 ນັ້ນ ແມ່ນໃຜຄືພຣະເຢຊູ? ພວກເຮົາຮຽນຮູ້ສິ່ງໃດຈາກພຣະອົງ?`