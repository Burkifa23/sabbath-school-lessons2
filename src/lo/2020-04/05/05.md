---
title:  ການຢຽວຢາຄວາມສຳພັນທີ່ແຕກຫັກ
date:  28/10/2020
---

`ອ່ານ 2 ໂກຣິນໂທ 5:16-21. ດັ່ງທີ່ພວກເຮົາເຫັນໃນຂໍ້ພຣະຄຳພີເຫຼົ່ານີ້ ການຢຽວຢາຮັກສາຄວາມສຳພັນທີ່ແຕກຫັກເປັນສ່ວນໜຶ່ງຂອງການຕັດສິນໃຈຂອງພຣະເຢຊູທີ່ຈະມາເກີດເປັນມະນຸດນັ້ນແນວໃດ? ການຢຽວຢາຮັກສານີ້ເປັນສ່ວນໜຶ່ງຂອງວຽກງານຂອງພຣະເຢຊູໃນຖານະທີ່ເປັນຄູສອນທີ່ມີຄວາມຊ່ຽວຊານຄືກັນແນວໃດ?`

ພວກເຮົາຈະຕ້ອງຮຽນຮູ້ຈາກພຣະເຢຊູວ່າຈະສ້າງສັນຕິສຸກກັບຄົນອື່ນແນວໃດ. ເມື່ອພຣະອົງໄດ້ຊົງບັງກີດມາເປັນມະນຸດ ພຣະເຢຊູກໍໄດ້ຢຽວຢາຮັກສາຫົວໃຈແລະຄວາມສຳພັນທີ່ແຕກຫັກຫຼາຍຢ່າງ. ນອກຈາກນັ້ນ ພຣະເຈົ້າຍັງໄດ້ເຊື້ອເຊີນພວກເຮົາໃຫ້ມີສ່ວນຮ່ວມໃນວຽກງານອັນດຽວກັນນີ້ ພຣະເຈົ້າພຣະບິດາໄດ້ນຳພວກເຮົາກັບໄປຫາພຣະອົງເອງໂດຍພຣະບຸດຂອງພຣະອົງ. “ແລະພຣະອົງໄດ້ຊົງມອບຂ່າວເລື່ອງການຄືນດີໄວ້ຢູ່ໃນຄວາມຮັບຜິດຊອບຂອງພວກເຮົາ” (2 ໂກຣິນໂທ 5:18).

ພຣະທຳໂກໂລຊາຍ 1:15-20 ກໍຍັງບອກກ່ຽວກັບວຽກງານຂອງພຣະເຢຊູໃນຖານະທີ່ເປັນມະນຸດ. ສ່ວນໂກໂລຊາຍ 1:15-17 ກໍກ່າວກ່ຽວກັບວຽກງານຂອງພຣະເຢຊູໃນການສ້າງໂລກ. ໂກໂລຊາຍ 1:18-20 ນັ້ນເວົ້າກ່ຽວກັບວຽກງານຂອງພຣະເຢຊູໃນການຊ່ວຍພວກເຮົາໃຫ້ພົ້ນຈາກຄວາມບາບ. ພຣະເຢຊູຊົງເປັນຜູ້ດຽວທີ່ໄດ້ສ້າງພວກເຮົາແລະຊ່ວຍພວກເຮົາໃຫ້ພົ້ນ. ສອງສິ່ງນີ້ກໍເຮັດໃຫ້ພຣະເຈົ້ານັ້ນສາມາດນຳທຸກຢ່າງມາສູ່ສັນຕິສຸກກັບພຣະອົງເອງ.

ວຽກງານການຢຽວຢາຮັກສາຂອງພຣະເຈົ້ານັ້ນກໍຍິ່ງໃຫຍ່. ມັນເກີດຂຶ້ນຢູ່ເທິງສະຫວັນແລະໃນແຜ່ນດິນໂລກ ພຣະເຈົ້າໄດ້ເຊື້ອເຊີນພວກເຮົາໃຫ້ຮ່ວມມືກັບພຣະອົງໃນວຽກງານ “ເຮັດໃຫ້ຄົນທຸກຊາດຄືນດີກັບພຣະອົງ” (2 ໂກຣິນໂທ 5:18). ບາງທີພຣະເຢຊູອາດຈະໝາຍເຖິງສິ່ງນີ້ ເມື່ອພຣະອົງໄດ້ອະທິຖານວ່າ “ພຣະອົງຊົງໃຊ້ຂ້ານ້ອຍເຂົ້າມາໃນໂລກສັນໃດ ຂ້ານ້ອຍກໍໃຊ້ພວກເຂົາເຂົ້າໄປໃນໂລກສັນນັ້ນ” (ໂຢຮັນ 17:8).

`ພວກເຮົາສາມາດຊ່ວຍຄົນທີ່ເຮົາຮູ້ຈັກໃຫ້ມີຄວາມສະຫງົບສຸກປອງດອງກັນແນວໃດ?`