---
title:  ໃນພຣະວິນຍານ ແລະ ໃນຄວາມຈິງ
date:  10/11/2020
---

`ອ່ານ ໂຢຮັນ 4:7-26. ພຣະເຢຊູກ່າວສິ່ງໃດກ່ຽວກັບການນະມັດສະການໃຫ້ຜູ້ຍິງຢູ່ບໍ່ນໍ້າສ້າງຟັງ?`

ບາງທີສິ່ງທີ່ສຳຄັນທີ່ສຸດທີ່ພຣະເຢຊູຕ້ອງການກ່າວອາດຈະຢູ່ໃນໂຢຮັນ 4:24: “ພຣະເຈົ້າຊົງເປັນພຣະວິນຍານ ແລະ ຜູ້ທີ່ນະມັດສະການພຣະອົງຕ້ອງນະມັດສະການດ້ວຍຈິດວິນຍານແລະຄວາມຈິງ”.

ພວກເຮົາຈະຕ້ອງນະມັດສະການອົງພຣະຜູ້ເປັນເຈົ້າ “ດ້ວຍວິນຍານ”. ປະໂຫຍກນີ້ໝາຍຄວາມວ່າແນວໃດ? ມັນໝາຍຄວາມວ່າ ການນະມັດສະການຂອງເຮົານັ້ນມາຈາກຄວາມຮັກຂອງເຮົາສຳລັບພຣະເຈົ້າ. ນອກຈາກນັ້ນ ມັນຍັງຕ້ອງມາຈາກປະສົບການສ່ວນໂຕຂອງເຮົາທີ່ມາຈາກການຮູ້ຈັກພຣະອົງ. ສາດສະໜານັ້ນຈະຕ້ອງມາຈາກພຣະເຈົ້າ ແລະນັ້ນກໍຄືສາດສະໜາອັນດຽວທີ່ຈະນຳພາພວກເຮົາໄປຫາພຣະເຈົ້າ. ພວກເຮົາຈະຕ້ອງບັງເກີດໃໝ່ໂດຍອຳນາດຂອງພຣະວິນຍານແລ້ວພວກເຮົາກໍຈະສາມາດຮັບໃຊ້ພຣະອົງໄປໃນທາງທີ່ຖືກຕ້ອງ. ການບັງເກີດໃໝ່ຂອງພວກເຮົານັ້ນຈະເຮັດໃຫ້ຈິດໃຈຂອງເຮົານັ້ນສະອາດບໍລິສຸດ. ມັນຈະເຮັດໃຫ້ແນວຄິດຂອງເຮົາປ່ຽນແປງໃໝ່ ແລ້ວພວກເຮົາກໍຈະຮູ້ຈັກແລະຮັກພຣະເຈົ້າຫຼາຍຂຶ້ນອີກ. ການບັງເກີດໃໝ່ນັ້ນຈະຊ່ວຍພວກເຮົາໃຫ້ເຊື່ອຟັງກົດບັນຍັດທັງໝົດຂອງພຣະເຈົ້າ. ການເຊື່ອຟັງນີ້ກໍຄືການນະມັດສະການອັນແທ້ຈິງ ມັນມາຈາກວຽກງານຂອງພຣະວິນຍານບໍລິສຸດໃນຊີວິດຂອງເຮົາ. (ປື້ມ Desire of Age ຂອງ ທ່ານນາງເອເລັນຈີໄວທ໌)

ໃນເວລາດຽວກັນນັ້ນພວກເຮົາຈະຕ້ອງນະມັດສະການພຣະເຈົ້າ “ດ້ວຍຄວາມຈິງ”. ພວກເຮົາຈະຕ້ອງມີຄວາມຮູ້ອັນຖືກຕ້ອງກ່ຽວກັບພຣະເຈົ້າ. ພວກເຮົາຈະຕ້ອງຮູ້ວ່າພຣະອົງຊົງເປັນຜູ້ໃດ ແລະ ພຣະອົງຕ້ອງການໃຫ້ພວກເຮົາເຮັດສິ່ງໃດ. ດັ່ງນັ້ນພວກເຮົາຈຶ່ງເຫັນສອງພວກສ່ວນຂອງການນະມັດສະການ: (1) ປະສົບການ ແລະ (2) ຄວາມຈິງ. ການນະມັດສະການກໍລວມເຖິງປະສົບການທີ່ມາຈາກການຮຽນຮູ້ແລະການເຊື່ອຟັງພຣະເຈົ້າ. ນອກຈາກນັ້ນ ການນະມັດສະການກໍຍັງລວມເຖິງຄວາມຈິງຂອງພຣະຄຳພີກ່ຽວກັບພຣະເຈົ້າ. ການນະມັດສະການໂດຍບໍ່ມີຄວາມຈິງກໍສາມາດນຳໄປສູ່ສາດສະໜາທີ່ຖືກສ້າງຂຶ້ນໂດຍຄວາມຮູ້ສຶກອັນແຮງກ້າເທົ່ານັ້ນ. ຄວາມຈິງທີ່ບໍ່ມີປະສົບການໃນພຣະວິນຍານບໍລິສຸດນັ້ນ ກໍສາມາດນຳໄປສູ່ສາດສະໜາທີ່ບໍ່ມີຊີວິດໃນໂຕຂອງມັນ ດັ່ງນັ້ນ ພວກເຮົາຈຶ່ງຈຳເປັນຕ້ອງມີທັງປະສົບການ ແລະ ຄວາມຈິງ.