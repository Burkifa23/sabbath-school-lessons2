---
title:  ຄວາມສວຍງາມທີ່ບໍລິສຸດ
date:  11/11/2020
---

`ອ່ານ 1 ຂ່າວຄາວ 16:1-36. ໃຫ້ທ່ານລອງວາດພາບໃນສະໝອງຂອງທ່ານກ່ຽວກັບສິ່ງທີ່ເກີດຂຶ້ນໃນຂໍ້ພຣະຄຳພີເຫຼົ່ານີ້. ທ່ານຄິດວ່າແມ່ນຫຍັງກຳລັງເກີດຂຶ້ນໃນຊ່ວງເວລາແຫ່ງຄວາມຢ້ານກົວ ຫຼື ຄວາມຊື່ນຊົມຍິນດີ? ເວລານີ້ເປັນການປະສົມກັນລະຫວ່າງຄວາມຢ້ານກົວ ແລະ ຄວາມຊື່ນຊົມຍິນດີແນວໃດ? ພວກເຮົາສາມາດຮຽນຮູ້ສິ່ງໃດຈາກຂໍ້ພຣະຄຳພີເຫຼົ່ານີ້ກ່ຽວກັບການນະມັດສະການ? ຂໍ້ພຣະຄຳພີເຫຼົ່ານີ້ສອນຫຍັງພວກເຮົາກ່ຽວກັບວ່າ ພວກເຮົາຄວນສອນ ແລະ ຄວນມີປະສົບການໃນການນະມັດສະການແບບໃດ?`

ສະຖານນະມັດສະການນັ້ນກໍຄືຫໍເຕັ້ນທີ່ເປັນຫໍປະຊຸມບ່ອນທີ່ພຣະເຈົ້າຊົງປະທັບຢູ່ກັບປະຊາຊົນຂອງພຣະອົງໃນຖີ່ນແຫ້ງແລ້ງກັນດານ. ພຣະເຈົ້າໄດ້ຊົງໃຊ້ສະຖານທີ່ແຫ່ງການນະມັດສະການນີ້ເພື່ອສອນປະຊາຊົນຂອງພຣະອົງເຖິງແຜນການຂອງພຣະອົງທີ່ຈະຊ່ວຍພວກເຂົາໃຫ້ພົ້ນ. ສະນັ້ນສິ່ງນີ້ຈິ່ງສະແດງໃຫ້ພວກເຮົາເຫັນວ່າພຣະເຢຊູແລະແຜນການການໄຖ່ໃຫ້ລອດຂອງພຣະອົງນັ້ນເປັນສ່ວນໜຶ່ງທີ່ສຳຄັນຂອງການນະມັດສະການພຣະອົງ. ພຣະອົງໄດ້ກະທຳຫຼາຍສິ່ງຫຼາຍຢ່າງເຫຼືອເກີນສຳລັບພວກເຮົາ ຈຶ່ງສົມຄວນທີ່ພວກເຮົາຈະຮັກແລະນະມັດສະການພຣະອົງ. ແຕ່ການນະມັດສະການຂອງພວກເຮົາທັງໝົດກໍບໍ່ມີຄວາມໝາຍ ຖ້າຫາກພວກເຮົາບໍ່ມີຄວາມຫວັງ. ຄວາມຫວັງນີ້ກໍມາຈາກຄວາມຕາຍຂອງພຣະເຢຊູສຳລັບພວກເຮົາເທິງໄມ້ກາງແຂນ.

ຂໍ້ພຣະຄຳພີໃນ 1 ຂ່າວຄາວກໍຍັງສອນພວກເຮົາວ່າພຣະເຈົ້າຕ້ອງການໃຫ້ທຸກໆຄົນໃນໂລກນີ້ໄດ້ຮຽນຮູ້ກ່ຽວກັບພຣະອົງຈາກປະເທດອິດສະລາເອນ.

`ໃຫ້ທ່ານເບິ່ງ 1 ຂ່າວຄາວ 16:29: “ຈົ່ງຍ້ອງຍໍນາມອັນຍິ່ງໃຫຍ່ຂອງພຣະເຈົ້າຢາເວໂດຍນຳເອົາເຄື່ອງບູຊາມາທີ່ພຣະວິຫານດ້ວຍ. ຈົ່ງກົ້ມຂາບຕໍ່ໜ້າພຣະເຈົ້າຢາເວອົງບໍລິສຸດເພື່ອພຣະອົງມາປາກົດໃນສະພາບນັ້ນ”. ສະພາບແຫ່ງ “ຄວາມບໍໍລິສຸດ” ນັ້ນໝາຍຄວາມວ່າແນວໃດ?`