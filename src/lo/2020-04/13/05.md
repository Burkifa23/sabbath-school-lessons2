---
title:  ໂຮງຮຽນໃນຊີວິດໜ້າ
date:  23/12/2020
---

**“ຝ່າຍຄວາມທຸກລຳບາກອັນເບົາບາງແລະຊ່ົວຄາວນີ້ ກໍກຳລັງຈັດຕຽມພວກເຮົາໃຫ້ມີສະຫງ່າຣາສີ ອັນຍິ່ງໃຫຍ່ ຖາວອນ ຕະຫຼອດໄປຈົນຫາທີ່ປຽບບໍ່ໄດ້” (2 ໂກຣິນໂທ 4:17).**

`ຂໍ້ພຣະຄຳພີນີ້ໃຫ້ຄວາມຫວັງອັນໃດແກ່ພວກເຮົາ? ທ່ານຄິດວ່າມີສິ່ງໃດແດ່ທີ່ເປັນສິ່ງທີ່ນິລັນດອນທີ່ພວກເຮົາກຳລັງລໍຖ້າແລະທີ່ພຣະເຢຊູໄດ້ສັນຍາກັບພວກເຮົາ? (ອ່ານ ພະນິມິດ 21:1,2; ພະນິມິດ 2:7; ພະນິິມິດ 7:14-17)`

ພຣະເຈົ້າໄດ້ມອບສັນຍາຫຼາຍໆຢ່າງໃນພຣະເຢຊູ ຄຳສັນຍາເຫຼົ່ານີ້ກໍຍິ່ງໃຫຍ່ແລະເປັນຈິງ. ພວກເຮົາມີເຫດຜົນຫຼາຍໆທີ່ຈະເຊື່ອໃນຄຳສັນຍາເຫຼົ່ານີ້ເຊັ່ນກັນ. ໃນເວລາດຽວກັນນັ້ນ ພຣະຄຳພີກໍໃຫ້ຂໍ້ມູນແຕ່ບາງຢ່າງກ່ຽວກັບສິ່ງທີ່ພຣະເຈົ້າໄດ້ວາງແຜນສຳລັບພວກເຮົາ. ພວກເຮົາສາມາດແນ່ໃຈໃນສິ່ງໜຶ່ງ ນັ້ນກໍຄືຊີວິດທີ່ຢູ່ກັບພຣະເຈົ້ານັ້ນຈະເປັນຊີິວິດທີ່ີສວຍງາມ. ໃຫ້ທ່ານຄິດເບິ່ງວ່າຊີວິດຈະມະຫັດສະຈັນຫຼາຍຊໍ່າໃດເມື່ອບໍ່ມີຄວາມຕາຍ!

“ໃນເວລານັ້ນ ພວກເຮົາຈະເຫັນສິ່ງທີ່ຕາຂອງພວກເຮົາບໍ່ສາມາດເຫັນໄດ້ໃນເວລານີ້. ຕາຂອງເຮົາຈະເຫັນຄວາມສວຍງາມຂອງແຜ່ນດິນໂລກ. ພວກເຮົາຈະສາມາດເຫັນດ້ວຍຕາຂອງພວກເຮົາເອງເຖິງຄວາມງາມທີ່ພວກເຮົາສາມາດເຫັນໄດ້ໂດຍກ້ອງຈຸລະທັດເທົ່ານັ້ນ. ແລ້ວພວກເຮົາກໍຈະເບິ່ງເຫັນດວງດາວແລະດາວເຄາະທີ່ພວກເຮົາເຫັນເວລານີ້ດ້ວຍກ້ອງສ່ອງທາງໄກ ດ້ວຍຕາຂອງເຮົາເອງ. ຄວາມບາບແລະຄວາມເປິເປື້ອນຂອງມັນຈະຖືກນຳອອກໄປຈາກໂລກນີ້. ໂລກທັງໝົດຈະຖືກເບິ່ງໃນຄວາມງາມຂອງອົງພຣະຜູ້ເປັນເຈົ້າຂອງເຮົາ. ນັກຮຽນວິທະຍາສາດອາດຈະເບິ່ງສິ່ງທັງໝົດທີ່ພຣະເຈົ້າໄດ້ຊົງສ້າງ ແລະ ບໍ່ເຫັນຫຍັງທີ່ກ່ຽວກັບຄວາມຊົ່ວຮ້າຍແລະຄວາມຕາຍ. ນັກຮຽນອາດຈະຟັງດົນຕີຂອງສຽງທຳມະຊາດ. ລາວຈະບໍ່ໄດ້ຍິນສຽງຮ້ອງໄຫ້ ຫຼື ຄວາມທຸກທໍລະມານ. ນັກຮຽນຈະສາມາດເຫັນຊື່ຂອງພຣະເຈົ້າຂຽນໂດຍພຣະຫັດຂອງພຣະເຈົ້າ ຢູ່ເທິງທຸກໆຢ່າງທີ່ພຣະອົງໄດ້ຊົງສ້າງ. ຈະບໍ່ມີສັນຍາລັກຂອງການເຈັບປ່ວຍອີກເລີຍໃນແຜ່ນດິນໂລກ, ໃນທະເລ ຫຼື ທ້ອງຟ້າ.” (ປື້ມການສຶກສາ Education ຂອງທ່ານ ນາງເອເລັນຈີໄວທ໌, ໜ້າທີ 303)