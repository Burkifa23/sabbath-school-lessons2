---
title:  ເວລາສຳລັບການຮຽນຮູ້ອີກຄັ້ງໜຶ່ງ
date:  14/12/2020
---

`ໃນອົບພະຍົບ 16:14-29. ຊາວອິດສະລາເອນນັ້ນຈຳເປັນຕ້ອງຮຽນຮູ້ບົດຮຽນອັນໃດແດ່?.`

ພຣະເຈົ້າໄດ້ເຮັດການອັດສະຈັນໂດຍການປະທານມານາໃຫ້ຊົນຊາດອິສະລະເອນ. ພຣະເຈົ້າໄດ້ປະທານອາຫານໃຫ້ແກ່ເຂົາຢ່າງພຽງພໍໃນແຕ່ລະມື້. ແລ້ວຖ້າສົມມຸດວ່າ ພຣະອົງປະທານໃຫ້ພວກເຂົາເກີນທີ່ພວກເຂົາຕ້ອງການເດ? ແລ້ວພວກເຂົາກໍອາດຈະລືມວ່າພຣະອົງຊົງດູແລແລະເບິ່ງແຍງຄວາມຕ້ອງການຂອງເຂົາ. ດັ່ງນັ້ນ ທຸກມື້ພຣະເຈົ້າຈຶ່ງໄດ້ເຮັດການອັດສະຈັນສຳລັບຄົນທັງຫຼາຍ. ພວກເຂົາເຫັນຄວາມຫ່ວງໃຍຂອງພຣະເຈົ້າ. ໃນວັນສະບາໂຕນັ້ນສິ່ງຕ່າງໆກໍແຕກຕ່າງໄປ. ພຣະເຈົ້າຕ້ອງການທີ່ຈະສະແດງໃຫ້ຄົນຂອງພຣະອົງເຫັນວ່າວັນສະບາໂຕນັ້ນພິເສດ. ດັ່ງນັ້ນ ພຣະອົງຈຶ່ງໄດ້ເຮັດການອັດສະຈັນສອງຢ່າງບໍ່ແມ່ນພຽງແຕ່ອັນດຽວ. ພຣະເຈົ້າໄດ້ມອບອາຫານຈຳນວນສອງເທົ່າໃນວັນສຸກ. ແລ້ວພຣະເຈົ້າກໍໄດ້ອວຍພອນອາຫານນັ້ນເພື່ອວ່າມັນຈະບໍ່ບູດເນົ່າໃນເວລາກາງຄືນ. ສິ່ງນີ້ຈຶ່ງເຮັດໃຫ້ຊົນຊາດອິດສະລາເອນຫວ່າງໃນວັນສະບາໂຕ ເພາະວ່າພວກເຂົາບໍ່ຕ້ອງໄປເກັບມານາໃນມື້ນີ້. ພວກເຂົາໄດ້ມີເວລາທີ່ຈະຄິດກ່ຽວກັບພຣະເຈົ້າຜູ້ໄດ້ເຮັດໃຫ້ພວກເຂົາພົ້ນຈາກຄວາມບາບ ແລະ ເປັນອິດສະຫຼະຈາກຊາວເອຢິບ. ພວກເຂົາມີເວລາຫຼາຍຂຶ້ນທີ່ຈະຄິດເຖິງຄວາມໝາຍຂອງການເປັນປະຊາຊົນຂອງພຣະເຈົ້າ.

ຊົນຊາດອິດສະລາເອນໄດ້ກິນມານາເປັນເວລາ 40 ປີ (ອົບພະຍົບ 16:35). ນອກຈາກນັ້ນ ພຣະເຈົ້າກໍຍັງໄດ້ບອກໂມເຊໃຫ້ຮັກສາມານາໝໍ້ໜຶ່ງເອົາໄວ້້ເພື່ອໄວ້ໃຫ້ຊົນຊາດອິດສະລະເອນນັ້ນຈື່ວ່າ ພຣະເຈົ້າໄດ້ຊົງລ້ຽງດູພວກເຂົາແບບໃດໃນຖິ່ນແຫ້ງແລ້ງ. ແລະມັນຍັງຊ່ວຍພວກເຂົາໃຫ້ຈື່ປະສົບການອັນສວຍງາມຂອງວັນສະບາໂຕ. ວັນສະບາໂຕນັ້ນຄືສ່ວນໜຶ່ງຂອງແຜນການພຣະເຈົ້າໃນການຊ່ວຍຊົນຊາດອິດສະລາເອນໃຫ້ຮຽນຮູ້ກ່ຽວກັບພຣະເຈົ້າອີກຄັ້ງໜຶ່ງ.