---
title:  ເວາລາສຳລັບການໃຫ້ສິ່ງທີ່ສຳຄັນທີ່ສຸດມາກ່ອນ
date:  15/12/2020
---

`ອ່ານເອຊາຢາ 58:1-14. ພຣະເຈົ້າກຳລັງກ່າວສິ່ງໃດຕໍ່ຄົນຂອງພຣະອົງໃນຂໍ້ພຣະຄຳພີເຫຼົ່ານີ້ທີ່ວ່າສຳຄັນສຳລັບພວກເຮົາໃນທຸກມື້ນີ້?`

ຊົນຊາດອິດສະລາເອນນັ້ນເຮັດຄືວ່າພວກເຂົານັ້ນຕິດຕາມພຣະເຈົ້າ. ພວກເຂົານະມັດສະການພຣະອົງ ພວກເຂົາອົດອາຫານ ຫຼື ບໍ່ກິນອາຫານໃນຊ່ວງເວລາອັນສັ້ນເພື່ອເຫດຜົນທາງຈິດວິນຍານຂອງເຂົາ. ເມື່ອເບິ່ງວິທີການດຳເນີນຊີິວິດຂອງພວກເຂົາແລ້ວກໍເຫັນວ່າ ພວກເຂົາພຽງແຕ່ທຳທ່າເປັນຜູ້ຕິດຕາມຂອງພຣະເຈົ້າ. ຈິດໃຈຂອງພວກເຂົານັ້ນບໍ່ໄດ້ມີຄວາມປາດຖະໜາອັນແທ້ຈິງທີ່ຢາກຈະປະຕິບັດຕາມກົດບັນຍັດຂອງພຣະເຈົ້າ. ເອຊາຢາກໍສືບຕໍ່ກ່າວໃນບົດທີ 58 ເພື່ອສະແດງໃຫ້ເຫັນວ່າພຣະເຈົ້າຄາດຫວັງສິ່ງໃດຈາກປະຊາຊົນຂອງພຣະອົງ.

ບໍ່ໝົດແຕ່ເທົ່ານັ້ນ ໃຫ້ທ່ານອ່ານເອຊາຢາ 58:13, 14. ເປັນຫຍັງພຣະເຈົ້າຈຶ່ງເວົ້າເຖິງວັນສະບາໂຕໃນຕອນທ້າຍຂອງບົດນີ້? ເອເຊຢາໄດ້ເຕືອນຊົນຊາດອິດສະລສເອນວ່າ: ທ່ານຈຳເປັນທີ່ຈະ “ບໍ່ເຫັນແກ່ຕົວໃນວັນສັກສິດຂອງເຮົາ”. ຄວາມໝາຍກໍຄື ວັນສະບາໂຕບໍ່ແມ່ນເວລາທີ່ຈະທຳທ່ານະມັດສະການພຣະເຈົ້າ. ມັນບໍ່ແມ່ນເວລາທີ່ຈະຄິດເຖິງຄວາມຄິດຂອງທ່ານເອງ ແລະໃຊ້ຊີວິດທີ່ບໍ່ໃຫ້ກ່ຽດແດ່ພຣະເຈົ້າ. ວັນສະບາໂຕຈະຕ້ອງເປັນມື້ທີ່ມີຄວາມຊື່ນຊົມຍິນດີແລະບໍລິສຸດ. ສ່ວນທີ່ເຫຼືອຂອງເອຊາຢາ ບົດທີ 58 ສະແດງໃຫ້ເຫັນວ່າວັນສະບາໂຕກໍກ່ຽວກັບຄວາມຊື່ນຊົມຍິນດີທີ່ພວກເຮົາຮູ້ສຶກໃນການຮຽນຮູ້ກ່ຽວກັບພຣະເຈົ້າແລະກ່ຽວກັບແຜນການຂອງພຣະອົງສຳລັບເຮົາ. ແລ້ວພວກເຮົາຈະຕ້ອງປ່ອຍໃຫ້ພຣະເຈົ້ານັ້ນສະຖິດຢູ່ໃນເຮົາ.

ວັນສະບາໂຕນັ້ນໄດ້ເຕີມເຕັມທ່ານດ້ວຍຄວາມຊື່ນຊົມຍິນດີຫຼືບໍ່? ຖ້າຫາກບໍ່ ທ່ານສາມາດເຮັດສິ່ງໃດເພື່ອປ່ຽນແປງສິ່ງນັ້ນ? ທ່ານໄດ້ຮຽນຮູ້ທີ່ຈະຮັກສາ (ນັບຖື) ວັນສະບາໂຕຫຼືບໍ່? ໃຫ້ທ່ານສົນທະນາໃນຊັ້ນຮຽນຂອງທ່ານເຖິງຄວາມໝາຍຂອງການຮັກສາວັນສະບາໂຕ?