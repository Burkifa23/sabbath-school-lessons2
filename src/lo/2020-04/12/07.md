---
title:  ຂໍ້ຄິດເພີ່ມເຕີມ
date:  18/12/2020
---

“ພຣະເຈົ້າໄດ້ປະທານຫຼາຍຢ່າງໃຫ້ແກ່ປະຊາຊົນຂອງພຣະອົງເພື່ອແຍກພວກເຂົາອອກຈາກຄົນທີ່ຢູ່ອ້ອມຂ້າງພວກເຂົາ. ວັນສະບາໂຕໄດ້ສະແດງໃຫ້ເຫັນເຖິງການແບ່ງແຍກນີ້ຫຼາຍກວ່າສິ່ງອື່ນໆ. ພຣະເຈົ້າຊົງຕ້ອງການໃຫ້ຊາວຢິວນັ້ນຮັກສາວັນສະບາໂຕໃຫ້ບໍລິສຸດເພື່ອສະແດງໃຫ້ທຸກໆຄົນເຫັນວ່າ ພວກເຂົາໄດ້ນະມັດສະການພຣະເຈົ້າ. ວັນສະບາໂຕໄດ້ສະແດງໃຫ້ເຫັນວ່າຊາວຢິວບໍ່ໄດ້ນະມັດສະການພຣະປອມ. ວັນສະບາໂຕໄດ້ສະແດງໃຫ້ເຫັນຄວາມສຳຄັນຂອງຊາວຢິວກັບພຣະເຈົ້າ. ແຕ່ການຮັກສາວັນສະບາໂຕໃຫ້ບໍລິສຸດນັ້ນ ມະນຸດກໍຈະຕ້ອງບໍລິສຸດ. ໂດຍຄວາມເຊື່ອ ພວກເຂົາຈະຕ້ອງຍອມຮັບເອົາຂອງປະທານແຫ່ງຄວາມກະລຸນາຂອງພຣະເຢຊູ ແລະ ຊີວິດອັນບໍລິສຸດຂອງພຣະອົງ. ພຣະເຈົ້າໄດ້ບອກຊົນຊາດອິດສະລະເອນວ່າ: “ພວກເຈົ້າເປັນປະຊາຊົນບໍລິສຸດຂອງເຮົາ” (ອົບພະຍົບ 22:31). ການດຳເນີນຊີິວິດທີ່ບໍລິສຸດນັ້ນຄືທາງດຽວທີ່ຊາວຢິວນັ້ນສາມາດຮັກສາວັນສະບາໂຕໃຫ້ບໍລິສຸດໄດ້. ແລ້ວພວກເຂົາຈະສະແດງໃຫ້ເຫັນວ່າ ພວກເຂົາຄືຜູ້ທີ່ນະມັດສະການພຣະເຈົ້າ” (ປື້ມ Desire of Ages, ໜ້າທີ 283).

**ຄຳຖາມຄົ້ນຄວ້າ**

`ຫຼາຍເທື່ອຊາວເຊເວັນເດແອັດເວັນຕິດໃຊ້ເວລາຫຼວງຫຼາຍກັງວົນກ່ຽວກັບສິ່ງທີ່ພວກເຂົາສາມາດເຮັດໄດ້ ແລະ ເຮັດບໍ່ໄດ້ໃນວັນສະບາໂຕ. ໃຫ້ທ່ານຂຽນລາຍການຄຳຖາມຕ່າງໆທີ່ຊ່ວຍຜູ້ຮັກວັນສະບາໂຕໃຫ້ຄິດກ່ຽວກັບແນວຄິດທີ່ພວກເຮົາໄດ້ຮຽນຮູ້ໃນອາທິດນີ້ (ທ່ານຈື່ໄດ້ບໍ່ວ່າແນວຄິດເຫຼົ່ານີ້ກໍເວົ້າກ່ຽວກັບວັນສະບາໂຕວ່າເປັນເວລາສຳລັບການສຶກສາ). ນີ້ຄືຕົວຢ່າງໜຶ່ງຂອງຄຳຖາມ: “ຂ້ອຍເຮັດສິ່ງໃດໃນວັນສະບາໂຕທີ່ຊ່ວຍໃຫ້ຂ້ອຍຮຽນຮູ້ຫຼາຍຂຶ້ນກ່ຽວກັບຄວາມຮັກຂອງພຣະອົງ?”`

`ທ່ານສາມາດເຮັດໃຫ້ປະສົບການວັນສະບາໂຕຂອງທ່ານນັ້ນດີຂຶ້ນໄດ້ແນວໃດແດ່? ໃຫ້ທ່ານຄິດກ່ຽວກັບສາມຢ່າງທີ່ທ່ານຕ້ອງການຢາກຮຽນຮູ້ໂດຍການຮັກສາວັນສະບາໂຕໃຫ້ບໍລິສຸດໃນເວລາ 12 ເດືອນຂ້າງໜ້ານີ້.`