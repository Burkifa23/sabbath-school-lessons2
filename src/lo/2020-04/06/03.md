---
title:  ການແລ່ນໜີ
date:  02/11/2020
---

`ອ່ານປະຖົມມະການ 28:10-17. ຢາໂຄບໄດ້ມີປະສົບການອັນໃດກ່ອນທີ່ເລື່ອງໃນຂໍ້ພຣະຄຳພີຕອນນີ້ໄດ້ເກີດຂຶ້ນ? ເລື່ອງນີ້ສອນອັນໃດພວກເຮົາກ່ຽວກັບການໃຫ້ອະໄພແລະຄວາມເມດຕາຂອງພຣະເຈົ້າສຳລັບຄົນທີ່ “ກຳລັງແລ່ນໜີ” ຈາກຄວາມບາບຂອງຕົນເອງ?`

ຢາໂຄບໄດ້ຫຼອກພໍ່ຂອງລາວດ້ວຍການຊ່ວຍເຫຼືອຈາກແມ່ຂອງຕົນເອງ ແລະ ຕອນນີ້ຢາໂຄບກໍກຳລັງຊົດໃຊ້ສຳລັບຄຳຂີ້ຕົວະຂອງລາວ. ອ້າຍຂອງລາວກໍຕ້ອງການທຳຮ້າຍລາວຍ້ອນຄຳຫຼອກລວງຂອງລາວ ດັ່ງນັ້ນຢາໂຄບຈຶ່ງໄດ້ແລ່ນໜີອອກຈາກບ້ານເມືອງຂອງຕົນເພື່ອຫຼີກເວັ້ນອັນຕະລາຍນີ້. ຢາໂຄບໄດ້ມຸ້ງໜ້າໄປບ້ານຂອງລຸງຢູ່ເມືອງຮາຣານ. ແນ່ນອນວ່າ ນີ້ຄືປະສົບການອັນໜ້າຢ້ານຂອງຢາໂຄບ.

ໃນຄືນໜຶ່ງ ຢາໂຄບໄດ້ນອນຫຼັບຢູ່ພື້ນຢູ່ບ່ອນໃດບ່ອນໜຶ່ງ ລາວໄດ້ໃຊ້ກ້ອນຫີນເປັນໝອນສຳລັບນອນ. ບໍ່ດົນຕໍ່ມາລາວກໍເລີ່ມຝັນ. ໃນຄວາມຝັນນັ້ນ ຢາໂຄບໄດ້ເຫັນຂັ້ນໃດອັນໜຶ່ງ ຕີນຂອງຂັ້ນໃດນັ້ນກໍຢູ່ພື້ນດິນ ສ່່ວນປາຍຂອງຂັ້ນໃດນັ້ນກໍສູງໄປຈຸກັບຟ້າສະຫວັນ. ບັນດາທູດສະຫວັນກໍພາກັນປີນຂັ້ນໃດຂຶ້ນລົງ.

ແລ້ວຢາໂຄບກໍໄດ້ຍິນສຽງໜຶ່ງບອກວ່າ “ເຮົາແມ່ນພຣະເຈົ້າຢາເວພຣະເຈົ້າຂອງອັບຣາຮາມ” ສຽງນັ້ນກ່າວກັບຢາໂຄບເຖິງຄຳສັນຍາອັນດຽວກັນທີ່ພຣະເຈົ້າໄດ້ໃຫ້ແກ່ອັບຣາຮາມແລະອີຊາກ. ສຽງນັ້ນໄດ້ບອກຢາໂຄບວ່າ ລູກຫຼານຂອງລາວຈະເປັນປະຊາຊົນທີ່ຍິ່ງໃຫຍ່ ພວກເຂົາຈະເປັນພຣະພອນແກ່ທຸກໆຄອບຄົວໃນໂລກນີ້. “ ‘ເຮົາຈະຢູ່ນຳເຈົ້າ,’ ”  ສຽງນັ້ນກ່າວ, “ ‘ແລະ ປົກປັກຮັກສາເຈົ້າທຸກບ່ອນທີ່ເຈົ້າໄປ...ເຮົາຈະບໍ່ໜີໄປຈາກເຈົ້າຈົນກວ່າວ່າເຮົາຈະເຮັດສິ່ງທີ່ເຮົາໄດ້ສັນຍາໄວ້ກັບເຈົ້າ’ ” (ປະຖົມມະການ 28:15)