---
title:  ການລີ້ຈາກພຣະເຈົ້າ
date:  01/11/2020
---

`ອ່ານປະຖົມມະການ 3:1-11. ທ່ານຄິດວ່າ ເປັນຫຍັງພຣະເຈົ້າຈຶ່ງຖາມອາດາມວ່າ “ເຈົ້າຢູ່ໃສ?” (ປະຖົມມະການ 3:9)`

ທ່ານຄິດວ່າມັນເປັນເລື່ອງແປກຫຼືບໍ່ວ່າ ພຣະເຈົ້າໄດ້ຖາມອາດາມວ່າລາວຢູ່ໃສ? ພຣະເຈົ້າຊົງຮູ້ທຸກສິ່ງທຸກຢ່າງ ແນ່ນອນວ່າພຣະອົງຮູ້ວ່າອາດາມນັ້ນຢູ່ໃສ. ດັ່ງນັ້ນແລ້ວ ເປັນຫຍັງພຣະເຈົ້າຈຶ່ງຖາມໃນສິ່ງທີ່ພຣະອົງຊົງຮູ້ແລ້ວ? ບາງທີ ພຣະຜູ້ເປັນເຈົ້າອາດຈະຖາມຄຳຖາມນີ້ເພື່ອຊ່ວຍໃຫ້ອາດາມແລະເອວາເຂົ້າໃຈວ່າ ພວກເຂົາກຳລັງລີ້ຢູ່ຍ້ອນຄວາມຜິດບາບຂອງພວກເຂົາ. ດັ່ງນັ້ນ ພຣະເຈົ້າຈຶ່ງກຳລັງຊ່ວຍພວກເຂົາໃຫ້ເຫັນສິ່ງບໍ່ດີຕ່າງໆທີ່ໄດ້ເກີດຂຶ້ນຍ້ອນການກະທຳຂອງພວກເຂົາເອງ.

`ອ່ານໂຣມ 5:11-19. ໃນຂໍ້ພຣະຄຳພີເຫຼົ່ານີ້ ເປົາໂລໄດ້ສະແດງໃຫ້ເຫັນວ່າ ຄວາມຕາຍຂອງພຣະເຢຊູຢູ່ເທິງໄມ້ກາງແຂນນັ້ນເກີດຂຶ້ນຍ້ອນຄວາມບາບຂອງອາດາມໃນສວນເອເດນແນວໃດ? ຄວາມສຳພັນລະຫວ່າງສອງຢ່າງນີ້ຄວນບອກຫຍັງພວກເຮົາກ່ຽວກັບວິທີການທີ່ພຣະເຢຊູໄດ້ລົບລ້າງສິ່ງທີ່ອາດາມໄດ້ເຮັດ?`

ແຜນການຂອງພຣະເຈົ້າທີ່ຈະຊ່ວຍຄົນບາບໃຫ້ພົ້ນກໍຄືຄຳຕອບຂອງພຣະອົງຕໍ່ຄວາມບາບຂອງອາດາມແລະເອວາ. ພວກເຂົາໄດ້ລີ້ຈາກພຣະເຈົ້າດ້ວຍຄວາມອັບອາຍແລະຄວາມຮູ້ສຶກຜິດ ພຣະເຈົ້າໄດ້ມາເພື່ອຊ່ວຍພວກເຂົາໃຫ້ພົ້ນຈາກຄວາມບາບ. ພວກເຮົາກໍໄດ້ເຮັດສິ່ງນີ້ເຊັ່ນດຽວກັນ ພຣະເຢຊູໄດ້ມາເພື່ອຊ່ວຍພວກເຮົາໃຫ້ພົ້ນ. ດັ່ງນັ້ນຄຳຖາມທີ່ວ່າ “ເຈົ້າຢູ່ໃສ?” ກໍຄື ຄຳຖາມທີ່ພຣະເຈົ້າຊົງຖາມພວກເຮົາແຕ່ລະຄົນເຊັ່ນດຽວກັນ. ຄຳຖາມນັ້ນກໍຄື ພຣະເຢຊູຢູ່ໃສໃນຊີວິດຂອງເຈົ້າ? ແລະພຣະເຢຊູໄດ້ເຮັດສິ່ງໃດເພື່ອຊ່ວຍທ່ານໃຫ້ພົ້ນຈາກຄວາມບາບ ແລະ ຄວາມຮູ້ສຶກຜິດຂອງທ່ານ?