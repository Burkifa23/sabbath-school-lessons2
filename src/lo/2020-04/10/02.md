---
title:  ອົງພຣະຜູ້ເປັນເຈົ້າເທົ່ານັ້ນ
date:  29/11/2020
---

`ອ່ານ ໂຣມ 1:18-21; ບົດເພງສັນລະເສີນ 19:1-6; ແລະ ເນເຫມີຢາ 9:6. ຂໍ້ພຣະຄຳພີເຫຼົ່ານີ້ບອກຫຍັງພວກເຮົາກ່ຽວກັບວຽກງານຂອງພຣະເຈົ້າໃນຖານະທີ່ເປັນຜູ້ສ້າງພວກເຮົາ?`

ພຣະເຈົ້າໄດ້ສ້າງໂລກນີ້ 6000 ປີກ່ອນ. ເວລາຫຼາຍພັນປີໄດ້ຜ່ານໄປຕັ້ງແຕ່ເຫດການນ້ຳຖ້ວມໂລກ. ແຕ່ເຖິງແນວໃດກໍຕາມກໍຍັງມີຫຼັກຖານອັນຍິ່ງໃຫຍ່ໃນໂລກນີ້ວ່າພຣະເຈົ້ານັ້ນຊົງເປັນຜູ້ທີ່ໄດ້ສ້າງພວກເຮົາຂຶ້ນມາ. ຫຼັກຖານອັນນີ້ກໍຍັງສະແດງໃຫ້ພວກເຮົາເຫັນອຳນາດອັນຍິ່ງໃຫຍ່ຂອງພຣະເຈົ້າ ແລະ ເຫັນວ່າພຣະອົງຊົງຮັກພວກເຮົາຫຼາຍຊໍ່າໃດ. ຫຼັກຖານນີ້ຍິ່ງໃຫຍ່ຫຼາຍຈົນອາຈານເປົາໂລກ່າວໃນໂຣມ 1:18-21 ວ່າ ຄົນເຫຼົ່ານັ້ນທີ່ຫັນຫຼັງໜີຈາກພຣະເຈົ້ານັ້ນຈະບໍ່ມີຂໍ້ແກ້ໂຕໃດໆສຳລັບການເລືອກຂອງເຂົາໃນວັນທີພຣະເຈົ້າພິພາກສາໂລກນີ້. ເປັນຫຍັງ? ກໍເພາະວ່າອາຈານເປົາໂລກ່າວວ່າມີຫຼັກຖານພຽງພໍໃນໂລກນີ້ທີ່ຈະສອນພວກເຮົາກ່ຽວກັບພຣະເຈົ້າ. ພວກເຮົາສາມາດຮຽນຮູ້ກ່ຽວກັບພຣະອົງຈາກສິ່ງທີ່ພຣະອົງຊົງໄດ້ສ້າງ.

ພວກເຮົາດຳລົງຊີວິດໃນເວລາທີ່ຄົນທັງຫຼາຍນະມັດສະການສິ່ງຕ່າງໆທີ່ພຣະອົງຊົງສ້າງ ແລະບໍ່ແມ່ນພຣະເຈົ້າເອງ. ດັ່ງນັ້ນມັນຈຶ່ງສຳຄັນທີ່ການສຶກສາຄຣິສຕຽນໃນວິຊາສິລະປະ ແລະ ວິທະຍາສາດນັ້ນຈະຕ້ອງສອນວ່າພຣະເຈົ້າຊົງເປັນຜູ້ຊົງສ້າງເຮົາຢູ່ສະເໝີ. ການສຶກສາຂອງຄຣິສຕຽນນັ້ນກໍຍັງສອນວ່າພຣະເຈົ້າຊົງປະຄອງທຸກສິ່ງທຸກຢ່າງໃຫ້ດຳເນີນຕໍ່ໄປ. ໃນທີສຸດແລ້ວ ການສອນຫຼືແນວຄິດໃດໆກໍຕາມທີ່ບໍ່ລວມເຖິງພຣະເຈົ້າຫຼືທີ່ບອກວ່າພຣະເຈົ້ານັ້ນບໍ່ໄດ້ມີຈິງກໍນຳໄປສູ່ແນວຄິດແບບຜິດໆ. ການສຶກສາສ່ວນຫຼາຍໃນໂລກນີ້ກໍສອນວ່າບໍ່ມີພຣະເຈົ້າ ການສຶກສາຂອງຄຣິສຕຽນຈຶ່ງຈະຕ້ອງບໍ່ຕົກລົງໄປໃນບ່ວງແຮ້ວອັນດຽວນີ້ກັນນີ້.