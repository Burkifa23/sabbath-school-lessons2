---
title:  ຄຳຖາມຂອງນັກປາດຊື່ເລເບີນິສ໌
date:  19/10/2020
---

`ອ່ານ ປະຖົມມະການ 1:1; ໂຢຮັນ 1:1-4; ອົບພະຍົບ 20:8-11; ພະນິມິດ 14:6,7; ໂຢບ 12:7-10; ໂຢບ 12:7-10. ຂໍ້ພຣະຄຳພີເຫຼົ່ານີ້ຕອບຄຳຖາມຂອງນັກປາດ ຊື່ເລເບີນິສ໌ ແນວໃດ?`

ທ່ານເຫັນຫຼືບໍ່ວ່ານັກຂຽນພຣະຄຳພີບໍ່ໄດ້ພະຍາຍາມທີ່ຈະພິສູດໃຫ້ເຫັນວ່າມີພຣະເຈົ້າ? ພຣະເຈົ້ານັ້ນຊົງເປັນຢູ່ໆແລ້ວ. ປະຖົມມະການ 1:1 ເລີ່ມຕົ້ນດ້ວຍແນວຄິດທີ່ວ່າພຣະເຈົ້າຊົງເປັນອົງຜູ້ທີ່ໄດ້ສ້າງແຜ່ນດິນໂລກແລະທ້ອງຟ້າ. ນີ້ຄືພື້ນຖານຂອງຄວາມຈິງຂອງພຣະຄຳພີ.

ຄຳສອນທີ່ວ່າພຣະເຈົ້າຊົງສ້າງແຜ່ນດິນໂລກແລະທ້ອງຟ້ານັ້ນຄືສ່່ວນທີ່ເປັນພື້ນຖານອັນສຳຄັນຂອງການສຶກສາຄຣິສຕຽນທັງໝົດ. ທຸກສິ່ງທຸກຢ່າງທີ່ພວກເຮົາເຊື່ອໃນຖານະທີ່ເປັນຄຣິສຕຽນນັ້ນກໍເລີ່ມຕົ້ນຈາກຄຳສອນທີ່ວ່າພຣະເຈົ້າຊົງສ້າງໂລກໃນເວລາຫົກມື້. ດັ່ງນັ້ນ ມຸມມອງຂອງພຣະຄຳພີກ່ຽວກັບຊີວິດນັ້ນກໍຈະຕ້ອງສະແດງໃຫ້ເຫັນວ່າພຣະເຈົ້າໄດ້ຊົງສ້າງແຜ່ນດິນໂລກໃນເວລາຫົກມື້. ໃນມື້ນີ້ ແນວຄິດນີ້ກໍຖືກໂຈມຕີໂດຍນັກຄິດຄົ້ນແລະນັກວິທະຍາສາດທີ່ເຊື່ອໃນທິດສະດີການວິວັດທະນາການ. ການວິວັດທະນາການ, ດັ່ງທີ່ພວກເຮົາຮູ້ ກໍຄືຄຳສອນທີ່ວ່າຊີວິດທີ່ພວກເຮົາເຫັນໃນທຸກມື້ນີ້ໄດ້ເລີ່ມຂຶ້ນຍ້ອນການປ່ຽນແປງທີ່ໄດ້ເກີດຂຶ້ນກັບພືດ ແລະ ສັດຜ່ານໄລຍະເວລາອັນດົນນານ. ທິດສະດີວິວັດທະນາການໄດ້ທຳລາຍຄວາມເຊື່ອຫຼາຍໆຄົນໃນພຣະຄຳພີ ມັນເປັນການຍາກທີ່ຈະຄິດເຖິງຄຳສອນທີ່ຕໍ່ຕ້ານພຣະຄຳພີ ແລະ ຄວາມເຊື່ອຂອງຄຣິສຕຽນໄດ້ຫຼາຍກວ່າທິດສະດີການວິວັດທະນາການ. ບາງຄົນກໍຄິດວ່າ ທິດສະດີວິວັດທະການນັ້ນກໍສາມາດສອດຄ່ອງກັບຄຳສອນຂອງພຣະຄຳພີກ່ຽວກັບພຣະເຈົ້າທີ່ໄດ້ສ້າງໂລກ. ແຕ່ແນວຄິດນີ້ກໍຮ້າຍແຮງກວ່າຄົນທີ່ເຊື່ອວ່າບໍ່ມີພຣະເຈົ້າເລີຍ. ພວກເຮົາບໍ່ສາມາດເອົາຄວາມຈິງຂອງພຣະຄຳພີມາປົນກັບແນວຄິດທີ່ຜິດໆ ຖ້າຫາກພວກເຮົາເອົາສອງຢ່າງນີ້ມາປົນກັນ ພວກເຮົາກໍກຳລັງເຮັດໃຫ້ພຣະຄຳພີ ແລະ ຄວາມເຊື່ອຂອງຄຣິສຕຽນນັ້ນເປັນເລື່ອງຕະລົກ.

`ໃນທຸກໆອາທິດນັ້ນ ພຣະເຈົ້າຂໍໃຫ້ພວກເຮົາຈື່ວ່າພຣະອົງຊົງສ້າງພວກເຮົາ. ເປັນຫຍັງຂໍ້ຄຳສັ່ງນີ້ຈຶ່ງສະແດງໃຫ້ພວກເຮົາເຫັນວ່າ ການສອນວ່າພຣະເຈົ້າໄດ້ສ້າງພວກເຮົານັ້ນສຳຄັນຫຼາຍຕໍ່ມຸມມອງຂອງຄຣິສຕຽນໃນການເບິ່ງຊີວິດ?`