---
title:  ນະມັດສະການພຣະຜູ້ຊ່ວຍໃຫ້ລອດ
date:  21/10/2020
---

`ອ່ານໂຢຮັນ 1:1-14 ຂໍ້ພຣະຄຳພີເຫຼົ່ານີ້ບອກຫຍັງພວກເຮົາກ່ຽວກັບວ່າ ພຣະເຢຊູຊົງເປັນຜູ້ໃດ ແລະພຣະອົງເຮັດສິ່ງໃດສຳລັບພວກເຮົາ?`

ນອກຈາກນັ້ນ ໃຫ້ພວກເຮົາເບິ່ງຂ່າວສານຂອງທູດສະຫວັນອົງທີໜຶ່ງ: ແລ້ວພວກເຮົາໄດ້ເຫັນທູດສະຫວັນອີກອົງໜຶ່ງບິນຂຶ້ນສູ່ໃນອາກາດ. ທູດສະຫວັນໄດ້ມີຂ່າວສານທີ່ດີອັນນິລັນດອນເພື່ອປະກາດແກ່ຄົນທີ່ຢູ່ໃນໂລກນີ້ແກ່ທຸກຊົນຊາດທຸກພາສາ ແລະ ທຸກເຊື້ອຊາດ. ທູດສະຫວັນໄດ້ກ່າວດ້ວຍສຽງດັງວ່າ: “ຈົ່ງຢຳເກງພຣະເຈົ້າ ແລະ ຍົກຍ້ອງໃຫ້ກຽດແກ່ພຣະອົງ ເພາະເຖິງເວລາແລ້ວ ທີ່ພຣະອົງຈະຕັດສິນມະນຸດສະໂລກ ຈົ່ງນະມັດສະການພຣະອົງຜູ້ທີ່ໄດ້ສ້າງຟ້າສະຫວັນ, ແຜ່ນດິນໂລກ, ນ້ຳທະເລ ກັບບໍ່ນ້ຳພຸທັງຫຼາຍ.” (ພະນິມິດ 14:6,7) ທ່ານເຫັນຫຼືບໍ່ວ່າ “ຂ່າວປະເສີດອັນຕະຫຼອດໄປເປັນນິດ” ກໍເຊື່ອມຕໍ່ກັບພຣະເຈົ້າຜູ້ທີ່ໄດ້ຊົງສ້າງທຸກສິ່ງທຸກຢ່າງ? ພຣະເຈົ້າອົງດຽວກັນນີ້ກໍໄດ້ແທນທີ່ເຮົາຢູ່ເທິງໄມ້ກາງແຂນ. ພຣະອົງຊົງຖືກລົງໂທດສຳລັບຄວາມຜິດບາບຂອງເຮົາ. ນີ້ເປັນເຫດຜົນທີ່ພວກເຮົາຈຶ່ງຕ້ອງນະມັດ ສະການພຣະອົງ!

ພຣະເຢຊູແລະໄມ້ກາງແຂນຈະຕ້ອງເປັນສູນກາງຂອງທຸກໆຢ່າງທີ່ພວກເຮົາສອນ. ການສອນກ່ຽວກັບພຣະເຢຊູນີ້ກໍຈະຕ້ອງລວມເຖິງການສະເດັດກັບມາຄັ້ງທີສອງຂອງພຣະອົງເຊັ່ນດຽວກັນ. ການມາຄັ້ງທຳອິດຂອງພຣະເຢຊູນັ້ນຈະບໍ່ມີຜົນດີຕໍ່ເຮົາຫຼາຍຊໍ່າໃດ ຖ້າປາດສະຈາກການສະເດັດກັບມາຄັ້ງທີສອງແມ່ນຫຼືບໍ່? ການມາຄັ້ງທີໜຶ່ງແລະຄັ້ງທີສອງຂອງພຣະເຢຊູກໍເປັນສອງສ່ວນຂອງແຜນການໜຶ່ງ: ນັ້ນກໍຄື ແຜນການຂອງພຣະເຈົ້າທີ່ຈະຊ່ວຍຄົນບາບຈາກຄວາມບາບແລະຄວາມຕາຍ.

`ໃຫ້ທ່ານຄິດເພີ່ມເຕີມກ່ຽວກັບແນວຄິດໃນພຣະທຳໂຢຮັນ ບົດທີ 1 ທີ່ບອກວ່າ ພຣະເຈົ້າຜູ້ໄດ້ສ້າງທຸກສິ່ງທຸກຢ່າງກໍ່ຄືຜູ້ທີ່ໄດ້ຕາຍເທິງໄມ້ກາງແຂນສຳລັບພວກເຮົາ. ເປັນຫຍັງພວກເຮົາຈຶ່ງຄວນນະມັດສະການພຣະອົງຍ້ອນເລື່ອງນີ້?`