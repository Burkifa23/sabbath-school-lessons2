---
title:  ການດູແລທຸກສິ່ງທຸກຢ່າງທີ່ພຣະເຈົ້າໄດ້ມອບໃຫ້ແກ່ເຮົາ
date:  10/12/2020
---

`ອ່ານພຣະທຳປັນຍາຈານ 9:10 ແລະ 1 ໂກຣິນໂທ 10:31. ແມ່ນຫຍັງຄືຂ່າວສານສຳລັບພວກເຮົາໃນຂໍ້ພຣະຄຳພີເຫຼົ່ານີ້ ກ່ຽວກັບວິທີການທີ່ພວກເຮົາຄວນຈະເຮັດວຽກ? ພວກເຮົາຄວນສອນຄົນທັງຫຼາຍໃຫ້ເຮັດວຽກແນວໃດເຊັ່ນກັນ?`

ໜຶ່ງໃນບັນຫາທີ່ໃຫຍ່ທີ່ສຸດຂອງພວກເຮົາກໍຄື ພວກເຮົາແບ່ງແຍກພາກສ່ວນຕ່າງໆຂອງຊີວິດອອກຈາກກັນ. ພວກເຮົາແບ່ງແຍກຊີວິດການເຮັດວຽກອອກຈາກຊີວິດຂອງຄອບຄົວ. ພວກເຮົາແບ່ງຊີວິດທາງດ້ານຄວາມເຊື່ອ ແລະ ເວລາຫວ່າງອອກຈາກສິ່ງອື່ນໆເຊັ່ນດຽວກັນ. ແນ່ນອນວ່າມັນສຳຄັນທີ່ຈະຕ້ອງມີການແບ່ງແຍກລະຫວ່າງພາກສ່ວນຕ່າງໆຂອງຊີວິດຂອງເຮົາ. ນີ້ເປັນຕົວຢ່າງໜຶ່ງທີ່ດີ: ມັນບໍ່ເປັນການດີທີ່ຈະເອົາວຽກຈາກຫ້ອງການກັບມາເຮັດຢູ່ເຮືອນ ເພາະມັນຈະເຮັດໃຫ້ບໍ່ມີເວລາຢູ່ກັບຄອບຄົວຂອງເຮົາ. ແລະ ຄວາມສະໜຸກສະໜານຂອງເຮົາໃນເວລາຫວ່າງຂອງເຮົາເອງກໍບໍ່ຄວນຂັດຂວາງການໃຊ້ເວລາຢູ່ກັບພຣະເຈົ້າ.

ແຕ່ພວກເຮົາຈະຕ້ອງຈື່ວ່າ ຊີວິດຝ່າຍຈິດວິນຍານຈະຕ້ອງເປັນສ່ວນໜຶ່ງຂອງທຸກໆພາກສ່ວນໃນຊີວິດຂອງພວກເຮົາ. ວຽກງານຂອງຄຣິສຕຽນກໍເຕີບໂຕຂຶ້ນຈາກຄວາມສຳພັນຂອງເຂົາ ແລະ ວຽກງານທີ່ເຂົາເຮັດກັບພຣະເຈົ້າ. ການເຮັດວຽກກໍຄືທາງໜຶ່ງທີ່ພວກເຮົາສາມາດທີ່ຈະຮຽນຮູ້ກ່ຽວກັບພຣະເຈົ້າໃຫ້ດີຂຶ້ນ ແລະການຢູ່ກັບພຣະອົງ. ດັ່ງນັ້ນ ມັນຈຶ່ງເປັນການບໍ່ຖືກຕ້ອງທີ່ຈະແຍກຊີວດຝ່າຍຈິດວິນຍານອອກຈາກສ່ວນທີ່ເຫຼືອຂອງຊີວິດ. ມັນຄືການຈຳກັດພຣະເຈົ້າໃຫ້ຢູ່ແຕ່ໜຶ່ງມື້, ໜຶ່ງຊົ່ວໂມງ ຫຼື ແມ່ນແຕ່ຢູ່ແຕ່ໃນສ່ວນດຽວຂອງຊີວິດຂອງເຮົາ. ແລ້ວພວກເຮົາກໍຈະຫັນໜີຈາກພຣະເຈົ້າໃນສ່ວນອື່ນໆຂອງຊີວິດຂອງເຮົາ.

`ທ່ານແບ່ງແຍກຊີວິດຝ່າຍຈິດວິນຍານຂອງທ່ານອອກຈາກສ່ວນອື່ນໆຂອງຊີວິດຂອງທ່ານຫຼືບໍ່? ຖ້າຫາກແມ່ນ ທ່ານສາມາດຮຽນຮູ້ທີ່ຈະມີຄວາມເຊື່ອໃນທຸກໆພາກສ່ວນຂອງຊີວິດຂອງທ່ານໄດ້ແນວໃດ?`