---
title:  ວຽກງານແລະຊີວິດຝ່າຍຈິດວິນຍານ
date:  09/12/2020
---

`ໃຫ້ທ່ານອ່ານກ່ຽວກັບຂອງປະທານທີ່ອາຈານເປົາໂລເວົ້າເຖິງໃນຄາລາເຕຍ 5:22-26. ທ່ານມີຂອງປະທານອັນໃດໃນນີ້? ທ່ານໃຊ້ຂອງປະທານເຫຼົ່ານີ້ໃນວຽກງານຂອງທ່ານແນວໃດ?`

ມີຜູ້ຊາຍຄົນໜຶ່ງກຳລັງຈະຕາຍນອນຢູ່ເທິງຕຽງໃນໂຮງໝໍຂອງລັດຟໍລິດ້າ. ໝູ່ທີ່ສະນິດຂອງລາວໄດ້ມານັ່ງຢູ່ຂ້າງລາວ ແລະພະຍາບານໄດ້ເຂົ້າໆອອກໆຈາກຫ້ອງຂອງລາວ. ພວກເຂົາໄດ້ດູແລຄວາມຕ້ອງການຂອງຜູ້ຊາຍທີ່ກຳລັງຈະຕາຍຄົນນີ້. ໝູ່ສະນິດຂອງຊາຍຄົນນີ້ກໍຖາມພະຍາບານວ່າ ພວກເຂົາໄດ້ໄປຮຽນແລະໄດ້ຮັບການຝຶກງານຢູ່ໃສ. ຫຼາຍຄົນໃນພວກເຂົາກໍຕອບວ່າ ພວກເຂົານັ້ນໄດ້ຈົບການສຶກສາຢູ່ວິທະຍາໄລໂຮງໝໍຟໍລິດ້າ.

ການດູແລຮັກສາທີ່ພະຍາບານເຫຼົ່ານີ້ໃຫ້ແກ່ຜູ້ຊາຍທີ່ກຳລັງຈະຕາຍຄົນນີ້ກໍໄດ້ເຮັດໃຫ້ໝູ່ຂອງລາວຊາບຊຶ້ງໃຈ. ຕໍ່ມາໝູ່ສະໜິດຄົນນີ້ຈຶ່ງໄດ້ໄປວິທະຍາໄລໂຮງໝໍຟໍລິດ້າຫຼາຍເທື່ອເພື່ອຄົ້ນຫາສາເຫດ. ເປັນຫຍັງຈຶ່ງໄປ? ກໍເພາະວ່າລາວໄດ້ບອກຄົນອື່ນໆວ່າ ນາງພະຍາບານທັງຫຼາຍທີ່ໄດ້ຮັບການຝຶກຝົນຢູ່ສະຖາບັນນີ້ໄດ້ໃຫ້ການເບິ່ງແຍງເອົາໃຈໃສ່ດ້ວຍຄວາມຮັກແກ່ໝູ່ຂອງລາວທີ່ກຳລັງຈະຕາຍນັ້ນຫຼາຍກວ່ານາງພະຍາບານທີ່ຖືກອົບຮົມຈາກບ່ອນອື່ນໆ. ນັ້ນກໍໝາຍຄວາມວ່າ ໝູ່ສະໜິດຄົນນີ້ໄດ້ເຫັນວ່ານາງພະຍາບານ ຈາກວິທະຍາໄລຟໍລິດ້ານັ້ນແຕກຕ່າງຈາກຄົນອື່ນ. ພວກເຂົາມີຄວາມເຫັນອົກເຫັນໃຈຕໍ່ໝູ່ທີ່ກຳລັງປ່ວຍຂອງເຂົາຫຼາຍກວ່າ.

ໝູ່ສະໜິດຄົນນີ້ຈຶ່ງໄດ້ມອບເງິນ 100,000 ໂດລາ ແກ່ວິທະຍາໄລແຫ່ງນີ້ເປັນຂອງຂວັນເພື່ອວ່າ ພະຍາບານຈຳນວນຫຼາຍຂຶ້ນຈະໄດ້ຮັບການສຶກສາອົບຮົມແບບດຽວກັນກັບພະຍາບານທີ່ໄດ້ດູແລໝູ່ຂອງລາວ. ແມ່ນແລ້ວ ການມີຈິດວິນຍານທີ່ດີນັ້ນກໍຄືວິທີການດຳເນີນຊີວິດ.