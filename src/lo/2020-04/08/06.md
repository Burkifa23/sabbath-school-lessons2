---
title:  ການສຶກສາໃນຄຣິສຕະຈັກສະໄໝເລີ່ມຕົ້ນ
date:  19/11/2020
---

`ອ່ານ 1 ໂກຣິນໂທ 2:1-16. ອາຈານເປົາໂລກໍາລັງກ່າວສິ່ງໃດໃນຂໍ້ພຣະຄຳພີເຫຼົ່ານີ້? ເປັນຫຍັງມັນຈຶ່ງເປັນສິ່ງທີ່ສຳຄັນຫຼາຍແຮງສຳລັບການສຶກສາ?`

ອາຈານເປົາໂລເລີ່ມຕົ້ນດ້ວຍການບອກຄຣິສຕະຈັກໃນເມືອງໂກຣິນໂທວ່າ ເພີ່ນໄດ້ກ່າວເຖິງພຣະເຢຊູ ແລະ ການຕາຍຂອງພຣະອົງເທິງໄມ້ກາງແຂນເທົ່ານັ້ນ (1 ໂກຣິນໂທ 2:2). ເມື່ອເພີ່ນໄດ້ມາເມືອງໂກຣິນໂທເທື່ອທຳອິດ. ອາຈານເປົາໂລບໍ່ໄດ້ມອບຄຳເວົ້າທີ່ເຕັມໄປດ້ວຍສະຕິປັນຍາອັນຫຼັກແຫຼມແກ່ຊາວເມືອງໂກຣິນໂທ. ເພີ່ນພຽງແຕ່ເທດສະໜາເລື່ອງຂ່າວປະເສີດເທົ່ານັ້ນ. ແຕ່ນັ້ນບໍ່ແມ່ນຈຸດຈົບຂອງການສຶກສາຮຽນຮູ້ຂອງພວກເຂົາ (1 ໂກຣິນໂທ 2:6). ຫຼັງຈາກທີ່ຊາວຄຣິດສຕຽນຜູ້ເຊື່ອໃໝ່ໄດ້ຮຽນຮູ້ບົດຮຽນຂອງອາຈານເປົາໂລແລ້ວ ອາຈານເປົາໂລກໍຈະກັບມາເພື່ອສອນພວກເຂົາເລື່ອງປັນຍາ (1 ໂກຣິນໂທ 2:7; 1 ໂກຣິນໂທ 2:10). ພຣະວິນຍານຂອງພຣະເຈົ້າຈະຮ່ວມກັບຈິດວິນຍານຂອງຜູ້ນຳ. ແລ້ວພຣະອົງກໍຈະຊ່ວຍພວກເຂົາໃນການສຶກສາຄົ້ນຄວ້າ.

ການສຶກສານັ້ນຈະຕ້ອງລົງເລິກຫຼາຍຊໍ່າໃດ? ຄົນເຮົາສາມາດຮຽນຮູ້ໄດ້ຫຼາຍຊໍ່າໃດເມື່ອຖືກນຳໂດຍພຣະວິນຍານ? ອາຈານເປົາໂລກໍໃຫ້ຄຳຕອບຄຳຖາມນີ້ໃນຕອນທ້າຍຂອງບົດນີ້ຂອງເພີ່ນ ເມື່ອເພີ່ນຈົບລົງດ້ວຍຄຳເວົ້າທີ່ຄັດມາຈາກພຣະທຳເອຊາຢາ ທີ່ກ່າວວ່າ: “ຜູ້ໃດບອກພຣະວິນຍານຂອງພຣະເຈົ້າໄດ້ວ່າຄວນເຮັດຫຍັງ ຫຼື ສັ່ງສອນພຣະອົງ ຫຼື ແນະນຳພຣະອົງໄດ້?” ຄຳຕອບກໍຄື ບໍ່ມີໃຜເຮັດແບບນັ້ນໄດ້. ໃນເວລາດຽວກັນນັ້ນອາຈານເປົາໂລກໍກ່າວວ່າ “ແຕ່ພວກເຮົາມີຄວາມຄິດຂອງພຣະຄຣິດ” (1 ໂກຣິນໂທ 2:16). ອາຈານເປົາໂລສະແດງໃຫ້ພວກເຮົາເຫັນວ່າຄຣິສຕຽນທີ່ເຕັມໄປດ້ວຍພຣະວິນຍານກໍສາມາດຮ່ວມແນວຄິດຂອງເຂົາກັບແນວຄິດຂອງພຣະເຈົ້າໄດ້.