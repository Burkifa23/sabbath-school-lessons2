---
title:  ລັກສະນະທີ່ຄ້າຍຄືກັບພຣະເຈົ້າ
date:  15/11/2020
---

`ອ່ານປະຖົມມະການ 1:26,27 ແລະ ປະຖົມມະການ 5:1,3. ຂໍ້ພຣະຄຳພີເຫຼົ່ານີ້ສອນອັນໃດພວກເຮົາກ່ຽວກັບວ່າພຣະເຈົ້າໄດ້ສ້າງພວກເຮົາແນວໃດ? ແມ່ນຫຍັງໄດ້ເກີດຂຶ້ນກັບມະນຸດ ຫຼັງຈາກຄວາມບາບ?`

ທ່ານນາງເອເລັນຈີໄວທ໌ໄດ້ຂຽນວ່າ ແຜນການຂອງພຣະເຈົ້າສຳລັບການສຶກສາກໍຄືການໃຫ້ມະນຸດມີລັກສະນະທີ່ຄ້າຍຄືກັບພຣະເຈົ້າອີກເທື່ອໜຶ່ງ (ອ່ານປື້ມການສຶກສາ. Education p.14-16)

ການສຶກສາຈະເຮັດໃຫ້ສິ່ງນີ້ເກີດຂຶ້ນໄດ້ແນວໃດ?

ກ່ອນອື່ນ ພວກເຮົາຈຳເປັນຈະຕ້ອງຈືວ່າ ພຣະເຈົ້າໄດ້ສ້າງພວກເຮົາໃຫ້ຮູ້ສຶກໃກ້ຊິດກັບພຣະອົງຄືກັບລູກທີ່ຮູ້ສຶກໃກ້ຊິດກັບພໍ່ແມ່ຂອງພວກເຂົາ. ພຣະອົງຊົງສ້າງໃຫ້ພວກເຮົາເປັນຄືກັບພຣະອົງເອງ. ໃນທາງດຽວກັນນັ້ນ ມະນຸດຜູ້ເປັນພໍ່ແມ່ກໍມີລູກທີ່ມີໜ້າຕາຄືກັບພວກເຂົາ (ປະຖົມມະການ 5:1). ພຣະເຈົ້າຊົງຕ້ອງການທີ່ຈະລ້ຽງເຮົາໃຫ້ເປັນລູກຂອງພຣະອົງ. ພວກເຮົາເປັນສ່ວນໜຶ່ງຂອງຄອບຄົວຂອງພຣະອົງ. ດັ່ງນັ້ນ “ຄວາມຄ້າຍຄື” ກໍຄືເປັນຮູບພາບພັນລະນາ ມັນຊ່ວຍໃຫ້ພວກເຮົາເຫັນວ່າ ພຣະເຈົ້າຊົງຕ້ອງການໃຫ້ພວກເຮົາຮ່ວມເຂົ້າກັນເປັນໜຶ່ງກັບພຣະອົງ. ພວກເຮົາສາມາດເຮັດແບບນັ້ນໄດ້ກໍຕໍ່ເມື່ອພວກເຮົາເຫັນດີກັບພຣະອົງ. ການຮ່ວມເຂົ້າກັນນັ້ນແມ່ນສິ່ງທີ່ເກີດຂຶ້ນໃນການສຶກສາໂດຍສະເພາະແມ່ນຢູ່ເຮືອນໃນລະຫວ່າງຜູ້ເປັນພໍ່ແມ່ແລະລູກ. ຕໍ່ມາສິ່ງນີ້ກໍເກີດຂຶ້ນໃນໂຮງຮຽນເມື່ອຄູສອນໄດ້ຮັບຜິດຊອບວຽກງານການສຶກສາແກ່ລູກຂອງເຮົາ. ພຣະເຈົ້າໄດ້ສ້າງພວກເຮົາ “ໃນຄວາມຄ້າຍຄືຂອງພຣະອົງ” ດັ່ງນັ້ນພຣະອົງຈຶ່ງສາມາດສອນພວກເຮົາ ແລະ ພວກເຮົາກໍສາມາດຮຽນຮູ້ຈາກພຣະອົງ. ແລ້ວຄວາມ “ຄ້າຍຄື” ຂອງພຣະອົງຫຼືແນວຄິດຂອງພຣະອົງນັ້ນກໍຈະປາກົດຂຶ້ນໃນຄວາມຄິດຂອງພວກເຮົາ.