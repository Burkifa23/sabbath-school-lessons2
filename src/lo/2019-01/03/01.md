---
title:  ຂໍ້ຄວາມທີ່ສົ່ງເຖິງເຈັດຄຣິສຕະຈັກ
date:   12/01/2019
---

### ອ່ານສໍາລັບອາທິດນີ້
ພະນິມິດ 2:8 – 3:17

> <p>ຂໍ້ຄວນຈໍາ</p>
> ຜູ້ທີ່ໄຊຊະນະ ເຮົາຈະໃຫ້ຜູ້ນັ້ນນັ່ງກັບເຮົາເທິງບັນລັງຂອງເຮົາ ເໝືອນກັບທີ່ເຮົາມີໄຊຊະນະແລ້ວ ແລະ ໄດ້ນັ່ງກັບພຣະບິດາເຈົ້າຂອງເຮົາເທິງຣາຊບັນລັງຂອງພຣະອົງ (ພະນິມິດ 3:21)

ເທິງເກາະປັດໂມ ພຣະເຢຊູຊົງໃຫ້ໂຢຮັນຂຽນຈົດໝາຍເຖິງຄຣິສຕະຈັກເຈັດແຫ່ງໃນເອເຊຍ. ເຮົາເຫັນໄດ້ວ່າ ໃນຈົດໝາຍແຕ່ລະສະບັບມີ 6 ພາກສ່ວນຄື: (1) ພຣະເຢຊູ ຊົງເອີ້ນຊື່ຂອງແຕ່ລະຄຣິສຕະຈັກ. (2) ຈົດໝາຍແຕ່ລະສະບັບຂຶ້ນຕົ້ນດ້ວຍຄໍາເວົ້າດຽວກັນຄື ນີ້ເປັນຖ້ອຍຄໍາຈາກພຣະອົງ (ພະນິມິດ 2:1). ນອກນັ້ນຍັງມີຖ້ອຍຄໍາທີ່ເປັນການບົ່ງບອກວ່າ ພຣະເຈົ້າໄດ້ຊົງປະທານທຸກຢ່າງໃຫ້ແຕ່ລະຄຣິສຕະຈັກຕາມຄວາມຈໍາເປັນ. (3) ພຣະເຢຊູຊົງບອກແຕ່ລະຄຣິສຕະຈັກໃຫ້ຮູ້ ໃນສິ່ງທີ່ພວກເຂົາປະຕິບັດຜິດ ແລະ ຖືກຕ້ອງ. (4) ຈາກນັ້ນພຣະອົງຊົງບອກວິທີທີ່ຈະແກ້ໄຂສິ່ງເຫຼົ່ານັ້ນ. (5) ພຣະເຢຊູຊົງບອກໃຫ້ຄຣິສຕະຈັກເຊື່ອຟັງພຣະວິນຍານບໍລິສຸດ. (6) ພຣະເຢຊູຊົງສັນຍາຕໍ່ໄພ່ພົນຂອງພຣະອົງທີ່ຊະນະສົງຄາມຕໍ່ສູ້ກັບຄວາມບາບ.

ອາທິດທີ່ແລ້ວ, ພວກເຮົາໄດ້ຄົ້ນຄວ້າກ່ຽວກັບຈົດໝາຍທີ່ສົ່ງເຖິງຄຣິສຕະຈັກເມືອງເອເຟໂຊ ແລະ ອາທິດນີ້ເຮົາຈະເບິ່ງຈົດໝາຍທີ່ສົ່ງເຖິງອີກຫົກຄຣິສຕະຈັກທີ່ເຫຼືອ. ເຮົາຈະເຫັນວ່າພຣະເຢຊູໄດ້ຊົງຕອບສະໜອງຕໍ່ຄວາມຕ້ອງການຂອງແຕ່ລະຄຣິສຕະຈັກ. ສະນັ້ນ, ເຮົາຈຶ່ງໝັ້ນໃຈໄດ້ວ່າ ພຣະອົງຈະຊົງຊ່ວຍເຮົາໃນສິ່ງທີ່ເຮົາຈໍາເປັນເຊັ່ນກັນ.