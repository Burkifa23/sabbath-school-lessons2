---
title:  ຂໍ້ຄິດເພີ່ມເຕີມ
date:   22/02/2019
---

ພຣະນິມິດ ບົດທີ 3 ຂໍໃຫ້ພວກເຮົາພິຈາລະນາຢ່າງຖີ່ຖ້ວນກ່ຽວກັບສິ່ງທີ່ຈະເກີດຂຶ້ນໃນອານາຄົດ. ພວກເຮົາຈະຕ້ອງເພິ່ງພາພຣະເຈົ້າ ແລະໃຫ້ພຣະອົງເປັນທີໜຶ່ງໃນຊີວິດຂອງເຮົາ. ພຣະທຳພຣະນິມິດບອກພວກເຮົາວ່າ ແມ່ນແທ້ທີ່ຊາຕານນັ້ນເປັນສັດຕູທີ່ເຂັ້ມແຂງແລະມີຄວາມສາມາດຢ່າງຫຼວງຫຼາຍ. ແຕ່ຊາຕານກໍບໍ່ເກັ່ງພໍທີ່ຈະເອົາຊະນະພຣະເຢຊູໄດ້ (ອ່ານພຣະນິມິດ 12:8). ປະຊາຊົນຂອງພຣະເຈົ້າສາມາດພົບຄວາມຫວັງຂອງເຂົາໃນພຣະເຢຊູເທົ່ານັ້ນ. ພຣະເຢຊູຊົງເປັນຜູ້ດຽວທີ່ເອົາຊະນະຊາຕານແລະກຸ່ມຜີຮ້າຍແລະມະນຸດທີ່ຢູ່ພາຍໃຕ້ການບັງຄັບຂອງວິນຍານຮ້າຍ. ພຣະເຢຊູສັນຍາວ່າ ຈະຢູ່ກັບຜູ້ຕິດຕາມທີ່ສັດຊື່ຂອງພຣະອົງຢູ່ສະເໝີ. ພຣະອົງໄດ້ກ່າວວ່າ: "ນັ້ນແຫລະ ເຮົາຢູ່ກັບເຈົ້າທັງຫຼາຍທຸກໆວັນຈົນສິ້ນໂລກນີ້." (ມັດທາຍ 28:20)

**ຄຳຖາມສົນທະນາ**

`1. ໃນຖານະທີ່ເປັນຄຣິສຕຽນຄະນະເຊເວັນເດແອັດເວັນຕິດ (ຄະນະວັນເສົາ) ພວກເຮົາຖືວ່າຕົນເອງເປັນປະຊາຊົນກຸ່ມທີ່ພິເສດຂອງພຣະເຈົ້າທີ່ກ່າວໄວ້ໃນພຣະທຳພຣະນິມິດ. ຊ່າງເປັນເລື່ອງທີ່ມີກຽດສຳລັບພວກເຮົາທີ່ໄດ້ເປັນສ່ວນໜຶ່ງຂອງກຸ່ມຄົນນີ້. ການທີ່ພວກເຮົາເປັນສ່ວນໜຶ່ງຂອງກຸ່ມຄົນພິເສດຂອງພຣະເຈົ້າໃນຍຸກສຸດທ້າຍນີ້ກໍໝາຍຄວາມວ່າ ພວກເຮົາຈະຕ້ອງເຮັດວຽກງານທີ່ພຣະເຈົ້າໄດ້ປະທານໃຫ້ແກ່ເຮົາ (ອ່ານລູກາ 12:48). ເປັນຫຍັງ ພວກເຮົາຈຶ່ງຕ້ອງລະມັດລະວັງບໍ່ໃຫ້ຄິດວ່າ ພຣະເຈົ້າຈະຊ່ວຍເຮົາໃຫ້ພົ້ນພຽງເພາະວ່າພວກເຮົາເປັນສ່ວນໜຶ່ງຂອງກຸ່ມຄົນທີ່ພິເສດນີ້?`

`2. "ພວກເຮົາກ່າວເຖິງອໍານາດຂອງຊາຕານຢ່າງຫຼວງຫຼາຍ. ມັນເປັນຄວາມຈິງທີ່ຊາຕານນັ້ນມີອຳນາດ. ແຕ່ຂ້າພະເຈົ້າຂອບຄຸນພຣະເຈົ້າທີ່ພຣະຜູ້ຊ່ວຍໃຫ້ລອດຜູ້ຍິ່ງໃຫຍ່ນັ້ນໄດ້ໂຍນຊາຕານອອກຈາກສະຫວັນ. ພວກເຮົາກ່າວເຖິງຊາຕານ. ພວກເຮົາອະທິຖານກ່ຽວກັບຊາຕານແລະກໍຄິດເຖິງຊາຕານ. ຊາຕານໄດ້ເຂົ້າມາຢູ່ໃນຄວາມຄິດຂອງເຮົາຫຼາຍຂຶ້ນເລື້ອຍໆ. ແລ້ວເປັນຫຍັງ ພວກເຮົາຈຶ່ງບໍ່ເວົ້າເລື່ອງຂອງພຣະເຢຊູ? ເປັນຫຍັງ ພວກເຮົາຈຶ່ງບໍ່ຄິດເຖິງອຳນາດແລະຄວາມຮັກຂອງພຣະອົງ? ຊາຕານມີຄວາມສຸກເມື່ອພວກເຮົາເຊື່ອວ່າ ມັນມີອຳນາດຫຼາຍກວ່າຄວາມຈິງ. ໃຫ້ເຮົາຄິດເຖິງພຣະເຢຊູແທນທີ່ຈະຄິດເຖິງຊາຕານ. ເມື່ອພວກເຮົາຄິດເຖິງພຣະເຢຊູ ພວກເຮົາຈະກາຍເປັນອັນໜຶ່ງອັນດຽວກັນກັບພຣະອົງ." (ປື້ມທ່ານນາງເອເລັນຈີ ໄວທ໌) ຄຣິສຕຽນເຮັດຄືວ່າ ຊາຕານນັ້ນມີອຳນາດຫຼາຍກວ່າຄວາມເປັນຈິງໃນທາງໃດແດ່? ໃນເວລາດຽວກັນ ອັນຕະລາຍໃດຈະເກີດຂຶ້ນ ຖ້າຫາກພວກເຮົາບໍ່ເຊື່ອວ່າຊາຕານແລະອຳນາດຂອງມັນນັ້ນມີຢູ່ຈິງ?.`