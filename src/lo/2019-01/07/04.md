---
title:  ທູດສະຫວັນກັບປຶ້ມທີ່ເປີດໄວ້
date:   12/02/2019
---

`ອ່ານພຣະນິມິດ 10:1-4. ແມ່ນຫຍັງກຳລັງເກີດຂຶ້ນໃນນີ້? ໃຫ້ທ່ານປຽບທຽບພຣະນິມິດ 10:5-7 ພ້ອມກັບດານີເອນ 12:6,7. ພວກເຮົາເຫັນຄຳເວົ້າອັນດຽວກັນອັນໃດໃນພຣະຄຳພີສອງຕອນນີ້?`

ທູດສະຫວັນອົງນີ້ປະກາດວ່າ: "ຈະບໍ່ມີການຊັກຊ້າອີກຕໍ່ໄປ" (ພຣະນິມິດ 10:6). ຄໍາວ່າ "ຈະບໍ່ມີການຊັກຊ້າອີກຕໍ່ໄປ" ມາຈາກຄໍາສັບພາສາກຣີກ "chronos [khro'-nos]". ຄໍາວ່າ "chronos" ນີ້ສະແດງໃຫ້ເຮົາເຫັນວ່າ ທູດສະຫວັນກຳລັງກ່າວເຖິງເວລາອັນພິເສດໃນປະຫວັດຂອງປະຊາຊົນຂອງພຣະເຈົ້າ. ເວລານີ້ເປັນເວລາອັນດຽວກັນທີ່ດານີເອນໄດ້ກ່າວເຖິງໃນພຣະທຳດານີເອນ 12:6,7. ໃນຂໍ້ພຣະຄໍາພີເຫຼົ່ານີ້ ທູດສະຫວັນບອກດານີເອນວ່າ ສັດຕູຂອງພຣະເຈົ້ານັ້ນຈະໂຈມຕີຄົນຂອງພຣະອົງ. ການໂຈມຕີເຫຼົ່ານີ້ຈະດຳເນີນຕໍ່ໄປ "ເປັນເວລາສາມປີເຄິ່ງ" (ດານີເອນ 12:7) ເວລາສາມປີເຄິ່ງນີ້ກໍເປັນສັນຍາລັກເຖິງເວລາ 1260ປີ (ປີ 536-1798). ໃນເວລາຕໍ່ມາອີກບໍ່ດົນ ປະຫວັດສາດຂອງໂລກນີ້ກໍຈະຈົບລົງ.

ສະນັ້ນ ເມື່ອທູດສະຫວັນກ່າວວ່າ "ຈະບໍ່ມີການຊັກຊ້າອີກຕໍ່ໄປ" (ພຣະນິມິດ 10:6) ເພິ່ນກໍໝາຍຄວາມວ່າ ຊ່ວງເວລາທີ່ດານີເອນຂຽນເຖິງນັ້ນກໍຈົບລົງແລ້ວ. ເວລານັ້ນກໍລວມເຖິງໄລຍະເວລາ 2300ປີໃນພຣະທຳດານີເອນ 8:14 ເຊິ່ງເປັນເວລາຈຳນວນໂຕຈິງຢູ່ 2300ປີ. ໄລຍະເວລາ 2300ປີນີ້ກໍເລີ່ມຕົ້ນໃນປີ457 ແລະສິ້ນສຸດລົງໃນປີ 1844. ພຣະຄຳພີບໍ່ໄດ້ໃຫ້ຂ່າວສານທີ່ພິເສດກ່ຽວກັບສິ່ງທີ່ເກີດຂຶ້ນຕໍ່ປະຊາຊົນຂອງພຣະເຈົ້າຫຼັງຈາກປີ 1844.