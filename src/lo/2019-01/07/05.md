---
title:  ໂຢຮັນວັດແທກພຣະວິຫານ
date:   13/02/2019
---

ໃນພຣະນິມິດ 10:9,10 ໂຢຮັນມີປະສົບການທີ່ທັງຫວານແລະຂົມເມື່ອເພິ່ນກິນມ້ວນເຈ້ຍ. ມ້ວນເຈ້ຍທີ່ໂຢຮັນກິນນັ້ນຄືຄຳສັນຍາລັກບອກເຖິງຊ່ວງເວລາທີ່ພຣະເຈົ້າຈະສະແດງໃຫ້ປະຊາຊົນຂອງພຣະອົງເຫັນຄວາມໝາຍຂອງຂ່າວສານຍຸກສຸດທ້າຍຂອງດານີເອນ. ໂຢຮັນເອງກໍເປັນສັນຍາລັກສຳລັບຄຣິສຕະຈັກຂອງພຣະເຈົ້າທີ່ຈະຕ້ອງປະກາດຂ່າວປະເສີດໃນຕອນທ້າຍຂອງເວລາສາມປີເຄິ່ງ ຫຼື ເວລາ1260ມື້ໃນພຣະທຳດານີເອນ 7:25.

`ໃຫ້ເຮົາອ່ານພຣະນິມິດ 11:1,2. ໂຢຮັນຖືກສັ່ງໃຫ້ເຮັດອັນໃດ?`

ຂໍ້ພຣະຄຳພີເຫຼົ່ານີ້ກໍສືບຕໍ່ຈາກບ່ອນທີ່ເຮົາໄດ້ຢຸດສຶກສາໃນພຣະທຳພຣະນິມິດບົດທີ 10. ພຣະເຈົ້າບອກໂຢຮັນໃຫ້ວັດແທກພຣະວິຫານ, ແທ່ນບູຊາ ແລະຜູ້ນະມັດສະການ. ພຣະຄຳພີໃຊ້ການວັກແທກເພື່ອເປັນຮູບພາບສະແດງເຖິງວຽກງານຂອງພຣະເຈົ້າໃນຖານະທີ່ພຣະອົງເປັນຜູ້ພິພາກສາຂອງເຮົາ (ອ່ານມັດທາຍ 7:2). ພຣະວິຫານທີ່ໂຢຮັນຈະຕ້ອງວັດແທກນັ້ນຄື ພຣະວິຫານໃນສະຫວັນບ່ອນທີ່ພຣະເຢຊູຊົງປະຕິບັດວຽກງານເປັນປະໂລຫິດໃຫຍ່ຂອງເຮົາ. ປະໂລຫິດໃຫຍ່ຄືຜູ້ນຳທີ່ບໍຣິສຸດຄົນໜຶ່ງ ເຊິ່ງປະຕິບັດວຽກງານເພື່ອຊ່ວຍໃຫ້ປະຊາຊົນຫລຸດພົ້ນຈາກຄວາມບາບ. ພຣະວິຫານ, ແທ່ນບູຊາ ແລະຜູ້ມານະມັດສະການນັ້ນ ກໍລ້ວນແຕ່ຊີ້ໄປເຖິງມື້ທີ່ພຣະເຈົ້າຈະພິພາກສາໂລກນີ້. ໃນມື້ນັ້ນ ພຣະເຈົ້າຈະ "ວັດແທກ" ວຽກງານຂອງປະຊາຊົນຂອງພຣະອົງແລະພິພາກສາຄວາມຜິດບາບຂອງເຂົາ. ພຣະນິມິດ 11:1 ກໍບົ່ງຊີ້ໄປຫາເວລາທີ່ພຣະເຈົ້າຈະພິພາກສາຄົນຂອງພຣະອົງກ່ອນການສະເດັດກັບມາຂອງພຣະເຢຊູ. ໃນຊ່ວງເວລານັ້ນ ພຣະເຈົ້າຈະຕັດສິນຄົນຂອງພຣະອົງເທົ່ານັ້ນ ຜູ້ທີ່ຢູ່ໃນພຣະວິຫານ.