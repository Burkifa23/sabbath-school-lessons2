---
title:  ຄຳອະທິຖານຂອງປະຊາຊົນຂອງພຣະເຈົ້າ
date:   10/02/2019
---

ພຣະນິມິດ ບົດທີ 8 ເລີ່ມຕົ້ນດ້ວຍທູດສະຫວັນຫຼືເທວະດາເຈັດອົງທີ່ຢືນຢູ່ຕໍ່   ໜ້າພຣະເຈົ້າ. ທູດສະຫວັນເຈັດອົງນັ້ນກໍພ້ອມທີ່ຈະເປົ່າແກຂອງພວກເຂົາ. ແຕ່ກ່ອນທີ່ທູດສະຫວັນເຈັດອົງຈະເປົ່າແກຂອງເຂົານັ້ນ ກໍມີສິ່ງໜຶ່ງເກີດຂຶ້ນ. ສິ່ງທີ່ເກີດຂຶ້ນນີ້ກໍຊ່ວຍອະທິບາຍວ່າ ການເປົ່າແກນັ້ນມີຄວາມໝາຍອັນໃດ.

ອ່ານພຣະນິມິດ 8:3,4. ຫຼັງຈາກນັ້ນ ໃຫ້ທ່ານອ່ານຄຳພັນລະນາສິ່ງທີ່ໄດ້ເກີດຂຶ້ນໃນແຕ່ລະມື້ໃນພຣະວິຫານໃນກຸງເຢລູຊາເລັມ: ໃນທຸກໆແລງໄດ້ມີຜູ້ນຳທີ່ບໍຣິສຸດ ຫຼືປະໂລຫິດຜູ້ນຳທີ່ນຳເອົາລູກແກະມາໄວ້ແທ່ນບູຊາເພື່ອເຜົາຖວາຍ. ກ່ອນອື່ນໝົດປະໂລຫິດຈະເທເລືອດຂອງລູກແກະໃສ່ຕີນຂອງແທ່ນບູຊາ. ແລ້ວປະໂລຫິດກໍນຳເອົາໝໍ້ທີ່ເຮັດດ້ວຍຄຳພາຍໃນພຣະວິຫານ ແລ້ວໄດ້ຖວາຍເຄື່ອງຫອມພິເສດໃສ່ແທ່ນບູຊາທີ່ເປັນທອງຄຳໃນຫ້ອງບໍຣິສຸດ. ເມື່ອປະໂລຫິດໄດ້ອອກມາຈາກຫ້ອງນັ້ນອີກເທື່ອໜຶ່ງ ເພິ່ນກໍຈະປະຖິ້ມໝໍ້ຄາງຄຳນັ້ນລົງໃສ່ພື້ນ. ເມື່ອໝໍ້ຄາງນັ້ນຕົກຮອດພື້ນກໍມີສຽງດັງ. ເມື່ອສິ່ງນີ້ເກີດຂຶ້ນ ປະໂລຫິດອີກເຈັດຄົນກໍເປົ່າແກຂອງເຂົາ ເພື່ອສະແດງໃຫ້ເຫັນວ່າ ວຽກງານອັນພິເສດທີ່ພວກເຂົາໄດ້ເຮັດໃນພຣະວິຫານນັ້ນສຳເລັດແລ້ວສຳລັບມື້ນັ້ນ.

ພຣະທຳ ພຣະນິມິດ 8:3-5 ກໍໃຫ້ຂໍ້ມູນທີ່ສຳຄັນແກ່ເຮົາກ່ຽວກັບແກໃນພຣະທຳພຣະນິມິດດັ່ງຕໍ່ໄປນີ້. 

- ກ) ແກທັງເຈັດອັນກໍຄືການລົງໂທດສຳລັບມະນຸດທັງຫຼາຍທີ່ໄດ້ລະເມີດກົດບັນຍັດຂອງພຣະອົງ. ພຣະເຈົ້າລົງໂທດມະນຸດຜູ້ຊົ່ວຮ້າຍເພາະວ່າພວກເຂົາໄດ້ທຳລາຍປະຊາຊົນຂອງພຣະອົງ ແລະປະຊາຊົນຂອງພຣະອົງກໍໄດ້ທູນຂໍໃຫ້ພຣະອົງປະທານຄວາມຍຸດຕິທຳໃຫ້.
- ຂ) ທູດສະຫວັນອົງທີໜຶ່ງໄດ້ເປົ່າແກຂອງລາວຫຼັງຈາກທີ່ພຣະເຢຊູໄດ້ຕາຍເທິງໄມ້ກາງແຂນໃນຖານະເປັນລູກແກະຂອງພຣະເຈົ້າ. ແກແຕ່ລະອັນສະແດງໃຫ້ເຫັນເຖິງໄລຍະເວລາທີ່ແຕກຕ່າງກັນໃນປະຫວັດສາດຫຼັງຈາກການສິ້ນພຣະຊົນ (ຕາຍ) ຂອງພຣະເຢຊູ ຈົນຮອດການສະເດັດກັບມາຄັ້ງທີສອງ (ອ່ານພຣະນິມິດ 11:15-18).