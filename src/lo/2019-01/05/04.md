---
title:  ພຣະເຢຊູຊົງໄຂຕາປະທັບທີ 4
date:   29/01/2019
---

`ອ່ານພະນິມິດ 6:7, 8. ມີເຫດການຫຍັງເກີດຂຶ້ນໃນພຣະຄໍາພີຕອນນີ້? ການກະທໍານີ້ເຊື່ອມໂຍງກັບສິ່ງທີ່ເກີດຂຶ້ນເມື່ອພຣະເຢຊູຊົງໄຂຕາປະທັບທີ3 ຄືແນວໃດ?`

ໃຫ້ເຮົາພິຈາລະນາເບິ່ງສີຂອງມ້າໂຕທີ່ສີ່ໃນຕາປະທັບທີ4ເປັນພາສາກີກ. ໂຊໂລໂຣສ ແມ່ນສີເທົາ ເປັນສີຂອງສົບຄົນຕາຍເມື່ອເນົ່າເປື່ອຍ. ຊື່ຂອງຜູ້ຂີ່ມ້າແມ່ນ ຄວາມຕາຍ ແລະ ມີໝູ່ຊື່ວ່າ ເຮເດຊ ໃນພາສາກີກແປວ່າ ຫຼຸມຝັງສົບ.

ຕາປະທັບທີສີ່ແມ່ນເວລາຂອງການເປັນພະຍາດ ແລະ ຕາຍ. ສັນຍາລັກທີ່ໜ້າຢ້ານນີ້ໄດ້ເຕືອນເຮົາວ່າ ຈະເກີດຫຍັງຂຶ້ນເມື່ອຜູ້ຄົນລະຖີ້ມຂ່າວປະເສີດ? ຂ່າວປະເສີດແມ່ນອາຫານຝ່າຍຈິດວິນຍານທີ່ມາຈາກພຣະເຈົ້າ. ຜູ້ຄົນຈະຫີວກະຫາຍຄວາມຈິງຝ່າຍວິນຍານເພາະພວກເຂົາປະຕິເສດທີ່ຈະຮັບເອົາອາຫານທີ່ພຣະຜູ້ເປັນເຈົ້າຊົງປະທານໃຫ້. ໃນທີ່ສຸດພວກເຂົາຈະຫີວຈົນຕາຍ. ແຕ່ກໍມີຂ່າວດີສໍາລັບພວກເຮົາ ພຣະເຢຊູຊົງກ່າວວ່າ ເຮົາຖືລູກກະແຈແຫ່ງຄວາມຕາຍ ແລະ ແດນມໍລະນາ (ພະນິມິດ 1:18). ພຣະເຈົ້າຊົງຈໍາກັດອໍານາດຂອງຄວາມຕາຍ ແລະ ຫຼຸມຝັງສົບ ທີ່ມີເໜືອມະນຸດ. ພຣະອົງຊົງປະທານອໍານາດໃຫ້ ຄວາມຕາຍ ແລະ ຫຼຸມຝັງສົບພຽງ 1 ສ່ວນ 4 ຂອງໂລກນີ້.

`ລອງອ່ານຂໍ້ຄວາມຂອງພຣະເຢຊູທີ່ສົ່ງເຖິງຄຣິສຕະຈັກ ເອເຟໂຊ, ຊາເດ, ເປຄາໂມ, ແລະ ທົວເຕຣາ (ພະນິມິດບົດທີ 2) ຄືນອີກຄັ້ງ. ເບິ່ງວ່າເກີດຫຍັງຂຶ້ນແດ່ໃນຄຣິສຕະຈັກທັງສີ່ແຫ່ງນີ້. ຂໍ້ຄວາມເຫຼົ່ານັ້ນສະແດງໃຫ້ເຮົາເຫັນເຖິງເຫດການໃນຕາປະທັບທີ 1, 2, 3 ແລະ 4 ຄືແນວໃດ?`