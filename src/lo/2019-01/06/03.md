---
title:  ຈໍານວນປະຊາຊົນຂອງພຣະເຈົ້າທີ່ຍັງເຫຼືອໃນວາລະສຸດທ້າຍ
date:   04/02/2019
---

`ໃນພະນິມິດ 7:4-8 ໂຢຮັນໄດ້ບອກໃຫ້ຮູ້ເຖິງຈໍານວນຂອງປະຊາຊົນຂອງພຣະເຈົ້າທີ່ຖືກປະທັບຕາ. ໂຢຮັນເຫັນຄົນຖືກປະທັບຕາຈໍານວນຈັກຄົນ? ໂຕເລກນັ້ນໝາຍເຖິງຫຍັງ?`

ເມື່ອທູດສະຫວັນປະກາດຈໍານວນປະຊາຊົນຂອງພຣະເຈົ້າທີ່ຖືກປະທັບຕາແລ້ວ ເຮົາກໍ່ຮູ້ວ່າ ພຣະເຈົ້າຊົງສໍາເລັດວຽກງານຂອງພຣະອົງໃນການໝາຍຕາປະທັບໃສ່ເທິງຕາຂອງພວກເຂົາ. ໂຢຮັນເຫັນວ່າມີ 144,000 ຄົນທີ່ຖືກໝາຍຕາປະທັບ, ພວກເຂົາມາຈາກ 12 ຄອບຄົວຂອງອິດສະລາເອນ. ຈໍານວນ 144,000 ແມ່ນຈໍານວນຈິງບໍ່? ບໍ່ແມ່ນ. ໂຕເລກ 144,000 ມາຈາກ 12x12x1000. ເລກ 12 ແມ່ນສັນຍາລັກຂອງໄພ່ພົນຂອງພຣະເຈົ້າ. ໃນອິດສະລາເອນມີ 12 ຕະກຸນ. ສາວົກຂອງພຣະເຢຊູກໍ່ມີ 12 ຄົນ ທີ່ຮ່ວມກັນກໍ່ຕັ້ງຄຣິສຕະຈັກຂອງພຣະອົງ. ສະນັ້ນ ເຮົາເຫັນວ່າ ໂຕເລກ 144,000 ນັ້ນ ບໍ່ແມ່ນຈໍານວນຈິງ ແຕ່ເປັນສັນຍາລັກ ສະແດງໃຫ້ຮູ້ເຖິງຈໍານວນຂອງປະຊາຊົນຂອງພຣະເຈົ້າທີ່ຍັງມີຊີວິດຢູ່ໃນໂລກເມື່ອພຣະເຢຊູສະເດັດກັບມາຄັ້ງທີສອງ (ໂຣມ 11:26; 1ໂກລິນໂທ 15:51-53). 

12 ຕະກຸນ ທີ່ກ່າວເຖິງໃນພະຄໍາພະນິມິດ ບົດທີ 7 ບໍ່ແມ່ນອັນດຽວກັບຕະກຸນອິດສະລາເອນທີ່ຢູ່ໃນພຣະຄໍາພີເດີມ. ໃນຍຸກພະຄໍາພີເດີມ ພວກອັດຊາຣຽນໄດ້ເກນເອົາ 10 ຄອບຄົວໃນອິດສະລາເອນເປັນຂ້າທາດ (2ກະສັດ 17:6-23). ຈາກນັ້ນ 10 ກຸ່ມນີ້ໄດ້ແຕ່ງງານກັບຄົນມາຈາກກຸ່ມອື່ນ ແລະ ກາຍເປັນສ່ວນໜຶ່ງຂອງກຸ່ມອື່ນ.