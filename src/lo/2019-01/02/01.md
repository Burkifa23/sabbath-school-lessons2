---
title:  ພຣະເຢຊູ ແລະ ຄັນຕະກຽງຄໍາເຈັດອັນ
date:   05/01/2019
---

### ອ່ານສຳລັບອາທິດນີ້
ພະນິມິດ 1:9 – 2:5

> <p>ຂໍ້ຄວນຈໍາ</p>
> “ຜູ້ໃດທີ່ມີໄຊຊະນະ ເຮົາຈະໃຫ້ຜູ້ນັ້ນກິນຜົນຈາກຕົ້ນໄມ້ແຫ່ງຊີວິດ ຊຶ່ງຢູ່ໃນສວນຂອງພຣະເຈົ້າ” (ພະນິມິດ 2:7)

ສາວົກຂອງພຣະເຢຊູຊື່ ໂຢຮັນ ຖືກສົ່ງໄປເກາະນ້ອຍໆແຫ່ງ ໜຶ່ງຊື່ປາໂມດ. ໃນຄຸກທີ່ອ້ອມຮອບດ້ວຍກ້ອນຫິນໃຫຍ່ນັ້ນ ໂຢຮັນໄດ້ຮູ້ບາງສິ່ງທີ່ເຮັດໃຫ້ລາວເສຍໃຈ. ຄົນທີ່ບໍ່ຮັກພຣະເຈົ້າ ຫຼື ບໍ່ມີຄວາມເຊື່ອ ໄດ້ທໍາຮ້າຍຄຣິສ ຕະຈັກທີ່ໂຢຮັນຮັບຜິດຊອບຢູ່. ຈາກນັ້ນ ພຣະເຈົ້າໄດ້ຊົງປະທານນິມິດເພື່ອເຮັດໃຫ້ໂຢຮັນເຂົ້າໃຈທຸກສິ່ງດີຂຶ້ນຕື່ມ. ໂຢຮັນເຫັນພຣະເຢຊູຢູ່ໃນວິຫານເທິງສະຫວັນ ເຊິ່ງເປັນສະຖານທີ່ໆພຣະອົງຊົງເຮັດວຽກໃນຂະນະນີ້ເພື່ອຊ່ວຍປະຊາຊົນຂອງພຣະອົງ. ນິມິດດັັ່ງກ່າວນີ້ໄດ້ເຮັດໃຫ້ໂຢຮັນເຊື່ອ ໝັ້ນວ່າພຣະເຢຊູຊົງຫ່ວງໃຍລາວ. ພຣະເຢຊູຊົງເຄີຍປະທານຂໍ້ຄວາມແບບດຽວກັນນີ້ແກ່ຜູ້ຂຽນພຣະຄໍາເພງສັນລະເສີນບົດທີ 73 ໃນຫຼາຍຮ້ອຍປີກ່ອນ. ພຣະເຢຊູຊົງຕ້ອງການໃຫ້ໂຢຮັນແບ່ງປັນຂໍ້ຄວາມກ່ຽວກັບຄວາມຮັກນີ້ໃຫ້ກັບປະຊາຊົນຂອງພຣະອົງໃນຍຸກຂອງໂຢຮັນ ແລະ ຍຸກປະຈຸບັນເຊັ່ນກັນ. ໃນອາທິດນີ້ ເຮົາຈະຄົ້ນຄວ້າກ່ຽວກັບ (1) ວຽກງານທີ່ພຣະເຢຊູກະທໍາເພື່ອເຮົາໃນຂະນະນີ້ເທິງສະຫວັນ ແລະ (2) ຂໍ້ຄວາມພິເສດທຳອິດທີ່ສົ່ງເຖິງ ໜຶ່ງໃນເຈັດຄຣິສຕະຈັກໃນເອເຊຍ.