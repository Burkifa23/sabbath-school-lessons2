---
title:  ການປະຊຸມໃນວິຫານເທິງສະຫວັນ
date:   21/01/2019
---

ພະນິມິດ 4:4 ໄດ້ບອກເຮົາກ່ຽວກັບຜູ້ນໍາ 24 ທ່ານທີ່ເຕົ້າໂຮມກັນໃນວິຫານເທິງສະຫວັນ. ອີກຊື່ໜຶ່ງທີ່ໃຊ້ເອີ້ນຜູ້ນໍາເຫຼົ່ານີ້ແມ່ນ ພວກອາວຸໂສ. ພວກອາວຸໂສເຫຼົ່ານີ້ບໍ່ແມ່ນທູດສະຫວັນ. ໃນພະຄໍາພະນິມິດມັັກຈະສະແດງໃຫ້ເຫັນວ່າທູດສະຫວັນຈະຢືນຂ້າງພຣະເຈົ້າ. ແຕ່ພວກອາວຸໂສນີ້ນັ່ງຢູ່ເທິງບັນລັງ ແລະ ນຸ່ງເຄື່ອງນຸ່ງຫົ່ມຂາວ. ປະຊາຊົນຂອງພຣະເຈົ້າທັງໝົດນຸ່ງເຄື່ອງຂາວໃນນິມິດຂອງໂຢຮັນ (ພະນິມິດ 3:4,5). ເຄື່ອງນຸ່ງສີຂາວທີ່ພວກເຂົານຸ່ງນັ້ນເປັນສັນຍາລັກ ເຖິງຊີວິດອັນບໍລິສຸດຂອງພຣະເຢຊູປົກຄຸມປະຊາຊົນຂອງພຣະອົງຄືດັ່ງເສື້ອຜ້າ. ພວກຜູ້ນໍາທັງ 24 ຄົນນັ້ນໃສ່ມົງກຸດເທິງຫົວຂອງພວກເຂົານໍາ. ຄໍາວ່າ ມົງກຸດ ມາຈາກພາສາກີກອ່ານວ່າ ສະເຕຟາໂນ ມົງກຸດເປັນສັນຍາລັກຂອງການໄດ້ຮັບລາງວັນ ມີພຽງປະຊາຊົນຂອງພຣະເຈົ້າທີ່ມີໄຊຊະນະໃນສົງຄາມເໜືອຄວາມບາບເທົ່ານັ້ນທີ່ໄດ້ໃສ່ມົງກຸດອັນພິເສດນີ້ (ຢາໂກໂບ 1:12). ສະນັ້ນ ສິ່ງເຫຼົ່ານີ້ໄດ້ຊ່ວຍໃຫ້ເຮົາເຫັນວ່າ ພວກອາວຸໂສ 24 ຄົນນີ້ແມ່ນຜູ້ທີ່ເຊື່ອທີ່ພຣະເຈົ້າຊົງປຸກຂຶ້ນຈາກຄວາມຕາຍ.

ກ່ອນທີ່ໂຢຮັນຈະຂຽນເຖິງ 24 ຄົນນີ້ ພວກເຂົາກໍ່ບໍ່ຖືກກ່າວເຖິງໃນພຣະຄໍາພີ. ພວກເຂົາອາດຈະເປັນກຸ່ມຄົນດຽວກັບທີ່ພຣະເຈົ້າຊົງບັນດານໃຫ້ຟື້ນຄືນໃນຕອນທີ່ພຣະເຢຊູສີ້ນພຣະຊົນ (ມັດທາຍ 27:51-53). ເອເຟໂຊ 4:8 ໄດ້ກ່າວວ່າ ເມື່ອພຣະເຢຊູສະເດັດຂຶ້ນສູ່ສະຫວັນພຣະອົງຊົງພາຄົນກຸ່ມໜຶ່ງຂຶ້ນໄປກັບພຣະອົງ. ເປັນໄປໄດ້ວ່າຄົນກຸ່ມນີ້ອາດລວມທັງພວກອາວຸໂສ 24 ຄົນນີ້.

ຖ້າເປັນດັ່ງນັ້ນ, ຜູ້ນໍາທັງ 24 ຄົນນີ້ທີ່ຂຶ້ນໄປສະຫວັນກັບພຣະເຢຊູ ກໍ່ກາຍເປັນພະຍານກ່ຽວກັບການກະທໍາຂອງພຣະເຈົ້າທີ່ຊ່ວຍມະນຸດໃຫ້ພົ້ນ. ພວກເຂົາໄດ້ເຫັນວ່າ ພຣະເຈົ້າຊົງຍຸດຕິທໍາໃນທຸກການກະທໍາເພື່ອຊ່ວຍມະນຸດໃຫ້ພົ້ນ.