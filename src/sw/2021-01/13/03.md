---
title:  '“Sumaku” ya Kimbingu (Isa. 66:1—19)'
date:  22/03/2021
---

`Soma Isaya 66:1—19. Ukizingatia wakati Isaya alipoandika, ni ujumbe gani wa msingi anaokupatia hapa?`

Kupitia kwa nabii, Mungu anarudia kutoa wito na maonyo pote katika kitabu hiki: Mungu atawaokoa na kuwafanya upya wanyenyekevu, ‘wenye kutetemeka wasikiapo neno lake’ (Isa. 66:2, 5). Kama katika Isaya 40:1, "ndivyo atakavyowafariji ninyi” (Isa. 66:13). Lakini atawaangamiza wale ambao hukaidi dhidi yake. Hawa huhusisha wanafiki katika kaida za ibada, naye huzikataa dhabihu zao (Isa. 66:3, 4; linganisha na Isa. 1:10—15), pamoja na wale wenye chuki na upinzani dhidi ya waaminifu wake (Isa. 66:5). Huhusisha pia wale wenye kuendesha machukizo ya kipagani (Isa. 66:17) kama yale yaendeshwayo katika hekalu pale Yerusalemu (Ezek. 8:7—12)

`Tazama katika Isaya 66:3. Je aya hii hutuambiaje? Ni kanuni gani za kiroho zinazofunuliwa hapa? Je wazo hilo hilo lawezaje kuelezewa hapa katika muktadha wa Ukristo na ibada ya leo?`

`Mungu anatendaje kazi kama “sumaku” kuyavuta mataifa yote kwake? Isaya 66:18, 19. `

Baada ya uangamizwaji wa adui zake (Isa. 66:14—17), Mungu hufunua utukufu wake ili kwamba awe sumaku kuwavuta watu waje Yerusalemu (linganisha na Isaya 2:2—4) Anaweka “ishara” miongoni mwao, ambayo haikutajwa hapa, ila yumkini huelekeza kwa ile iliyotajwa hapo awali: Mungu huwapatia watu wake furaha na amani na kuwarejesha kwenye nchi yao (Isa. 55:12, 13). Wakati anapofunua utukufu wake kwa kuwarejesha watu wake baada ya uangamivu, hii ni ishara ya fadhili zake za urejeshaji, kama vile alivyompatia Nuhu ishara ya upinde wa mvua baada ya Gharika (Mwanzo 9:13—17). 

`Soma Isaya 66:5. Je inamaanisha nini kutetemekea Neno la Mungu? Kwa nini Mungu anataka tulitetemekee Neno lake? Iwapo hutetemeki, je hiyo huelezeaje hali ya moyo wako?`