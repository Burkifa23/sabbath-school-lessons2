---
title:  'Mbingu Mpya na Nchi Mpya (Isa. 65:17—25) '
date:  21/03/2021
---

`Soma Isaya 65:17—25. Ni aina gani ya urejeshwaji ambao BWANA anauahidi hapa?`

Mungu anaahidi uumbaji upya, akianza kwa kauli hii: “Maana, tazama, mimi naumba mbingu mpya na nchi mpya, na mambo ya kwanza hayatakumbukwa, wala hayataingia moyoni” (Isa. 65:17). Katika unabii huu wa ajabu, BWANA anaahidi Ifuatavyo: “Tazama, naumba Yerusalemu uwe shangwe, na watu wake wawe furaha” (Isa. 65:18). Ndani ya mji huo “sauti ya kulia haitasikiwa ndani yake tena, wala sauti ya kuomboleza” (Isa. 65:19). Watu wataishi maisha marefu, “hatakuwapo tena mtoto wa siku chache, wala mzee asiyetimia siku zake; kwa maana mtoto atakufa mwenye umri wa miaka mia” (Isa. 65:20). 

Kazi zao na watoto wao watadumu salama "maana kama siku za mti ndivyo zitakavyokuwa siku za watu wangu, na wateule wangu wataifurahia kazi ya mikono yao muda wa siku nyingi" (Isa. 65:21—23). Na itakuwa ya kwamba, “kabla hawajaomba, nitajibu; na wakiwa katika kunena, nitasikia.” (Isa. 65:24). 

`Pamoja na uzuri wa maelezo hayo, kwa nini hayahusiani na urejeshwaji wa mwisho, tumaini letu la milele?`

Hapo tunaelezewa maisha marefu ya amani katika Nchi ya Ahadi. Lakini kwenye nchi ya ahadi japo watu wanaishi maisha marefu, bado wanakufa. Ni lini kutatokea badiliko kuu katika uumbaji wa asili kupisha mbingu mpya na nchi mpya? Aya ifuatayo hutupatia jibu: "Mbwa-mwitu na mwana-kondoo watalisha pamoja, na simba atakula majani kama ng’ombe; na mavumbi yatakuwa chakula cha nyoka. Hawatadhuru wala kuharibu katika mlima wangu mtakatifu wote, asema Bwana” (Isa. 65:25). Ili kuwawezesha wanyama wa porini walao nyama wapate kula nyasi ni zoezi gumu kuliko darasa la mapishi. Inahitajika uumbaji upya kurejesha ulimwengu katika hali yake ya asili, kama ilivyokuwa Edeni kabla ya dhambi kuingia. 

Hapa katika Isaya 65, Mungu huelezea uumbaji wa “mbingu mpya” na “nchi mpya” kama mchakato, hatua kwa hatua, ambayo huanzia kwa uumbaji upya wa mji wa Yerusalemu. Linganisha Isaya 11, ambapo Masihi ataleta haki (Isa. 11:1—5). Hatimaye kutakuwepo amani ulimwenguni mwote “mlima mtakatifu”. Kielelezo kilichotumika katika Isaya 11 ni cha kufanana na kile kilichotumika katika Isaya 65: "Mbwa-mwitu atakaa pamoja na mwana-kondoo..... na simba atakula majani kama ng’ombe" (Isa. 11:6, 7). Japokuwa “mlima mtakatifu wa BWANA” utaanzia katika mlima Sayuni pale Yerusalemu, ilikuwa tu jambo tangulizi, kielelezo, cha kile BWANA alichoahidi kutenda, katika ulimwengu mpya kwa ajili ya waliokombolewa. 

`Tafakari ingekuwaje endapo watu badala ya kuishi miaka 60, 70, 90, au hata 100, wangaliishi miaka milioni moja au zaidi. Ni kwa jinsi gani hilo lisingalikuwa ufumbuzi wa tatizo kiini la binadamu? Kwa nini uzima wa milele ndilo jibu sahihi kwa hitaji kuu la binadamu? `