---
title:  'Marafiki wa Mfungo (Isaya 58:1—8) '
date:  09/03/2021
---

`Je! Kufunga kunakotajwa katika Isaya 58:3 ni nini?`

Huku lazima kuwe ni kufunga kwa Siku ya Upatanisho, mfungo pekee ulioamriwa na Mungu (Mambo ya Walawi 16:29, 31; Mambo ya Walawi 23: 27—32). Hili linathibitishwa katika Isaya 58:3 na usemi unaofanana “tumejitaabisha,” ambao unafuata neno la Mambo ya Walawi. Kunyenyekea / kujitesa kulimaanisha aina mbali mbali za kujinyima, ikijumuisha kufunga (linganisha na Zaburi 35:13; Danieli 10: 2, 3, 12). 

Mpangilio wa Siku ya Upatanisho unaelezea amri ya Mungu inayoagiza “Paza sauti yako kama tarumbeta!” (Isa. 58:1). Aina hii ya tarumbeta ya pembe ya kondoo mume, iitwayo `shofar,` ilipaswa kupulizwa kama kumbukizi au kumbusho siku kumi kabla ya Siku ya Upatanisho (Mambo ya Walawi 23:24). Zaidi ya hayo, kila mwaka wa hamsini, Siku ya Upatanisho, ilipaswa kutangaza mwanzo wa mwaka wa Yubile ya uhuru (Mambo ya Walawi 25: 9, 10; linganisha Isaya 27:13).

`Soma Isaya 58:3—7. Bwana analalamikia nini juu yao? Kufunga kwao kulikuwa na kasoro gani?`

Inaonekana kwamba watu walikuwa wakimtarajia Bwana awapongeze kwa sababu ya uchaji Mungu wao. Kwa kweli, walikuwa wameelewa kinyume. Kuonesha kujikana nafsi katika Siku ya Upatanisho kulikuwa kunaelezea shukrani zao na uaminifu kwake katika siku ile ambayo kuhani mkuu alikwenda mbele za Mungu kupatakasa patakatifu na hivyo kuwatakasa kutokana na dhambi ambazo walikuwa wamesamehewa tayari (Mambo ya Walawi 16; linganisha na sura ya 4). 

Matendo yao yalipaswa kutendwa kwa shukrani na kushukuru kwa Mungu aliyewaokoa katika siku ya hukumu, sio ili kupata kibali cha Mungu kwa sababu ya uchaji wao na moyo wa ibada. Hata hivyo, ni dhambi za watu ndizo zilikuwa zimechafua patakatifu pa Mungu. Ilibidi kusafishwa kwa damu iliyomwagwa kwa sababu ya kile walichokuwa wamekitenda. 

Mojawapo ya masomo muhimu sana ambalo linatokana na mafungu haya linaonesha tofauti kati ya kuwa mtu wa dini tu na kuwa mfuasi wa kweli wa Kristo. 

`Je! Tunaonaje tofauti hapo? Je sisi, kama mtu binafsi, tunakabiliwa na hatari sawa na Zile zilizooneshwa hapa, ambazo ni kuamini kwamba kaida zetu za kidini kwa namna fulani zinaonesha kuwa kwa kweli tunamfuata Bwana kama vile Yeye anavyotuagiza kufanya?`