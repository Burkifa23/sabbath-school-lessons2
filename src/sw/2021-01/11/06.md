---
title:  'Muda kwa Ajili Yetu (Isa. 58:13, 14)'
date:  11/03/2021
---

`Kwa nini Isaya anazungumzia Sabato katika Isaya 58:13, 14? Je hii ina uhusiano gani na mazingira ya Siku ya Upatanisho katika mafungu ya awali?`

Siku ya Upatanisho ya kila mwaka ilikuwa ni siku ya Sabato. Sabato hii maalum ya maadhimisho ilikuwa kama Sabato ya kila juma kwa kuwa kazi zote za aina yoyote zilikatazwa (Mambo ya Walawi 23:27—32). Kwa hiyo, kama ilivyotambuliwa na Waadventista wa Sabato wa awali, kanuni kwamba kipindi cha mapumziko ya Siku ya Upatanisho kilidumu kutoka jioni hadi jioni (Mambo ya Walawi 23:32) inatuarifu kwamba lazima iwe hivyo kwa Sabato ya kila juma. Vivyo hivyo, ingawa muktadha wa msingi wa Isaya 58:13, 14 ni Sabato ya maadhimisho ya Siku ya Upatanisho, ujumbe wake pia unatumika kwa Sabato ya kila juma. 

`Soma Isaya 58:13. Sabato inapaswa kuwa siku ya namna gani? Tunawezaje kufanya uzoefu wetu wa Sabato kuwa kama ule unaooneshwa hapa? Pia, unapofikiri juu ya kile ambacho Sabato inawakilisha, kwa nini inapaswa kuwa aina ya siku iliyoelezewa katika aya hii?`

Isaya 58 inashughulikia mada kuu tatu: kujikana nafsi, wema wa kijamii, na Sabato. Je! Kuna uhusiano gani kati yao? Kwanza, zote tatu zinajumuisha kumakinika kwa Mungu, vipaumbele vyake, na utambuzi wa utegemezi wetu kwake. Pili, kwa kufanya yote matatu, wanadamu wanashikilia utakatifu kwa kumwiga Mungu (angalia Mambo ya Walawi 19:2), ambaye, kwa njia ya Kristo, alijinyenyekesha (Wafilipi 2:8), ambaye anaonesha wema wa kujitolea (Yohana 3:16), na ambaye aliacha kufanya kazi siku ya Sabato mwishoni mwa juma la Uumbaji (Mwanzo 2:2, 3; Kutoka 20:11). 

Angalia mahusiano haya mengine kati ya mada za kujinyima, wema wa kijamii, na Sabato kama ilivyooneshwa kwenye Isaya 58: Uhuru wa Sabato kutoka katika kazi ngumu za kila juma ni wema kwa watu kwa sababu unawaburudisha (Kutoka 23:12, Marko 2: 27); Yesu alionesha kuwa matendo ya wema yanafaa kutendwa katika siku ya Sabato (Marko 3:1—5, Yohana 5: 1—17); Utunzaji wa kweli wa Sabato huleta furaha (Isaya 58:14), kama vile ilivyo kuwasaidia wengine (Isaya 58:10, 11). 

`Ni kitu gani lazima kibadilike katika maisha yako binafsi ili upate uzoefu wa baraka hizi wewe mwenyewe? `