---
title:  'Mawazo na Njia Zilizo Juu (Isaya 55:6—13) '
date:  08/03/2021
---

`Kwa nini Mungu anasema mawazo na njia zake ziko juu kuliko zetu, “ kama vile mbingu zilivyo juu sana kuliko nchi” (Isaya 55: 8, 9)? Unafikiri hiyo inamaanisha nini?`

Hakuna swali kwamba Mungu aliyeumba ulimwengu ambamo ndani yake hata vitu vilivyo sahili kabisa vina uajabu ambao akili zetu haziwezi kuanza kuuelewa ndiye Mungu yule ambaye njia zake ni zaidi ya kile tunachoweza kukifahamu kwa ukamilifu. Maarifa haya ya ukuu wake usio na kikomo yanapaswa, kwa hivyo, kufanya iwe rahisi kwetu kupokea msaada Wake kwa unyenyekevu. (Angalia Isaya 57:15.) 

`Soma Isaya 55: 6—9. Ni katika muktadha gani Bwana anazungumza kuhusu jinsi njia zake na fikira zake zilivyo juu kuliko vile tunavyoweza kufikiria? Anasema ni nini anachofanya ambacho ni vigumu sana kwetu kuelewa?`

Kati ya mafumbo yote makuu ya ulimwengu, bila shaka lililo kubwa kuliko yote ni mpango wa wokovu, siri ambayo tunaweza kuanza kuelewa kwa shida. (Angalia Waefeso 6:19.) Kwamba Muumbaji wa ulimwengu alijishusha na kujivika ubinadamu, kuishi maisha ya taabu na mateso, na kisha kufa kwa ajili yetu, kama kafara ya dhambi, yote ili apate kutusamehe na kutuhurumia ni ukweli utakaofurahisha mioyo ya viumbe wa Mungu kwa nyakati zote za umilele. 

Mada ya ukombozi ndiyo malaika wana shauku ya kuichunguza; itakuwa sayansi na wimbo wa waliokombolewa katika zama zote za milele. Je haistahili kutafakariwa na kusomwa kwa uangalifu sasa? ....

“Somo haliwezi kumalizwa. Kujifunza juu ya Kristo kufanyika mwili, kafara Yake iliyofidia ya makosa yetu, na kazi ya upatanisho vitashughulisha akili ya mwanafunzi mwenye bidii ili mradi yu hai; na akiangalia mbinguni na miaka yake isiyo na idadi, atasema, ‘Siri ya utauwa ni kuu.’ —Ellen G. White, My Life Today, uk. 360.

`Angalia mambo mabaya uliyoyafanya: watu ambao umewaumiza, maneno yasiyo mema ambayo umeyasema, njia ambazo kwazo umewakatisha tamaa wengine, licha ya vile ulivyojitendea mwenyewe. Hata hivyo, kupitia kwa Yesu, unaweza kusamehewa vitu hivi vyote na kusimama, sasa hivi, ukiwa mkamilifu na mwenye haki mbele za Mungu. Ikiwa hilo si jambo gumu lisiloelezeka, ni nini? `