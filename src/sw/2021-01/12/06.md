---
title:  '“Siku ya Kisasi cha Mungu wetu.” (Isa. 61:2)'
date:  18/03/2021
---

`Pamoja na wingi wa habari njema, kwa nini Masihi, aliyeelezewa katika Isaya 61, anatamka siku ya kisasi cha Mungu? Ni lini unabii huo unatimilika?`

Wakati akiwa Nazareti Yesu, Masihi, alisoma Isaya 61 hadi sehemu iliyosema, “kuutangaza mwaka wa BWANA uliokubalika” (Isa. 61:2; Luka 4:19). Kisha akatulia na kusema, “Leo Maandiko haya yametimia masikioni mwenu” (Luka 4:21). Hivyo kwa makusudi kabisa alikwepa kusoma maneno yaliyofuata "siku ya kisasi cha Mungu wetu" (Isa. 61:2). Wakati ambapo huduma yake ya habari njema, uhuru, na faraja ilianza kuwaweka huru mateka kutoka makucha ya Shetani, siku ya kisasi cha Mungu wetu ilikuwa bado kuwadia. Katika Mathayo 24 (linganisha na Marko 13, Luka 21), aliahidi wanafunzi wake kuwa hukumu ya Mungu itakuja siku za usoni. 

Kwa hakika katika Isaya 61 siku ya kisasi cha Mungu wetu ni ile “siku ya Bwana iliyo kuu na itishayo” (Yoeli 2:31; Malaki 4:5), ambayo itatimilika atakaporudi Yesu kuiweka huru Sayari Dunia dhidi ya uonevu wote kwa kumshinda adui na kuwaweka huru masalio wake walioonewa (Ufunuo 19; linganisha na Dan. 2:44, 45). Hivyo, japo Kristo alitangaza mwanzo wa “mwaka wa BWANA uliokubaliwa,” hitimisho lake ni wakati wa kuja kwake mara ya pili. 

`Ni kwa jinsi gani unaipokea kauli kuwa Mungu wetu mwingi wa pendo ndiye pia “mlipiza kisasi”? Je kauli hizo hukinzana? Au waona ulipizaji kisasi ni udhihirisho wa pendo hilo? Iwapo ndivyo, kwa jinsi gani? Elezea jibu lako.`

Japo Yesu katushauri tumgeuzie shavu la pili adui yetu (Mathayo 5:39), sehemu zingine alikuwa wazi kuwa haki na adhabu vitapatilizwa (Mathayo 8:12). Japokuwa Paulo anatuambia kuwa “tusilipize ovu kwa ovu” (1 Thesalonike 5:15), pia anatuambia kuwa wakati BWANA atakapofunuliwa kutoka mbinguni, "katika mwali wa moto; atakuwa akiwalipiza kisasi wao wasiomjua Mungu, na wao wasioitii Injili ya Bwana wetu Yesu" (2 Thes. 1:8). 

Tofauti ni kwamba Mungu katika wingi wa hekima na rehema zake ndiye pekee awezaye kuleta haki na kisasi pasipo upendeleo wowote. Haki na hukumu za kibinadamu huja na makosa, unyonge, na kasoro za kibinadamu. Hukumu za Mungu zitafanyika pasipo mapungufu yote ayo. 

`Ni yapi kati ya matukio yafuatayo ambapo waona ungetamani kuona ulipizaji kisasi kwa aliyetenda uovu? (1) Mtu amuumizaye mtu usiyempenda? au (2) mtu amuumizaye mtu umpendaye? Majibu yako hukusaidiaje kuelewa uhusiano uliopo baina ya upendo wa Mungu kwetu na kauli ya ulipizaji kisasi?`