---
title:  'Wito kwa Watu Wote (Isaya 60:1, 2) '
date:  16/03/2021
---

`Ni nini ambacho Isaya 60:1,2 huongelea? Ni kanuni gani waiona hapo ikitenda kazi, ambayo inajitokeza pote katika Biblia? Je inakupatia tumaini gani?`

Katika Isaya 60:1, 2, tumepewa picha ya tendo la Mungu la kuwakomboa watu wake, baada ya uhamisho, kwa kielelezo cha Mungu kuumba nuru kutoka katika giza na kuelekeza katika utimilivu wa wokovu kupitia Kristo. 

Katika Isaya 60:3, mataifa na wafalme huiendea nuru ya nani? Katika Kiebrania nafsi hii imetajwa kwa umoja jinsi ya kike (soma pia Isaya 60:1, 2). Hii ni “Sayuni” inayowakilishwa na mwanamke, ambaye ametajwa karibu na mwishoni wa sura iliyopita (Isa. 59:20). Hivyo, watu wa dunia, waliofunikwa na giza nene, watakuja Sayuni. Watavutwa na nuru ya utukufu wa Mungu uliomzukia (Isa. 60:2). “Sayuni ameagizwa kuingia katika nuru ambayo ni yake na kisha kuitunza na kuwaangazia mataifa kadri wanavyokusanyika katika nuru hiyo.” `—J. Alec Motyer, The Prophecy of Isaiah: An Introduction and Commentary, uk. 494.` Zingatia kuwa japokuwa Sayuni ipo Yerusalemu, mkazo upo kwa watu wa Mungu kuliko eneo la kijiografia la mji.

Sehemu iliyosalia ya Isaya 60 hujenga mada iliyogusiwa katika aya 1—3: Watu wa Mataifa mengine watavutwa kwenda Yerusalemu, ambayo imebarikiwa kwa sababu ya uwepo wa Mungu mahali hapo.

`Ni kwa jinsi gani unabii hufanana na agano la Mungu na Ibrahimu? Mwanzo 12:2, 3. Je ujumbe wake unafanana?`

Mungu alikuwa na kusudi la kuwanufaisha wanadamu wote pale alipomchagua Ibrahimu na wazao wake: Kupitia Ibrahimu familia zote za dunia zitabarikiwa (Mwanzo 12:3, Mwanzo 18:18, Mwanzo 22:18). Hivyo, agano na Ibrahimu lilikusudiwa siku za usoni liwe agano kwa wanadamu wote kupitia Ibrahimu. Yeye na uzao wake watakuwa mfereji wa ufunuo wa Mungu kwa ulimwengu. 

Isaya alitafuta kuwarejesha watu wake kwenye mustakabali wao waliokusudiwa hapo awali. Kama wawakilishi wa Mungu wa kweli, walipaswa kuwajibika siyo kwa ajili yao wenyewe ila kwa ulimwengu mzima. Wanapaswa kuwaalika wageni wanaomtafuta Mungu (soma pia Isaya 56:3—8), kwa vile hekalu lake “litaitwa nyumba ya sala kwa mataifa yote” (Isa. 56:7). 

`Kwa muktadha huu, unaelewaje jukumu la Kanisa la Waadventista, au jukumu lako wewe ndani ya kanisa hilo? `