---
title:  'Ni Nani Amesamehewa? (Isa. 59:15—21)'
date:  15/03/2021
---

Isaya 59 huelezea tatizo sugu la dhambi. Uzuri ni kwamba, Biblia hutupatia tumaini la Ukombozi pia. 

Kwa kuanza, swali la kwanza ni hili: Ni wangapi kati yetu wametenda dhambi? Biblia pasipo kumung’unya maneno, inatamka wazi: Wote wametenda dhambi. Ukombozi, basi hauwezi kupatikana kwa kigezo cha kutokuwa na dhambi; sharti ujengwe katika msamaha (Yer. 31:34). Paulo anakubali hivyo. Wote wametenda dhambi (Rum. 3:9—20, 23); hivyo haiwezekani kwa yeyote kuweza kustahilishwa kwa kigezo hicho (Rum. 3:22). Ili kuweza kuhesabiwa haki kigezo pekee ni upokeaji kwa imani karama ya Mungu ya haki kupitia kafara ya Kristo. 

`Soma Warumi 3:21—24. Je aya hizo hutuambia nini kuhusu vile tupatavyo wokovu? Hutupatia tumaini gani katika hukumu?`

Watu wengi hudhani swali muhimu katika hukumu ni: Hivi ni nani ametenda dhambi? Ila swali hili silo litakaloulizwa maana sote tumetenda dhambi. Badala yake swali litakuwa: Ni nani amepokea msamaha? Mungu ni “mwenye haki na mwenye kumhesabu haki yeye amwaminiye Yesu” (Rum 3:26). Kigezo hukumuni ni: Nani amepokea na anaendelea kupokea msamaha kwa njia ya kudumisha imani kwa Yesu? 

Naam, ni kweli tunahukumiwa kwa matendo, ila siyo katika muktadha kuwa matendo hutuletea wokovu. Iwapo ingalikuwa hivyo, imani ingekuwa batili (Rum. 4:14). Badala yake, matendo yetu hudhihirisha endapo kwa hakika tumeokolewa (Yakobo 2:18). 

`Kwa nini matendo hayatupatii wokovu iwe sasa au hukumuni? Soma Warumi 3:20, 23.`

Matendo mema, au utii kwa sheria, hayo yote hayawezi kuokoa mtu awaye yote. Kusudi la sheria katika ulimwengu wa dhambi siyo kuleta wokovu ili kufunua dhambi. Badala yake, "imani itendayo kazi katika pendo" (Gal. 5:6), pendo la Mungu lililomiminwa katika mioyo yetu na Roho Mtakatifu (Rum. 5:5), hutudhihirishia kuwa mtu anayo imani hai katika Kristo (soma pia Yakobo 2:26). 

Matendo ni udhihirisho wa nje, kumtambulisha mwanadamu ambaye ameokolewa kwa imani. Hivyo, Mkristo wa kweli ni yule ambaye imani yake kwa BWANA inadhihirishwa siku kwa siku kupitia utii wa sheria. Katika hukumu, Mungu hutumia matendo kama ushahidi kwa viumbe wake, ambao hawawezi kuyasoma mawazo ya imani kama Yeye awezavyo. Ila kwa mtu aliyeongoka, ni matendo yale tu yatokeayo kama matunda ya uongofu, kupitia maisha yaliyowezeshwa na Kristo na Roho Mtakatifu, yanakuwa na thamani hukumuni. Maisha ya utu wa kale wa dhambi kabla ya uongofu tayari yameoshwa kwa damu ya Mwana kondoo (Soma Warumi 6). 