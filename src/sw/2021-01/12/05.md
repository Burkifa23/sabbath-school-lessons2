---
title:  '“Mwaka wa Bwana Uliokubaliwa” (Isa. 61:2)'
date:  17/03/2021
---

`Ni nani anayeongea katika Isaya 61:1?`

Roho wa BWANA yu juu ya mtiwa mafuta huyu, ikimaanisha kuwa ni masihi wa kawaida, au Masihi, Bwana wetu. Anapaswa “kuwahubiri wanyenyekevu habari njema; amenituma ili kuwaganga waliovunjika moyo, kuwatangazia mateka uhuru wao, na hao waliofungwa habari za kufunguliwa kwao” (Isa. 61:1). Je unadhani ni mtiwa mafuta yupi aweza kuwakilishwa hapa? (Linganisha na Isaya 42:1—7) ambapo Mtumishi wa BWANA ameelezewa kwa kauli iyo hiyo). 

Isaya 61:2 huzungumzia “mwaka wa Bwana uliokubalika.” Masihi, ambaye ametiwa mafuta kama mfalme na Mkombozi wa kiti cha Daudi, ndiye anatamka mwaka mteule wa fadhila za Mungu wakati anapotangaza uhuru. Linganisha na Mambo ya Walawi 25:10, ambapo Mungu anawaagiza Waisraeli watangaze uhuru katika mwaka mtakatifu wa hamsini: “itakuwa ni yubile kwenu, nanyi kila mtu atairudia milki yake mwenyewe, nanyi mtarejea kila mtu kwa jamaa yake.” Hii humaanisha kuwa watu waliolazimika kuiuza ardhi yao ya urithi au kuingia utumwani ili kukabili maisha magumu (Mambo ya Walawi 25:25—55) watadai kurejeshewa ardhi yao na uhuru wao. Kwa vile mwaka wa Yubile ulianza kwa upigaji tarumbeta siku ya upatanisho (Mambo ya Walawi 25:9), tumeitaja aya hii wakati uliopita kuhusiana na Isaya 58. 

Wakati ambapo “Mwaka uliokubalika wa BWANA” katika Isaya 61:2 ni namna fulani ya mwaka wa yubile, siyo tu uadhimishaji wa Walawi 25. Mwaka huo unatangazwa na Masihi, Mfalme, wakati anapojitambulisha mwenyewe kupitia huduma ya uhuru na urejeshwaji. Hii ni sawa na utamaduni wa wafalme wa Mesopotamia ambao walihimiza wema katika jamii kwa kutangaza ufutwaji madeni mnamo mwanzoni mwa utawala wao. 

Huduma ya Masihi huenda mbali zaidi ya upeo wa kanuni ya Walawi 25. Siyo tu kwamba anatangaza “uhuru kwa mateka”, ila pia kuwaganga waliovunjika moyo, kuwafariji wanaoomboleza, na kuleta urejeshwaji (Isaya 61:1—11) Isitoshe, licha ya kutangaza tu "mwaka wa BWANA uliokubalika" anatangaza pia “siku ya kisasi cha Mungu wetu.” (Isa. 61:2). 

`Ni lini unabii huu wa Isaya uliweza kutimilika? Luka 4:16—21. Ni kwa jinsi gani huduma ya Yesu ilikamilisha hilo? Pia jihoji mwenyewe swali lifuatalo: Naam, sisi siyo Kristo. Ila twapaswa kumwakilisha ulimwenguni. Ni mambo gani Masihi hutenda, kulingana na Isaya 61:1—3 ambayo sisi, kwa uwezo wetu mdogo mno, twapaswa kutenda, vile vile? Na ni kwa njia gani halisi twaweza kutekeleza mambo hayo? `