---
title:  Lango la Mbinguni (Isaya 13, 14) 
date:  03/02/2021
---

Katika Isaya 14 suto dhidi ya Shetani, “Nyota ya Alfajiri (Lusifa), mwana wa Asubuhi” (Isa. 14:12) imefanywa kuwa dsuto dhidi ya mfalme wa Babeli. Kwa nini? Linganisha na Ufunuo 12:1—9, ambapo joka anabainishwa kuwa ni Shetani (Ufu. 12:9) anajaribu kumwangamiza mtoto mara tu anapozaliwa. Katika Ufunuo 12:5 mtoto anatambulishwa kuwa ni Kristo. Lakini Mfalme Herode ndiye aliyejaribu kumwua Yesu alipokuwa mtoto mdogo (Mathayo 2). Joka ni Shetani na dola ya Kirumi kwa pamoja vikiwakilishwa na Herode, kwa sababu Shetani hufanya kazi kupitia mawakala wa kibinadamu. Hali kadhalika, Shetani alikuwa mwezeshaji wa mfalme wa Babeli na mkuu wa Tiro. 

`Kwa nini “Babeli” baadaye humaanisha Rumi (1 Pet. 5:13) na mamlaka ovu katika kitabu cha Ufunuo (Ufu. 14:8; 16:19; Ufu. 17:5; Ufu. 18:2, 10, 21)?`

Babeli halisi, Rumi na “Babeli” ya Ufunuo ina kiburi, na ni mamlaka katili zilizowatesa watu wa Mungu. Tazama hasa Ufunuo 17:6, kwa kuwa “amelewa kwa damu ya watakatifu.” Wanamwasi Mungu, wazo ambalo linadokezwa katika jina “Babeli” lenyewe. Katika lugha ya Kibabeli, jina `bab ili` ambalo humaanisha: “lango la miungu,” huelezea mahali pa kupitia ili kufika ulimwengu wa Kimungu. Linganisha na Mwanzo 11, ambapo watu walijenga mnara wa Babeli ili kwa nguvu zao wenyewe wapande na kufikia ngazi ya kimungu ili wapate kinga dhidi ya uwajibikaji wowote kwa Mungu. 

Yakobo alipoamka kutoka katika ndoto ambayo aliona ngazi iliyounganisha mbingu na nchi, alisema: “Bila shaka, hapa ni nyumba ya Mungu, napo ndipo lango la mbinguni” (Mwa. 28:17). Zingatia kuwa "nyumba ya Mungu" ni “lango la mbinguni”; yaani, njia ya kufika katika ulimwengu wa Kimungu. Yakobo alipaita mahali pale “Betheli,” maana yake “nyumba ya Mungu.” 

“Lango la mbinguni” la Betheli na lango la miungu la Babeli zilikuwa njia mbili zinazokinzana za kuingia katika ulimwengu wa Kimungu. Ngazi ya Yakobo ilianzia mbinguni na ilifunuliwa na Mungu kutoka juu. Lakini Babeli, na minara na mahekalu yake kizigurati (kipiramidi), ilijengwa na wanadamu kutoka ardhini kwenda juu. Njia hizi zinazokinzana zinawasilisha njia kinzani za wokovu: neema inayoanzishwa na Mungu dhidi ya matendo ya kibinadamu. 

Dini ya kweli imejengwa juu ya mfumo wa unyenyekevu wa Betheli: “Kwa maana mmeokolewa kwa neema, kwa njia ya imani” (Efe. 2:8, 9). “Dini” zote za uongo, ikiwa ni pamoja na ushikaji wa sheria bila neema ya Kristo na utu wema usiowezeshwa na Mungu, zimejengwa juu ya mfumo wa kiburi cha Babeli. Ukitaka kujua tofauti kati ya mifumo hii miwili, tazama mfano wa Yesu wa Farisayo na mtoza ushuru (Luka 18:9—14).

`Hata baada ya kuishi miaka kadhaa katika nyumba ya watawa ya Zen, mtunzi wa nyimbo Mkanada, Leonard Cohen, alimweleza mwandishi wa habari, “Sijaokoka.” Katika muktadha wa fundisho Ia leo, unafikiri tatizo lake lilikuwa ni nini? Alitakiwa kujua nini kuhusu wokovu?`