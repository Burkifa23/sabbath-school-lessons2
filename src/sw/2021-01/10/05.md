---
title:  '“Wasioweza Kufikiwa, Ni Sisi!” (Isa. 53:3—9)'
date:  03/03/2021
---

Kama mche mwororo, usio na thamani, uliodharauliwa (Isa. 53:2, 3) —ndiyo picha tupatiwayo hapa kumwelezea Mtumishi Anayeteseka. Isaya kwa upesi ametusimulia habari za kijana mnyofu aliye mbioni kupitia uzoefu mgumu wa kutisha. Licha ya utangulizi tuliopewa hapo mapema, hatuna la kufanya kuepusha maonevu hayo yanayomkabili Mtumishi huyo Anayeteseka. Kinyume chake, Isaya ametufundisha kumthamini na kumjali Mtoto aliyezaliwa kwetu, Mfalme mkuu wa Amani. Wengine humdharau, ila sisi tunamjua kuwa ni nani hasa. 

Kama mmoja alivyowahi kusema: “Tumekutana na adui na kumbe adui huyo ni sisi wenyewe.” Mtumishi huyo siye wa kwanza kudharauliwa, kupuuzwa, kuwa mtu wa huzuni nyingi. Mfalme Daudi alipitia uzoefu huo wa kudhalilishwa na watu wa nyumbani mwake wakati alipokimbia kumtoroka mwanawe Absalomu (2 Sam. 15:30). Hata hivyo mateso makali ayapitiayo Mtumishi huyu Mtesekaji hayatokani na Yeye mwenyewe na wala siyo matokeo ya dhambi zake. Na wala siyo tu kuwa alikuwa anabeba adhabu kwa ajili ya mtu fulani mmoja tu, ila “Bwana ameweka juu yake maovu yetu Sisi sote” (Isa. 53:6). 

`Jibu kwa swali “Kwa nini” hutupatia jibu lililo ukweli mkuu utupimao: Kwa sababu ya pendo la Mungu, Masihi wake alichagua kuteseka. Lakini kwa nini afanye hivyo? Isaya anatupatia ufunguo mkuu wa kufunua siri hii kuu: “Alichagua kuteseka ili kuweza kuwafikia wasioweza kufikiwa, ambao ni sisi!”`

Kwa wale wasioelewa humdhania Mtumishi huyu kuwa “Amepigwa na Mungu, na kuteswa” (Isa. 53:4). Kama vile marafiki wa Ayubu walivyodhania dhambi zake ndizo zilizomsababishia mateso na kama vile wanafunzi wa Yesu walivyomwuliza: “Rabi, ni yupi aliyetenda dhambi, mtu huyu au wazazi wake, hata azaliwe kipofu? (Yohana 9:2), vivyo hivyo wale waliomwona Yesu msalabani waliwaza amelaaniwa. Je Musa hakusema kwamba “aliyetundikwa amelaaniwa na Mungu” (Kum. 21:23; linganisha na Hes. 25:4)? 

Hata hivyo yote hayo yalikuwa mapenzi ya Mungu (Isa. 53:10). Kwa nini? Kwa vile “Kristo alitukomboa katika laana ya torati, kwa kuwa alifanywa laana kwa ajili yetu” (Gal. 3:13). Kwa sababu Mungu “Yeye asiyejua dhambi alimfanya kuwa dhambi kwa ajili yetu, ili sisi tupate kuwa haki ya Mungu katika Yeye.” (2 Kor. 5:21). 

“Fidia kubwa jinsi gani imelipwa kwa ajili yetu! Utazame Msalaba, Mhanga akiwa ametundikwa hapo. Tazama mikono ile, iliyochomwa kikatili kwa misumari. Tazama miguu yake, ikiwa imekazwa kwenye mti kwa parafujo. Kristo alibeba dhambi zetu mwilini mwake. Maumivu hayo, kilio hicho, ndiyo gharama ya ukombozi wetu.” —Ellen G. White, God’s Amazing Grace, uk. 172.

`Uzito, hatia, adhabu kwa dhambi za ulimwengu mzima-kila dhambi, toka kwa kila mwenye dhambi-ilimlemea Kristo pale msalabani, kwa mara moja, kama njia pekee ya sisi kuweza kuokolewa! Je hii hutuambia nini kuhusu ubaya wa dhambi, kwamba gharama kubwa jinsi hiyo ilipaswa kulipwa kwa ukombozi wetu. Hii hutuambia nini kuhusu upendo wa Mungu, uliomgharimu bei hiyo kubwa?`