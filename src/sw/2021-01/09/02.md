---
title:  Taifa Tumishi (Isaya 41)
date:  21/02/2021
---

`Katika Isaya 41:8 Mungu anaizungumzia “Israeli, mtumishi wangu,” na katika 42:1 anatambulisha “mtumishi wangu.” Huyu mtumishi ni nani?`

`Je, ni Israeli/Yakobo, babu wa Waisraeli? Taifa la Israeli? Masihi/ Kristo, anayetambuliwa katika Agano Jipya kama Yesu?`

Kuna rejea za aina mbili kwa watumishi wa Mungu zilizofungamana katika Isaya 41—53. Mtumishi mmoja anaitwa “Israeli” au “Yakobo,” kama ilivyo katika Isaya 41:8; Isa. 44:1, 2, 21; Isa. 45:4; Isa. 48:20. Kwa sababu Mungu anasema na Israeli/Yakobo kwa wakati huu, ni wazi yeye, Yakobo, anawakilisha taifa lililotokana naye. Hili linathibitishwa na ukweli kwamba ukombozi kwa ajili ya “Yakobo mtumishi” wa Bwana umekamilika katika wakati atakapoondoka kutoka Babeli (Isa. 48:20). 

Katika mifano mingine, kama vile Isaya 42:1, Isa. 50:10, 4 Isa. 52:13, Isa. 53:11, mtumishi wa Mungu hatajwi. Anapotajwa kwa mara ya kwanza katika Isaya 42:1, utambulisho wake hauko wazi mara moja. Hata hivyo, kadri Isaya anavyoukuza wasifu wake katika kurasa zinazofuata, inakuwa wazi kwamba yeye anayarejesha makabila ya Yakobo (Israeli) kwa Mungu (Isa 49:5, 6) na kufa kama kama kafara badala ya wenye dhambi (Isa. 52:13—53:11 tazama pia Isa. 49:5, 6). Kwa sababu hiyo hawezi kuwa sawa na taifa. Hivyo, ni dhahiri kwamba Isaya anazungumzia watumishi wawili wa Mungu. Mmoja ni wa jamii ya watu (taifa) na mwingine ni mtu mmoja. 

`Ni nini kazi ya taifa tumishi? Isa. 41:8—20.`

Mungu anaihakikishia Israeli kwamba taifa bado ni mtumishi wa Bwana “ ‘nimekuchagua wala sikukutupa’ ” (Isa. 41:9). Kisha Bwana anatoa kwa Israeli moja ya ahadi kubwa kabisa katika Biblia: “Usiogope, kwa maana mimi ni pamoja nawe; usifadhaike, kwa maana mimi ni Mungu wako; nitakutia nguvu, naam, nitakusaidia, naam, nitakushika kwa mkono wa kuume wa haki yangu” (Isa. 41:10). Hapa na katika mafungu yanayofuata moja ya kazi ya msingi ni kumtumaini Mungu wa kweli kuwaokoa (kama ambavyo mfalme Ahazi hakufanya) kuliko kuitumainia miungu mingine na sanamu zao kama mataifa mengine yanavyofanya (Isa. 41:7, 21—24, 28, 29). 

`Zingatia namna katika Isaya 41:14 Bwana analiita taifa mdudu. Alikuwa anatoa hoja gani? Chunguza fungu lote ili kupata jibu zuri zaidi. Hili linapaswa kutufundisha nini, pia, kuhusu hitaji letu la kumtegemea kabisa Bwana? `