---
title:  'Matokeo Yaliyotarajiwa (Isa. 7:17—25)'
date:  18/01/2021
---

`Soma aya zilizopo hapo juu. Bwana alisema kungetokea nini juu ya nchi? Kwa nini hatupaswi kushangazwa na matokeo haya?`

"Wito baada ya wito ulitolewa kwa Waisraeli wakosaji waurudie utii wao kwa Yehova. Manabii waliwabembeleza sana; na waliposimama mbele ya watu, wakiwasihi sana wafanye toba na matengenezo, maneno yao yalizaa matunda kwa ajili ya utukufu wa Mungu" —Ellen G. White, Prophets and Kings, p. 325.

Hivyo, kwa Ahazi, mtu aliyejaa hofu badala ya imani, habari njema kutoka kwa Mungu ilikuwa Shamu na Israeli zimefutiliwa mbali. Habari mbaya ni kuwa Ashuru, mshirika na "rafiki" aliyemchagua ili amsaidie, angegeuka na kuwa adui wa hatari zaidi kuliko walivyokuwa Shamu na Israeli. Kwa kukataa ukombozi uliokuwa umetolewa na Mungu bure, Ahazi alikuwa na hakika ya kushindwa. Ikiwa Ahazi alidhani ulimwengu wake ulikuwa umesambaratika sasa, mambo yalikuwa yanaenda kuwa mabaya zaidi! 

“Ni heri kumkimbilia Bwana, kuliko kuwatumainia wakuu” (Zab. 118:9). Ahazi angewezaje kutegemea kuwa Tiglath-pileseri III angeridhika kuziteka nchi za kaskazini halafu aiheshimu Yuda? Maandishi ya Kiashuru, yanayohifadhi kumbukumbu za wafalme wa Kiashuru, hushuhudia ukweli kuwa shauku yao ya madaraka haikuwa na mipaka. 

`Soma 2 Fal. 16:10—18 na 2 Nya. 28:20—25 Ahazi alikuwa akipitia uzoefu gani? Ni kanuni gani ya kiroho tunaiona ikijitokeza hapa? Kwa nini hatupaswi kushangazwa na matendo yake?`

Kitabu cha Pili cha Mambo ya Nyakati 28:20—23 kinaelezea vizuri kwa kifupi kilichotokea baada ya Ahazi kuomba msaada wa Ashuru badala ya kumtegemea Bwana. Mwelekeo wetu wa asili ni kutegemea kile tunachokiona, kuhisi, na kugusa —vitu vya ulimwengu huu. Hata hivyo, kama tujuavyo, vitu vya ulimwenguni vinatoweka. 

`Tazama 2 Wakorintho 4:18. Aya hii inatuambia nini? Tunawezaje kutumia ujumbe wake katika maisha yetu wenyewe? Na kutakuwa na tofauti gani katika maisha yetu ikiwa tutafanya kile ujumbe unachosema?`