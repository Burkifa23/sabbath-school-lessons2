---
title:  'Kuna nini katika Jina? (Isa. 8:1—10)'
date:  19/01/2021
---

Je, unaweza kufikiria kucheza mchezo wa mpira na mtoto wa pili wa Isaya? Wakati utakaposema “Maher-shalal-hash-bazi, nitupie mpira!” tayari utakuwa umekwishachelewa. Lakini maana ya Jina lake ndiyo ndefu zaidi: “mali ya wizi ni ya mbio, mawindo ni ya ghafla” au “kimbiza mali iliyotekwa, harakisha mali iliyoibwa.” 

`Ni wazi kuwa ujumbe wa jina unahusiana na utekaji wa haraka, lakini ni nani anamteka nani? Isa. 8:4.`

Isaya 8:1—10 hukazia ujumbe wa sura ya 7. Kabla mtoto hajafikia hatua fulani, mali zilizotekwa kutoka katika miji ya Shamu na Israeli kaskazini zingechukuliwa na Waashuru. Zaidi ya hapo, kwa kuwa Yuda walikataa ujumbe wa Mungu wa uhakikisho, uliowakilishwa na maji yaliyotiririka kimya kimya katika vijito vya Shiloa na Yerusalemu, wangetekwa na mamlaka yenye nguvu ya Ashuru, inayowakilishwa na mafuriko ya Mto mkubwa Frati. 

Kwa kuwa Ahazi aligeukia Ashuru, majina ya wana wa Isaya yalihusiana na Yuda, hali kadhalika Israeli kaskazini: “mali ya wizi ni ya mbio, mawindo ni ya ghafla,” lakini “waliosalia watarudi.” Kwa nini tumaini lilikuwapo bado? Kwa sababu japokuwa Ashuru ingeijaza nchi ya Imanueli (Isa. 8:8), bado walikuwa na ahadi kuwa “Mungu yuko pamoja nasi” (Isa. 8:10). Hakika, kile tunachokiona hapa ni mada inayoonekana katika kitabu chote cha Isaya, ambayo ingawa kungekuwa na hukumu juu ya maadui wa Mungu katika Yuda na katika mataifa mengine, ambayo ingetolewa kwa njia ya majanga, mateso, na kupelekwa uhamishoni, Bwana angekuwa na waliosalia walio waaminifu miongoni mwa watu Wake na kuwarudisha katika nchi yao. 

`Kwa nini Isaya anatuambia aliandika kihalali jina la mtoto na alikuwa na uhusiano wa kindoa na mke wake ("nabii mwanamke") Isa. 8:1—3`

Wakati wa huyu mtoto ulikuwa kiini cha yeye kuwa na maana ya ishara. Kama ilivyokuwa kwa ishara ya Imanueli, kuanzia wakati alipotungwa mimba na kuzaliwa hadi wakati Ashuru ilipozishinda Shamu na Israeli ingekuwa muda mfupi zaidi kuliko muda ambao mtoto angeutumia kufikia hatua ya awali ya makuzi, kwa maana ya kuwa na uwezo wa kumwita baba au mama (Isa. 8:4). Isaya alipoandika kisheria jina la mtoto mwanamume hata kabla hajatungwa mimba, alimfanya mtoto na jina lake kuwa unabii wa hadhara ambao ungejaribiwa na matukio yaliyofuata baadaye. 

`Licha ya makosa ya kujirudia rudia ya wale waliodai kuwa watu wa Mungu, Bwana alikuwa bado anapenda kuwaokoa. Tunawezaje kuchukua kanuni hii na kuitumia kwa ajili yetu wenyewe binafsi, hususani tunaposhindwa na kuanguka katika maisha yetu ya kiroho?`