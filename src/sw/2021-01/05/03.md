---
title:  'Mtoto kwa Ajili Yetu (Isa. 9:6, 7)'
date:  25/01/2021
---

Hapa kuna kuzaliwa mtoto maalumu wa tatu katika kitabu cha Isaya, baada ya kutaja kuzaliwa kwa Imanueli na Maher-shalal-hash-bazi. 

`Ni jambo gani maalumu kuhusu Mtoto anayepatikana katika aya hizi? Isaya 9:6, 7.` 

Zingatia kuwa huyu Mkombozi ana majina kadhaa yanayomwelezea kwa njia mbalimbali. Katika nchi za Mashariki ya Karibu, wafalme na miungu walikuwa na majina mengi kuonesha ukuu wao. 

Yeye ni “wa ajabu,” kama vile Malaika Mtakatifu wa Bwana alivyoelezea jina lake mwenyewe kwa baba yake Samson kama “wa ajabu” (Amu. 13:18; mzizi ule ule wa Kiebrania) na ndipo alipaa kuelekea mbinguni katika mwali wa moto wa kafara kutoka katika madhabahu ya Manoa (Amu. 13:20), na kwa njia hiyo akajitabiria jinsi ambavyo angejitoa kuwa sadaka zaidi ya miaka elfu moja baadaye. 

Anaelezwa kuwa na sifa za Kimungu ("Mungu Mkuu") na Muumbaji wa milele ("Baba wa milele"; tazama Luka 3:38: "  ...Adamu, mwana wa Mungu,").Yeye ni Mfalme wa ukoo wa Daudi; ufalme Wake wa amani utakuwa wa milele. 

`Kwa sifa hizi, ni nani pekee aweza kuwa huyu Mtoto? Tazama Luka 2:8—14.`

Baadhi wamejaribu kumtambulisha kama Mfalme Hezekia, lakini maelezo yanapita sana mwanadamu wa kawaida ye yote. Mtu mmoja pekee ndiye analingana na maelezo hayo: Yesu Kristo, Mwana wa Mungu na Muumbaji (Yohana 1:1—3, 14; Kol. 1:5—17; Kol. 2:9; Ebr. 1:2), aliyezaliwa kwetu ili atuokoe na atupatie amani. Amepewa mamlaka mbinguni na duniani, na yuko pamoja nasi siku zote (Mathayo 28:18—20). Wakati akiendelea kuwa na uungu Wake, amefanyika pia mwanadamu milele zote, daima akiwa na uwezo wa kutuhurumia udhaifu wetu (Ebr. 4:15). “Mtoto amezaliwa kwa ajili yetu” ....milele! 

“Kristo alipokuja katika ulimwengu wetu, Shetani alikuwepo duniani tayari, na alipinga kila hatua katika njia Yake tangu horini mwa ng’ombe hadi Kalwari. Shetani alikuwa akimshutumu Mungu kwa kuwataka malaika wajikane nafsi, wakati Mungu mwenyewe hakuwa na roho ya kujikana nafsi, na wakati Yeye mwenyewe hakujikana nafsi kwa ajili ya wengine. Hili lilikuwa shitaka ambalo Shetani alilitoa dhidi ya Mungu mbinguni; na baada ya Shetani kufukuzwa mbinguni, aliendelea kumshitaki Bwana kwa kudai huduma ambayo Bwana mwenyewe hakuwa tayari kuitoa. Kristo alikuja ulimwenguni kuyakabili mashitaka haya ya uongo, na kumdhihirisha Baba.” —Ellen G. White, Selected Messages, bk. 1, uk. 406, 407.

`Dondoo hii inatuambia nini kuhusu tabia ya Mungu?`