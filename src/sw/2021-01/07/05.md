---
title:  'Sehemu ya Kisa Iliyobaki (Isa. 37:21—38)'
date:  10/02/2021
---

Kulingana na Senakeribu, kwa mujibu wa kumbukumbu zake za kihistoria, alitwaa miji arobaini na sita iliyojengewa ngome, aliuzingira Yerusalemu, na kumfanya Hezekia Myahudi “mfungwa ndani ya Yerusalemu, makao yake ya kifalme, kama ndege kizimbani.” `—James B. Pritchard, editor, Ancient Near Eastern Texts Relating to the Old Testament (Princeton, New Jersey: Princeton University Press, 1969), uk. 288.` 

Lakini licha ya kupendelea kueneza habari kama njia ya kueneza sifa kubwa ya yale aliyoyafanya, hakudai katika maandishi wala katika picha kuitwaa Yerusalemu. Kutokana na mtazamo wa kibinadamu, huko kutokutajwa kunashangaza, kwa kuzingatia nguvu isiyobadilika ya Senakeribu na ukweli kwamba Hezekia aliongoza uasi dhidi yake. Waasi dhidi ya Ashuru walikuwa na matarajio ya maisha mafupi na vifo vya kutisha. 

Wanazuoni wanakubali kwamba hata kama tusingekuwa na taarifa ya Biblia, tungelazimika kukubali kuwa muujiza lazima utakuwa umetokea. Ukweli kwamba Senakeribu aliandika katika kuta za kasri yake “Ikulu Isiyo na Mpinzani” na sanamu (picha zilizochorwa) zikionesha wazi jinsi alivyouzingira mji wa Lakishi kwa mafanikio huonekana kuwa ni kwa sababu ya hitaji lake la kuondoa aibu na kulinda heshima yake. Lakini kwa neema ya Mungu, picha hizi zingeweza kuonesha Yerusalemu badala yake! Senakeribu hakusimulia sehemu ya kisa iliyobaki, lakini Biblia husimulia. 

`Ni nini sehemu iliyobaki ya kisa? Isa. 37:21—37`

Katika kulijibu ombi la Hezekia la imani kamili, Mungu alimtumia ujumbe wa matumaini kamili kwa Yuda wenye ghadhabu kali dhidi ya mfalme wa Ashuru mwenye kiburi aliyejaribu kumdharau Mtakatifu Mfalme wa wafalme (Isa. 37:23). Kisha Mungu kwa haraka akaitimiza ahadi yake ya kuilinda Yerusalemu (2 Wafalme 19:35—37; 2 Nyakati 32:21, 22; Isa. 37:36—38)

Tatizo kubwa huhitaji muujiza mkubwa, na ulikuwa mkubwa hasa. Idadi ya askari waliokufa ilikuwa kubwa: 185,000. Hivyo, Senakeribu hakuwa na la kufanya ila kwenda nyumbani, ambapo alikutana na kifo chake mwenyewe (linganisha utabiri wa Isaya katika Isa. 37:7—38). 

“Mungu wa Waebrania alishinda dhidi ya Ashuru mwenye kiburi. Heshima ya Yehova ilithibitika machoni pa mataifa yaliyozunguka. Katika Yerusalemu mioyo ya watu ilijawa furaha.” "—Ellen G. White, Prophets and Kings, uk. 361.` Pia, ikiwa Senakeribu angeishinda Yerusalemu, angehamisha watu kiasi chaYuda kupoteza utambulisho, kama ilivyokuwa kwa Israeli ya kaskazini. Kutoka katika mtazamo mmoja, basi, kusingekuwa na Wayahudi ambao kwao Masihi angezaliwa. Kisa chao kingekomea hapo tu. Lakini Mungu alihifadhi tumaini hai. 

`Unamwambia nini mtu ambaye, hajaamini bado katika Biblia au Mungu wa Biblia, anayeuliza swali hili: Ilikuwa haki kwamba hawa askari wa Ashuru, ambao ilitokea tu wakazaliwa walipokuwa, wafe kwa wingi kiasi hiki? Ni kwa jinsi gani, wewe binafsi, unaelewa hatua ya Mungu hapa?`