---
title:  'Ueneaji Habari (Isa. 36:2—10)'
date:  08/02/2021
---

Viongozi wa Ashuru hawakuwa tu wakatili, walikuwa werevu. Lengo lao lilikuwa utajiri na madaraka, si tu uharibifu (linganisha Isa. 10:13, 14). Kwa nini utumie rasilimali kutwaa mji kwa nguvu ikiwa unaweza kuwashawishi wakaaji wake kujisalimisha? Hivyo, wakati akiwa anashiriki katika kuuzingira Lakishi, Senakeribu alimtuma kiongozi wake wa ngazi ya juu, kuuchukua Yerusalemu kwa kutumia propaganda. 

`Ni hoja zipi amiri mfalme wa Ashuru alitumia kuitisha Yuda? Isa. 36:2—20, tazama pia 2 Wafalme 18:17—35, 2 Nyakati. 32:9—19.`

Amiri wa mfalme wa Ashuru alitoa hoja zenye nguvu kiasi. Hamwezi kuitumainia Misri kuwasaidia kwa kuwa ni dhaifu na isiyoweza kutegemewa. Hamwezi kumtumaini Bwana kuwasaidia kwa sababu Hezekia amemkosea kwa kuondoa mahali pake pa juu na madhabahu katika Yuda yote, akiwaambia watu kuabudu katika madhabahu moja iliyopo Yerusalemu. Kwa hakika, Bwana yu upande wa Ashuru na amemwambia Senakeribu kuiangamiza Yuda. Hata hamna watu wenye mafunzo wa kutosha kupambana na farasi 2,000. 

Ili kuepuka kuzingirwa ambapo mtakosa kula na kunywa, jisalimisheni sasa nanyi mtatendewa vema. Hezekia hawezi kuwaokoa, na kwa kuwa miungu wote wa nchi zingine zilizoshindwa na Ashuru hawakuwaokoa, mnaweza kuwa na hakika kwamba Mungu wenu hatawaokoa, vile vile. 

`Je, amiri wa mfalme wa Ashuru alikuwa anasema kweli?`

Kwa kuwa kulikuwa na ukweli mwingi katika kile alichokuwa anakisema, hoja yake ilikuwa na ushawishi. Hoja mbili ambazo hazikuzungumzwa zilikuwa zikimuunga mkono. Kwanza, amekuja tu kutoka Lakishi, umbali wa maili 30 tu, ambapo Waashuru walikuwa wanaonesha kile kilichoupata mji wenye ngome imara uliodiriki kumletea upinzani. Pili, alikuwa na sehemu ya jeshi hodari la Ashuru pamoja naye (Isa. 36;2). Kwa kujua hatima ya majeshi na miji kwingineko (ikiwemo Samaria, mji mkuu wa Israeli ya kaskazini: 2 Wafalme 18:9, 10) walioshindwa na Ashuru, hakuna mtu wa Yuda angekuwa na sababu ya kutilia shaka kwamba kwa mtazamo wa kibinadamu Yerusalemu ulikuwa hatarini kuangamia (linganisha Isa. 10:8—11). 

Amiri wa mfalme wa Ashuru alikuwa sahihi pia kusema kwamba Hezekia alikuwa ameharibu maeneo mbalimbali ya dhabihu ili kuweka ibada hekaluni Yerusalemu (2 Wafalme 18:4, 2 Nyakati 31:1). Lakini je, matengenezo haya yalimchukiza Bwana, ambaye ndiye alikuwa tegemeo la watu wake waliobaki? Je, angewaokoa, na je, atawaokoa? Ilikuwa juu ya Mungu kulijibu swali hili! 

`Je, umewahi kuwa katika hali sawa na hii, ambapo, kulingana na mtazamo wa kibinadamu, yote yalionekana kupotea? Njia yako pekee ya kupata msaada ilikuwa ipi? Ikiwa utahiari, jiandae kueleza katika darasa lako uzoefu huo, jinsi ulivyokabiliana, na matokeo ya mwisho.`