---
title:  'Muumbaji Mwingi wa Rehema (Isa. 40:12—31)'
date:  17/02/2021
---

`Ni kwa namna gani Isaya 40 hujenga mada ya rehema na uweza wa Mungu?`

Kupitia sura hii, rehema na uweza wa Mungu vimeshikamana (tazama hapo chini) na kuchanganyika pamoja, kwa kuwa vyote vinahitajika kwa ajili ya Mungu kuwaokoa watu wake. Anataka kuwaokoa, kwa sababu Yeye ni mwingi wa rehema; anaweza kuwaokoa kwa kuwa ni mwenye nguvu. 

`Rehema (Isa. 40:1—5):` faraja, ujio wa Bwana kuokoa. 

`Uweza (Isa. 40:3—8):` utukufu, uthabiti dhidi ya udhaifu wa kibinadamu. 

`Rehema (Isa. 40:9—1):` habari njema ya ukombozi, Mchungaji wa watu wake. 

`Uweza (Isa. 40:12—26):` Muumbaji asiyelinganishwa na chochote. 

`Rehema (Isa. 40:27—31):` kama Muumbaji, huwapa nguvu waliozimia. | 

Baada ya kuwasilisha ukuu wa Mungu kwa njia ya utukufu na uthabiti Wake (Isa. 40:3—8), Isaya anafafanua kuhusu uweza wake na hekima yake ya juu, vinavyoifanya dunia na wakaaji wake waonekane wadogo mno (Isa. 40:12—17). Huu ni mtindo wa Isaya, na maswali yasiyohitaji majibu na mifanano ya wazi inayohusu dunia na sehemu zake, husikika kama jibu la Mungu kwa Ayubu (Ayubu 38—41). 

`Jibu ni nini kwa swali la Isaya lisilodai jibu: “Mtamlinganisha Mungu na nani” (Isa. 40:18)?`

Kwa Isaya, kama ilivyokuwa kwa Ayubu, jibu ni rahisi: hakuna. Mungu halinganishwi na chochote. Lakini Isaya analirekebisha swali lake na kurejea katika jibu ambalo watu wengi wa kale walimaanisha kwa matendo yao, ambalo ni kwamba Mungu ni kama sanamu (Isa. 40:19, 20) 

Isaya anaijibu hoja hii. Tayari inaonekana ni upumbavu kutumia sanamu kama mfano wa Mungu, lakini ili kuwa na uhakika watu wanaelewa hoja, anafafanua upekee wa Mungu na kuingiza hoja isiyo na jibu kwamba Yeye ni Muumbaji mtakatifu (Isa. 40:21—26) 

`Ni kwa jinsi gani fungu la 27 hufunua mtazamo wa watu wanaozungumziwa katika ujumbe wa Isaya? Ni kwa njia zipi tuna hatia ya kuwa na mtazamo wa namna iyo hiyo?`

Kusudi la ujumbe wa Mungu ni kuwafariji watu wanaouhitaji! Kama Ayubu, mateso yao yaliwafanya kuwa na wasiwasi na kukatishwa tamaa kuhusu tabia yake. 

`Pitia mafungu ya leo. Yanazungumzia si tu kuhusu rehema za Mungu na uweza wake lakini pia kuhusu ukweli kwamba Yeye ni Muumbaji. Kwa nini ukweli huu ni muhimu sana kuuelewa? Ni kwa namna gani Sabato, kila juma, husaidia kukazia hoja hii muhimu? `