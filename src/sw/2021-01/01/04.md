---
title:  'Hoja ya Msamaha (Isa. 1:18) '
date:  29/12/2020
---

`Soma Isaya 1:18. Baada ya kuipitia mara kadhaa, andika kile unachoamini kuwa Bwana anakisema hapa (soma aya kadhaa za mbele ili kupata muktadha wote).`

Mungu ametoa ushahidi wenye nguvu kuwa Wayahudi, ambao ni washitakiwa, wana hatia ya kukiuka mkataba (Isa. 1:2—15) na anawaita wafanye matengenezo (Isa. 1:16, 17). Wito huu hupendekeza kuwa kuna tumaini. Hata hivyo, kwa nini umsihi mhalifu anayestahili kunyongwa kubadilisha njia zake? Mfungwa anayesubiri kunyongwa angewezaje ku "wasaidieni walioonewa; mpatieni yatima haki yake; mteteeni mjane"? Lakini Mungu anaposema “Haya, njoni, tusemezane” (Isa. 1:18), tunaweza kumwona Bwana bado akitafuta kusemezana na watu wake, bado akiwatafuta watubu na kuziacha njia zao mbaya, bila kujali kuwa wameharibika vibaya kiasi gani. 

Bwana aliwaambia kuwa dhambi zenu nyekundu zitakuwa nyeupe. Kwa nini dhambi ni nyekundu? Kwa sababu wekundu ni rangi ya “damu” (hatia ya damu) iliyopo katika mikono ya watu (Isa. 1:15). Weupe, kinyume chake, ni rangi ya usafi, kutokuwepo kwa hatia ya dhambi. Hapa, Mungu anajitolea kuwabadilisha. Hii ndiyo aina ya lugha ambayo Mfalme Daudi aliitumia alipomlilia Mungu akiomba msamaha wa dhambi ya kumchukua Bethsheba na kumwua mume wake (soma Zab. 51:7, 14). Katika Isaya 1:18, hoja ya Mungu ni kujitolea kuwasamehe watu Wake! 

`Kitendo cha Mungu cha kuwa radhi kuwasamehe kinakuwaje sababu ya wao kubadili njia zao? Linganisha Isaya 1:18 na Isaya 44:22.`

Sasa tunaona kusudi la maneno makali ya Mungu ya onyo dhidi ya watu Wake. Hayakukusudiwa kuwakataa watu Wake bali kuwaleta karibu Naye zaidi. Utayari wa Mungu wa kuwasamehe ni sababu kubwa ya kuunga mkono wito Wake kuwa watu wajitakase katika maadili yao (Isa. 1:16, 17). Msamaha Wake unawawezesha kubadilishwa kwa njia ya nguvu Zake. Hapa tunaona mbegu za “agano jipya,” lililotabiriwa katika Yeremia 31:31—34, ambapo msamaha ni msingi wa uhusiano wa moyo mpya na Mungu. Tunaanzia katika “wekundu,” tukiwa na deni ambalo hatuwezi kulilipa. Kwa kuanza na nafasi ya kukiri hitaji letu la msamaha, tunakuwa tayari kupokea kila kitu kinachotolewa na Mungu. 