---
title:  'Sikieni, Enyi Mbingu! (Isa. 1:1—9) '
date:  27/12/2020
---

Kitabu cha Isaya kinajitambulisha chenyewe kwa kumtaja mwandishi wake ("mwana wa Amozi"), chanzo cha ujumbe wake ni ("maono"), na mada yake ni (Yuda na mji wake mkuu, Yerusalemu, wakati wa utawala wa wafalme wanne). Mada inataja pia hadhira ya awali ya Isaya kama watu wa nchi yake mwenyewe wakati wa uhai wake. Nabii aliwaeleza kuhusu hali yao na hatima yao. 

Kwa kuwataja wafalme ambao wakati wa utawala wao alikuwa hai, Isaya anapunguza hadhira na anaeleza katika kitabu matukio ya kihistoria na kisiasa ya kipindi fulani. Kipindi hiki cha muda kinatueleza simulizi zinazopatikana katika 2 Fal. 15—20 na 2 Nya. 26—32. 

`Soma Isaya 1:2. Kiini cha ujumbe hapa ni nini? Bwana anasema nini? Je, wazo kama hilo linaonekanaje kwa jumla katika historia takatifu? Kanisa la Kikristo linaweza kusemwa hivyo leo pia? Fafanua jibu lako.`

Zingatia jinsi ujumbe wa Isaya unavyoanza kwa maneno “Sikieni, enyi mbingu, tega sikio, Ee nchi” (Isa. 1:2, linganisha na Kum. 30:19, Kum. 31:28). Bwana hakumaanisha kuwa mbingu na nchi zenyewe zinaweza kusikia na kuelewa. Badala yake anasema hivyo ili kuweka mkazo. 

Wakati mfalme wa Mashariki ya Kati, kama vile mfalme wa Wahiti, alipofanya mkataba na mtawala mdogo zaidi yake, aliita miungu yake iwe mashahidi ili kusisitiza kuwa ukiukwaji wa makubaliano ungetambuliwa na kuadhibiwa. Hata hivyo, wakati Mfalme wa wafalme alipofanya agano na Wana wa Israeli katika siku za Musa, hakuiita miungu mingine kama mashahidi. Kama Mungu pekee wa kweli, badala yake aliziita mbingu na nchi kutekeleza jukumu hilo (tazama pia Kum. 4:26).

`Soma kwa uangalifu Isaya 1:1—9. Andika kwa kifupi katika mistari iliyopo hapa chini dhambi za Yuda zilivyokuwa. Zingatia hasa, pia, juu ya matokeo ya dhambi hizi. Yuda ilikuwa na hatia ya nini, na kulitokea nini kutokana na hatia hiyo? Wakati huo huo, ni tumaini gani limetolewa katika aya ya 9?`