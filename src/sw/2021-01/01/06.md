---
title:  'Wimbo wa Mapenzi Unaoogofya (Isa. 5:1—7) '
date:  31/12/2020
---

`Soma wimbo katika aya za hapo juu. Mfano huu unamaanisha nini?`

Mungu anaelezea maana ya mfano mwishoni, katika aya ya 7 tu. Kwa kutumia mfano, anawasaidia watu kujiangalia wenyewe kikamilifu ili watambue hali yao halisi. Mungu alitumia njia hii kwa mafanikio kumkabili Mfalme Daudi (tazama 2 Sam. 12:1—13) Kwa kuuita “wimbo wa mapenzi”, Mungu anafunua tangu mwanzo nia Yake kwa ajili ya watu Wake. Uhusiano Wake na wao unachimbuka katika tabia Yake, ambayo ni upendo (1 Yohana 4:8). Anatarajia mwitikio wa upendo kutoka kwao. Lakini badala ya “zabibu,” anapata “zabibu mwitu” maneno ambayo katika Kiebrania humaanisha “vitu vinavyonuka.” Bwana anamaanisha nini anaposema katika Isaya 5:4, “Je! Ni kazi gani iliyoweza  kutendeka ndani ya shamba langu  mizabibu nisiyoitenda?” 

Mungu anasema katika aya zinazofuata: “Haya basi, sasa nitawaambieni nitakalolitenda shamba langu la mizabibu; nitaondoa kitalu chake, nalo litaliwa; nitabomoa ukuta wake, nalo litakanyagwa; nami nitaliharibu” (Isa. 5: 5, 6). 

Tunapotenda dhambi, Mungu hatuachii mara moja kwa kuondoa ulinzi Wake na kutuangamiza. Kwa uvumilivu mwingi hutupatia fursa ya kupokea msamaha Wake (tazama 2 Pet. 3:9). Hamkatilii mbali mtu anayemwitikia. Anaendelea kuita kwa kadiri kunapokuwepo mwitikio. Hapokei neno Hapana kuwa ndilo jibu, kwa sababu anajua kuwa sisi ni wajinga na tunadanganywa na dhambi. Lakini ikiwa haoni badiliko lolote kwetu, hatimaye hukubaliana na uchaguzi wetu na kutuacha tubaki jinsi tulivyochagua (tazama Ufu. 22:11). 

Tukidumu kuukataa wito wa Mungu unaokuja kwetu kwa njia ya Roho Mtakatifu, tunaweza kufika mahali ambapo hatuwezi kurudi nyuma tena (Mathayo 12:31, 32). Kurudi nyuma na kumwacha Kristo ni jambo la hatari (Ebr. 6:4—6). Yapo mambo mengi ambayo Mungu anaweza kuyafanya, lakini anaheshimu uchaguzi wetu ambao ni huru. 

`Fikiri juu ya dhana inayopatikana katika Isaya 5:4, kuhusu “Je! Ni kazi gani iliyoweza kutendeka ndani ya shamba langu la mizabibu nisiyoitenda,” na itazame katika nuru ya Msalaba, mahali ambapo Mungu alijitoa kama kafara kwa ajili ya dhambi zetu, akilipa kwa mwili Wake kwa ajili ya ukiukaji wetu wa sheria Yake. Ni jambo gani angeweza kulifanya kwa ajili yetu zaidi ya lile alilolifanya pale? Kuutafakari Msalaba kunatupatiaje hakika ya wokovu na kutuhamasisha kutubu na kubadili njia zetu? `