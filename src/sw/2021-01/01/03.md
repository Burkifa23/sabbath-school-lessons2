---
title:  'Kaida Batili ya Kidini (Isa. 1:10—17)'
date:  28/12/2020
---

`Soma Isaya 1:10. Unafikiri ni kwa nini alitumia mfano wa Sodoma na Gomora? Bwana alikusudia kusema jambo gani?`

`Soma Isaya 1:11—15. Bwana anawaambia nini watu hapa? Kwa nini Bwana aliikataa ibada ambayo watu walimfanyia?`

Mikono ile ile iliyotoa kafara na kuinuliwa katika maombi ilikuwa “imejaa damu”; yaani, ilikuwa na hatia ya ukatili na dhuluma dhidi ya wengine (Isa. 1:15; Isa. 58:3, 4). Kwa kuwatendea mabaya wanajumuia wengine wa agano, walionesha dharau kwa Mlinzi wa Waisraeli wote. Dhambi dhidi ya watu wengine zilikuwa dhambi dhidi ya Bwana. 

Hakika, Mungu Mwenyewe aliasisi mfumo wa ibada ya kaida (Law. 1—16) na alichagua hekalu la Yerusalemu kama mahali stahiki pa ibada hiyo (1 Fal. 8:10, 11). Lakini kaida zilikusudiwa kufanya kazi katika muktadha wa agano ambalo Mungu aliwapa watu hawa. Lilikuwa agano la Mungu na Waisraeli ambalo lilimwezesha kukaa kati yao hemani/hekaluni. Hivyo, kaida na maombi yaliyofanyika pale vilikuwa na uhalali tu ikiwa vilionesha uaminifu Kwake na kwa agano Lake. 

Watu waliotoa kafara bila kutubu matendo yao yasiyokuwa ya haki dhidi ya wanajumuia wengine walikuwa wakifanya kaida za uongo. Hivyo basi, kafara zao hazikukosa tu uhalali—zilikuwa dhambi! Matendo yao ya kikaida yaliashiria kuwa walikuwa watiifu, lakini tabia yao ilithibitisha kuwa walikuwa wamevunja agano. 

`Soma Isaya 1:16, 17. Mungu anaagiza watu Wake wafanye nini? Aya hizi, katika muktadha huu, zinafananaje na kile Yesu alichosema katika Mathayo 23:23—28 Ni ujumbe gani tunaupata leo katika aya hizi na katika muktadha ambao zimetolewa?`