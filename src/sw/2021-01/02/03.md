---
title:  '“Mtakatifu, Mtakatifu, Mtakatifu” (Isa. 6:1—4) '
date:  04/01/2021
---

Zingatia kilichokuwa kikitokea hapa katika aya nne za kwanza za Isaya 6. Mfalme anakufa katika wakati mgumu wa kisiasa (Waashuru wanajiandaa kuivamia Israeli). Kwa upande wa Isaya, ilikuwa wakati wa kutisha kwa sababu ya kutokuwa na hakika kuwa ni nani alikuwa madarakani. 

Na halafu —jambo gani linatokea? Akiwa katika njozi, Isaya anaona mng’ao wa utukufu wa Mungu akiwa amekaa kwenye kiti Chake cha enzi, anasikia wimbo wa maserafi wanaong’aa ("wanaowaka moto") wakiimba kwa kupokezena maneno “mtakatifu, mtakatifu, mtakatifu,” anahisi sakafu ikitetemeka chini ya miguu yake, na anachungulia katika moshi unaopanda juu na kulijaza hekalu. Ulikuwa uzoefu wa kipekee kwa nabii. Hakika, Isaya alimtambua aliyekuwa mtawala halisi, licha ya matukio ya nje.

`Bwana yuko wapi katika njozi hii? (Tazama Isa. 6:1.) Kwa nini Bwana alijionesha kwa Isaya hapa, kinyume na sehemu nyingine yo yote ile? Tazama Kut. 25:8; Kut. 40:34—38.`

Ezekieli, Danieli, na Yohana walikuwa uhamishoni walipopata njozi zao katika Ezekieli 1; Danieli 7:9, 10; na Ufunuo 4, 5. Kama Isaya, walihitaji faraja na shime ya kipekee kuwa Mungu alikuwa bado anatawala, pamoja na ukweli kuwa maisha yao yalikuwa mashakani. (Danieli na Ezekieli walikuwa mateka katika taifa la kipagani lililokuwa limeangamiza taifa lao, na Yohana alikuwa mpweke katika kisiwa alikofungiwa na mamlaka ya kisiasa iliyokuwa na uadui naye.) Bila shaka, njozi hizi ziliwapa walichokihitaji ili waendelee kuwa waaminifu katika mazingira magumu. 

"Isaya alipoona ufunuo huu wa utukufu na ukuu wa Bwana wake, alipata hisia za usafi na utakatifu wa Mungu. Kulikuwa na tofauti kubwa kati ya ukamilifu usiokuwa na kifani wa Muumbaji wake, na njia ya dhambi ya wale ambao, pamoja na yeye mwenyewe, walihesabiwa kuwa miongoni mwa wateule wa Israeli na Yuda!" —Ellen G. White, Prophets and Kings, uk. 307.

Utakatifu wa juu wa Mungu, uliosisitizwa katika njozi ya Isaya, ni kipengele muhimu cha ujumbe wake. Mungu ni Mungu mtakatifu, na anadai utakatifu kutoka kwa watu Wake, utakatifu ambao atawapatia ikiwa tu watatubu, wataziacha njia zao mbaya, na kujisalimisha Kwake kwa imani na utii. 

`Sisi sote tumewahi kujikuta katika mazingira ya kukatisha tamaa, mahali ambapo, kwa mwonekano wa nije, kila kitu kilionekana kimepotea. Na hata kama hukupata njozi ya “utukufu wa Bwana,” kama Isaya alivyopata hapa, simulia njia ambazo Bwana alizitumia kukutegemeza na kuitegemeza imani yako katika kipindi hicho kigimu. Ni mambo gani ulijifunza kutokana na uzoefu huo ambayo waweza kuwaeleza wengine?`