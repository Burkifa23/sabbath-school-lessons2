---
title:  'Utume wa Kifalme (Isa. 6:8) '
date:  06/01/2021
---

`“Kisha nikaisikia sauti ya Bwana, akisema, Nimtume nani, naye ni nani atakayekwenda kwa ajili yetu? Ndipo niliposema, Mimi hapa, nitume mimi” (Isa. 6:8).`

Baada ya kutakaswa, Isaya aliitikia wito wa Mungu ili awe mwakilishi ambaye Mungu angemtuma kwa niaba Yake. Katika lugha ya Agano Jipya, Isaya angeweza kuitwa mtume; yaani, “mtu aliyetumwa.” 

Jambo la kushangaza ni kuwa kitabu cha Isaya hakianzi kama vitabu vingine vya kiunabii, kwa kueleza wito wake wa kinabii (linganisha na Yer. 1:4—10, Ezekieli 1—3). Kwa maneno mengine, ni lazima alikuwa tayari amekwishaitwa kuwa nabii, hata kabla ya matukio ya sura ya 6. Biblia huonesha kuwa kukutana na Mungu kunaweza kumtia moyo nabii hata baada ya huduma kuanza (Musa: Kutoka 34; Eliya: 1 Wafalme 19). Kinyume na mifano mingine, pia, Mungu anapowaita watu kuwa manabii, katika Isaya 6 nabii anajitolea kufanya jukumu maalumu. Inaonekana kuwa sura ya 1—5 ya Isaya huelezea hali ilivyokuwa wakati Isaya alipoitwa kwa mara ya kwanza, ambapo baada ya hapo Mungu alimtia moyo hekaluni na kuthibitisha utume wake kama nabii Wake. 

`Mungu alimtia moyo Isaya katika hekalu Lake. Je, kuna ushahidi wo wote mahali pengine popote katika Biblia ambapo hema ya Mungu ni mahali pa kutia moyo? Isaya 73 (tazama Zab. 73:17), Eb. 4:14—16, Ebr. 10:19—23, Ufu. 5. Aya hizi zinatuambia nini?`

Siyo tu kuwa hema ya Mungu inatetemeka kwa nguvu za ajabu; ni mahali ambapo watu dhaifu na wenye makosa kama sisi tunaweza kupata hifadhi. Tunaweza kuhakikishiwa kwa kutambua kuwa Mungu anatenda kazi kutuokoa kwa njia ya Kristo, Kuhani wetu Mkuu. Yohana aliona pia Kristo akiwa amewakilishwa kama kondoo wa kafara ambaye alikuwa amechinjwa, koo lake likiwa limechinjwa (Ufu. 5:6). Hili halikuwa jambo zuri kwa mtazamaji. Maelezo yanasema kuwa ingawa Kristo alipofufuliwa kutoka kwa wafu na alipaa kwenda mbinguni, anaendelea kubeba tukio la msalaba. Bado angali ameinuliwa juu ili awavute watu wote Kwake juu ya madhabahu Yake. 

`Je, ni kwa jinsi gani unatiwa moyo kwa kuingia katika hekalu la Mungu la mbinguni, kwa imani, katika maombi? Waebrania 4:16 inatualika kukikaribia kiti cha neema cha Mungu kwa ujasiri ili “tupewe rehema, na kupata neema ya kutusaidia wakati wa mahitaji.” Ikiwa mtu atakuuliza kuwa umepewa neema na rehema wakati wako wa mahitaji, utamjibuje?`