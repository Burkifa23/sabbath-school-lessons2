---
title:  'Haiba Mpya (Isa. 6:5—7)'
date:  05/01/2021
---

Katika hema/hekalu, kuhani mkuu pekee ndiye aliyeweza kuukaribia uwepo wa Mungu ndani ya patakatifu pa patakatifu Siku ya Upatanisho na akiwa amefunikwa kwa moshi wa uvumba, vinginevyo angekufa (Law. 16:2, 12, 13). Isaya alimwona Bwana, ingawa hakuwa kuhani mkuu, na hakuwa akifukiza uvumba! Hekalu lilijaa moshi (Isa. 6:4), kutukumbusha juu ya wingu ambalo ndani yake utukufu wa Mungu ulitokea Siku ya Upatanisho (Law. 16:2). Akiwa na hofu kubwa na akifikiri kuwa ndio ulikuwa mwisho wake (linganisha na Kut. 33:20; Amu. 6:22, 23), Isaya alilia kwa sauti kuu huku akiungama dhambi zake na za watu wake (Isa. 6:5), kama vile kuhani mkuu alivyoungama Siku ya Upatanisho (Law. 16:21). 

“Akizingatia uhalisia wa tukio lile, yaani, kusimama katika nuru ya uwepo wa Mungu ndani ya chumba cha hema, alitambua kuwa ikiwa ataachwa katika upungufu wake na kutofaa kwake, asingeweza kabisa kutekeleza utume ambao alikuwa ameitwa kuufanya.” —Ellen G. White, Prophets and Kings, p. 308. 

`Kwa nini serafi alitumia mkaa uliokuwa ukiwaka moto kutoka madhabahuni kutakasa midomo ya Isaya? Isa. 6:6, 7.`

Serafi alieleza kuwa kwa njia ya kugusa midomo ya nabii hatia yake na dhambi yake viliondolewa (Isa. 6:7). Dhambi yenyewe haitajwi, lakini siyo lazima kuwa dhambi yake ilihusiana na maneno yasiyofaa peke yake, kwa sababu midomo inamwakilisha pia mtu mwenye hiyo midomo. Baada ya kupokea utakaso wa kimaadili, Isaya aliweza sasa kumsifu Mungu kikamilifu. 

Moto ni kitu kinachotumika kuondoa uchafu, kwa sababu kinaunguza uchafu (tazama Hes. 31:23). Lakini serafi alitumia mkaa ulitoka katika moto maalumu na mtakatifu wa madhabahuni, ambao Mungu mwenyewe alikuwa ameuwasha na ambao uliwaka daima pale (Law. 6:12). Kwa hiyo, serafi alimtakasa Isaya na kumfanya kuwa safi. Kuna jambo la ziada. Wakati wa ibada katika hema takatifu, au hekalu, kusudi kubwa la kuchukua mkaa kutoka katika madhabahu lilikuwa kuchoma uvumba. 

Linganisha na Mambo ya Walawi 16:12, 13, ambapo kuhani mkuu alichukua chetezo kilichojaa mkaa kutoka katika madhabahu na kuchoma uvumba. Lakini katika Isaya 6, serafi anatumia mkaa kwa ajili ya Isaya badala ya uvumba, Isaya alifananishwa na uvumba! Kama vile moto mtakatifu ulivyounguza uvumba na kuijaza nyumba ya Mungu kwa harufu takatifu, unamuunguza nabii ili ahubiri ujumbe mtakatifu. Siyo bahati mbaya kuwa katika aya zinazofuata za Isaya 6 (Isa. 6:8 na kuendelea) Mungu anamtuma Isaya aende kwa watu Wake. 

`Tafakari kwa maombi mengi kile Isaya alichokifanya (Isa. 6:5) baada ya kupokea njozi kuhusu Mungu. Ni kwa jinsi gani tunaona ndani yake kielelezo cha tatizo la msingi, la wanadamu wenye dhambi wanaoishi katika ulimwengu ulioumbwa na Mungu "mtakatifu, mtakatifu, mtakatifu" ? (Isa. 6:3). Kwa nini Kristo msalabani ndiyo jibu pekee kwa ajili ya tatizo hili? Ni jambo gani lililotokea msalabani lilitatua tatizo hili?`