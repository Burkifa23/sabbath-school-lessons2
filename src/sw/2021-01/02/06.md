---
title:  'Wito wa Kutisha (Isa. 6:9—13)'
date:  07/01/2021
---

`Mungu alipomtuma Isaya mara ya pili kwa nini alimpa nabii ujumbe wa ajabu kiasi kile wa kuwapelekea watu Wake (Isa. 6:9, 10)?`

Ili tusifikiri kuwa Isaya alisikia vibaya au kuwa ujumbe huu sio wa muhimu, Yesu alinukuu aya hii alipoeleza kwa nini alifundisha kwa mifano (Mathayo 13:13—15)

Mungu hapendi mtu ye yote apotee (2 Pet. 3:9), jambo linaloonesha kwa nini alimtuma Isaya kwa watu wa Yuda —na Yesu kwa ulimwengu wote. Shauku ya Mungu sio kuangamiza bali kuokoa milele. Lakini wakati baadhi ya watu wanaitikia kwa kukubali miito Yake, wengine wanazidi kuthibitika zaidi katika kukataa kwao. Pamoja na hayo, Mungu anadumu kuwaita ili awape fursa zaidi na zaidi za kutubu. Hata hivyo, kwa kadiri wanavyozidi kukaidi, ndivyo wanavyozidi kuwa wagumu. Hivyo, kwa maana hiyo, kila kitu Mungu anachowafanyia kinaifanya mioyo yao kuwa migumu zaidi, hata kama kusudi Lake ni kuwa matendo haya yawalainishe. Upendo wa Mungu kwetu haubadiliki; mwitikio wetu kwa upendo Wake ndilo jambo linaloweza kubadilika—badilika. 

Jukumu la mchungaji, kama vile Musa, Isaya, Yeremia, Ezekieli, hata Kristo ni kuendelea kutoa wito, hata kama watu watakataa ujumbe. Mungu alimwambia Ezekieli: “Nao, kwamba watasikia, au kwamba hawataki kusikia, (maana ndio nyumba ya kuasi hao), hata hivyo watajua ya kuwa nabii amekuwako miongoni mwao” (Eze. 2:5). Jukumu la Mungu na lile la watumishi Wake ni kuwapa watu uchaguzi wa haki, ili kwamba wawe na maonyo ya kutosha (linganisha na Ezek. 3:16—21) hata kama wataishia kuchagua kifo na kuishi uhamishoni (Isa. 6:11—13).

`Ukiwa na mawazo haya akilini, tunaelewaje jukumu la Mungu katika kuufanya moyo wa Farao kuwa mgumu?`

Katika Kutoka 4:21, Mungu alisema, “lakini nitaufanya moyo wake kuwa mgumu.” Hili ni tamko la kwanza kati ya matamko tisa ambapo Mungu alisema angeufanya moyo wa Farao kuwa mgumu. Lakini kuna matukio tisa ambapo Farao aliufanya moyo wake kuwa mgumu (kwa mfano, tazama Kut. 8:15, 32; Kut. 9:34). 

Ni wazi kuwa Farao alikuwa na aina fulani ya uhuru wa kuchagua, vinginevyo asingeweza kuufanya moyo wake kuwa mgumu. Lakini ukweli kuwa Mungu pia aliufanya moyo wa Farao kuwa mgumu huashiria kuwa Mungu alitengeneza mazingira ambayo yalimwezesha Farao kuchagua kuzipuuza ishara alizopewa na Mungu. Ikiwa Farao angezijali ishara zile, ishara zingeulainisha moyo wake, badala ya kuufanya moyo wake kuwa mgumu. 

`Katika uzoefu wako binafsi na Bwana, umewahi kuhisi moyo wako kuwa mgumu dhidi ya Roho Mtakatifu? Tafakari juu ya jambo lililoufanya moyo wako kuwa mgumu. Ikiwa dhana hiyo haikukuogopesha wakati ule (hata hivyo, hiyo ndiyo sehemu ya uhalisia wa kuwa na moyo mgumu), unaionaje sasa? Unawezaje kujiepusha na hali hiyo? Tazama 1 Kor. 10:13.`