---
title:  Jifunze zaidi
date:  08/01/2021
---

“Matendo maovu yalikuwa yameshamiri miongoni mwa makundi yote ya watu kiasi kwamba watu wachache waliodumu kuwa waaminifu kwa Mungu walijaribiwa mara nyingi kuvunjika moyo na kukata tamaa. Ilionekana kwamba taifa lililoasi lilielekea kupata mapigo yaliyowapata watu wa Sodoma na Gomora. 

“Katika mazingira kama hayo siyo jambo la kushangaza kuwa, wakati wa mwaka wa mwisho wa utawala wa Uzia, wakati Isaya alipoitwa kuwapelekea Yuda ujumbe wa Mungu wa onyo na masahihisho, aliogopa kuubeba wajibu huo. Alijua vema kuwa angekutana na upinzani mkubwa. Alipotambua kutokuweza kwake kukabiliana na hali halisi na alipofikiria juu ya ugumu wa mioyo na upungufu wa imani watu aliotumwa kuwahudumia, kazi yake ilionekana kutokuwa na matumaini. Je, akate tamaa na kuachana na utume wake na kuwaacha Yuda waendelee na ibada yao ya sanamu? Je, miungu ya Ninawi iachiwe fursa ya kuitawala dunia kinyume na utawala wa Mungu wa mbinguni?” *—Ellen G. White, Prophets and Kings, uk. 306, 307.* 

**Masawali ya Kujadili**

`1. Ikiwa mtu mwenye mashaka au asiyeamini kabisa juu ya uwepo wa Mungu angekuuliza swali, “Unawezaje kuthibitisha kuwa Mungu ndiye mtawala wa mambo yote?” ungemjibuje?`

`2. Ikiwa Mungu ndiye mtawala wa mambo yote, kwa nini watu wasiokuwa na hatia huteseka? Je, Isaya 1:19, 20 inamaanisha kuwa katika maisha ya sasa mambo mema pekee ndiyo yanayopaswa kuwajia watu wa Mungu waaminifu na mambo mabaya pekee ndiyo yanayopaswa kuwajia watu wanaomwasi Mungu? Linganisha na Ayubu 1, 2; Zab. 37; Zab. 73. Je, tunaweza kupatanisha uelewa wetu wa tabia ya Mungu na mambo mabaya yanayowapata watu? Je, tunalazimika kufanya hivyo?`

`3. Katika Isaya 6, kwa nini kuna mahusiano mengi na Siku ya Upatanisho? Tafakari ukweli kuwa katika siku hii ya hukumu ya kila mwaka Mungu aliondoa dhambi kutoka kwa watu waaminifu (Law. 16:30) na kuwaondoa wasiokuwa waaminifu (Law. 23:29, 30).`

**Muhtasari**: Wakati wa hatari, wakati udhaifu wa uongozi wa kibinadamu ulipokuwa dhahiri kabisa, Isaya alipewa maono juu ya Kiongozi Mkuu wa ulimwengu. Akiwa na hofu ya kutokuweza kwake lakini akiwa ametakaswa na kuwezeshwa na rehema, Isaya alikuwa tayari kwenda kama balozi wa Mungu katika ulimwengu wenye chuki dhidi ya Mungu.