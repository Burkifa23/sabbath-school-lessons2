---
title:  'Nafasi Nyingine (Isa. 7:10—13).'
date:  12/01/2021
---

Ahazi hakuitikia wito wa Isaya wa kuwa na imani. Kwa hiyo, kwa rehema Mungu alimpa mfalme nafasi nyingine, akimwambia aombe ishara iliyokuwa “mahali palipo chini sana, au katika mahali palipo juu sana” (Isa. 7:11). Hapa kuna moja ya miito mikuu ya kuwa na imani iliyowahi kutolewa kwa mwanadamu. Tofauti na mchezo wa bahati nasibu, Mungu hakuweka mipaka yo yote kuhusiana na ishara hizo. 

Mungu hakuweka mpaka wa ahadi Yake kuishia nusu ya ufalme Wake, kama watawala wa kidunia walivyofanya walipofikia kiwango cha juu cha ukarimu wao (tazama Esta 5:6, Esta 7:2, Marko 6:23). Alikuwa tayari na aliahidi kutoa vyote vilivyoko mbinguni na duniani kwa ajili ya mfalme mwovu ikiwa tu angeamini! Kama ishara, Ahazi angeweza kuomba apewe mlima wa dhahabu au apewe askari wengi kama punje za mchanga wa bahari ya Mediteraniani. 

`Kwa nini Ahazi aliitikia wito wa Mungu kama alivyofanya (Isa. 7:12)?`

Kwa mtupo wa jicho wa kwanza, jibu la Ahazi linaonekana kama vile halina hatia yo yote. Hakutaka kumjaribu Mungu, kama Waisraeli walivyokuwa wamefanya karne nyingi zilizopita, wakati wa mizunguko ya jangwani (Kut. 17:2, Kum. 6:16). Lakini tofauti ilikuwa kwamba Mungu alimwalika mfalme amjaribu (linganisha na Mal. 3:10). Kumwamini ili kupokea zawadi Yake ya ajabu kungemfurahisha sana badala ya kupima uvumilivu Wake. Lakini Ahazi hakuwa tayari hata kumruhusu Mungu amsaidie kuamini. Alizuia na kufunga mlango wa moyo wake ili kufungia nje imani. 

`Soma Isaya 7:13. Isaya anasema nini hapa?`

Isaya alieleza kuwa kwa kukataa kumjaribu Mungu, kwa nje Ahazi alikwepa kumchosha Mungu, lakini kwa kweli, kwa kufanya hivyo ndiyo alimchosha Mungu kabisa. Lakini jambo lililo baya zaidi katika aya hii ni ukweli kuwa hapa Isaya anamtaja kuwa “Mungu wangu,” jambo ambalo ni kinyume kabisa na Isaya 7:11, ambapo nabii alimwambia mfalme aombe ishara kutoka kwa “Mungu wako.” Wakati Ahazi alipokataa zawadi ya Mungu, alimkataa Bwana kuwa Mungu wake. Bwana alikuwa Mungu wa Isaya, lakini hakuwa Mungu wa Ahazi. 

`Somo la leo linatufundisha nini kuhusu uvumilivu wa Mungu na mapenzi Yake ya kutuokoa? Linatuambia pia nini kuhusu upofu na ugumu wa moyo wa mwanadamu ambao haujasalimishwa kikamilifu kwa Bwana? Hatimaye, hata kama Mungu angekuwa amempa Ahazi ishara yo yote ambayo angeiomba, unafikiri Ahazi angeamini? Eleza jibu lako.`