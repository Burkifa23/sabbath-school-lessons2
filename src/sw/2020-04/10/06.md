---
title: 'Bwana Akamjibu Ayubu'
date: 03/12/2020
---

`Soma Ayubu 38. Je hii hutufundisha nini kuhusu Mungu, siyo tu kama Muumbaji ila pia kama Mruzuku wa vyote vyenye uhai? Je ukweli huu mkuu unapaswa kuwa na mguso gani kwetu katika uelewaji wetu wa sanaa na sayansi?`

“Wengi hufundisha kuwa maada inazo nguvu tele —kwamba mpangilio fulani umewekwa ndani ya maada, na hivyo kuachwa kwa yenyewe kujiendesha kwa nguvu zake; na kwamba utendaji wa nguvu za asili huenda kulingana na kanuni maalum, ambazo hizo Mungu hawezi kuziingilia. Hii ni sayansi potofu, na haiungwi mkono na neno la Mungu. Nguvu za asili ni mtumishi wa Muumba wake. Nguvu za asili hutangaza uwepo wa nguvu kuu yenye akili, uhalisi, uwezo, itendayo kazi katika na kupitia kanuni zake. Katika uasili daima upo utendaji usiokoma wa Baba na Mwana. Kristo anasema, ‘Baba yangu anatenda kazi hata sasa, nami ninatenda kazi.’ Yohana 5:17.” —Ellen G. White, Patriarchs and Prophets, uk. 114. 

Kwa masikitiko, kama ilivyogusiwa hapo awali, sehemu kubwa ya sayansi hutenda kazi kwa mtazamo wa kukana kuwepo kwa Mungu, dhana zilizojengwa katika vitu vinavyoonekana. Hii humaanisha kuwa mwanasayansi aweza kuona kitu kizuri kabisa, kilichofanyika kwa jinsi ya ajabu, au chenye uzuri na uajabu, na bado atangaze kuwa kimetokea kwa ajali, pasipo mbunifu au kusudi lolote. 

Hivyo ndivyo sayansi inavyodai wakati wote. Uhai hapa duniani, pamoja na uzuri na uajabu wake —tangu kipepeo hadi mwanadamu —wanaelezewa kuwa si chochote ila matokeo ya mabadiliko ya kemikali kwa mabilioni ya miaka iliyopita ambayo kwa ajali yakaunda chembe moja hai ambayo kwa kugawanyika na kukua huku ikipambana na mazingira, iliibuka kuwa viumbe viishivyo na kutembea na kupumua hivi leo. ' 

Sayansi, kama ilivyo leo, hudai kuwa wazo la kuwepo kwa Muumba mwenye uwezo wote si “la kisayansi” kwani haliwezi kupimwa kisayansi na hivyo ni dhana ambayo sayansi haiwezi kushughulika nayo. Dhanio hili si kitu ambacho sayansi yenyewe hufundisha (kwa hakika sayansi ingeonekana kufundisha kinyume chake: uzuri na uajabu wa dunia kwa hakika hukuelekeza kwa Mungu), badala yake ni msimamo wa kifalsafa ambao umeweka katika fani hiyo na wanasayansi wenyewe. 

Tatizo, hata hivyo, ni kwamba Maandiko hufundisha kuwa siyo tu kwamba Mungu aliumba kila kitu bali pia ndiye Mruzuku Anayeviwezesha kuendelea kuwepo. Hii humaanisha kuwa sayansi yoyote ya kweli sharti itende kazi katika dhana tofauti kabisa na zile za sayansi ya kidunia. Ni jambo lisiloepukika, kuwa kutakuwa na kutofautiana, hasa katika suala la mwanadamu ametoka wapi. 
