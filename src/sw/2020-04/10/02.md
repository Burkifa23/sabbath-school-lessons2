---
title: 'Bwana Pekee'
date: 29/11/2020
---

Upo ushahidi wa uwepo wa Mungu aliye hai katika uumbaji wake wote. Kauli hii imerudiwa mara nyingi kiasi kwamba imezoeleka. Tunapotafakari, kwa mfano, moyo (au nia) ya Mungu katika kuumba dunia hii, ambayo wanadamu wameendelea kuiharibu na kuichafua, tunaweza kupata ufahamu zaidi wa vile ambavyo inatupasa kufundisha kwa usahihi sanaa na sayansi. 

Kwa mfano, fikiria juu ya mwanamke kuchukua mimba hadi kuzaliwa mtoto. Biolojia hutuambia kuwa mwanadamu huundwa kutoka kwa yai lililopevushwa na kukua kwa miezi tisa kuwa kitoto kichanga. Alama za Muumbaji mwingi wa upendo zinadhihirika katika hatua zote hizo. Fadhili za Mungu zaweza kudhihirika katika eneo mtoto huyo akuliapo —chini kidogo ya mahali moyo wa mama udundiapo. Kadiri kichanga hicho kikuavyo katika mfuko wa uzazi, ndivyo tumbo la mama linavyopanuka. Mama atarajiaye kujifungua ana mazingira ya kumkumbusha daima kuhusu mtoto huyo atakayezaliwa, sawa na Baba wa mbinguni anavyojua daima juu ya watoto wake. 

`Soma Warumi 1:18—21, Zaburi 19:1—6, na Nehemia 9:6. Aya hizi hutuambia nini kuhusu kazi ya Mungu kama Muumba wetu? `

Hata baada ya miaka 6,000 ya dhambi, na maelfu ya miaka tangu gharika, upo ushahidi wa kutosha siyo tu kudhihirisha kuwa Mungu ni Muumba, bali pia upo ushahidi kuufunua uweza, upendo, na ukarimu wa Mungu huyu aliye Muumba wetu. Ni ushahidi wenye nguvu, wenye mvuto mkuu, kiasi kwamba Paulo katika Warumi 1:18—21, anasema kwamba wale wanaomkataa Mungu huyu “hawatakuwa na udhuru” siku ya hukumu kwa vile elimu ya kutosha kuhusu Mungu inaweza kupatikana kupitia uumbaji wake. Kwa maneno mengine, hawataweza kudai kuwa walikuwa hawajui. 

Hasa katika kizazi hiki ambapo mwanadamu amefikia kuabudu uumbaji badala ya Muumba, ni muhimu jinsi gani elimu ya Kikristo katika sanaa na sayansi itende kazi katika mtazamo wa Mungu kuwa Muumba na Mruzuku wa vyote. Mwisho wa yote, itikadi na dhana inayomkana au kupuuzia uwepo wa Mungu itaishia tu katika upotovu. Elimu ya kidunia hutenda kazi katika mtazamo kuwa hakuna Mungu: elimu ya Kikristo kamwe haipaswi kunaswa katika mtego huo, na ichunge isije hata kwa hali ya kijanja kuthubutu kutekwa itende kazi kwa kutumia kanuni zilizojengwa katika mtazamo kuwa hakuna Mungu. Kwa kufanya hivyo, mwisho wake ni upotovu.

`Tafakari maajabu na uzuri wa sayari yetu dunia, hata baada ya dhambi. Twawezaje kujifunza kupata tumaini na faraja kutoka kwa uumbaji huo, hasa nyakati za dhiki na taabu binafsi? `