---
title: 'Hodari wa Kukosea'
date: 01/12/2020
---

Twajua kuwa ulimwengu huu unazo sanaa na falsafa nyingi zisizomheshimu Mungu. Wengi wanatoa hoja kuwa Wakristo hawapaswi kuingia kabisa kwenye fani hizi za sanaa. Wakristo Waadventista wapaswa kuwa makini wanapofanya maamuzi kufanya kazi katika viwanda fulani, kuongoza mashirika fulani, na wanapoamua kutazama vyombo fulani vya habari. 

`Katika 1 Timotheo 6, tumepewa maagizo maalumu kuhusu mambo ya kujihadhari nayo, na maelezo ya kina kwa nini tufanye hivyo. Katika 1 Timotheo 6:9, 10, ni mambo gani Paulo hututahadharisha dhidi yake?`

`Soma sehemu iliyosalia ya 1 Timotheo 6. Ni mambo gani Paulo atushauriyo kuwa ni mema na yanafaa?`

Zingatia jinsi Paulo katika 1 Timotheo 6:20 anavyotoa tahadhari dhidi ya “elimu ya uongo.” Japo anatenda kazi kwa muktadha mwingine, kanuni ni hiyo hiyo. Yaani, tafakari taarifa zote, mafundisho yote, itikadi zote, siyo sasa tu ila katika historia yote ya mwanadamu, ambazo zilikuwa upotovu mtupu. Hakika watu wanaweza kuwa hodari wa upotoshaji. 

Kwa karibia miaka 2,000 wasomi mahiri kabisa wa dunia waliamini kuwa dunia ilikuwa imetulia katikati, nyota na sayari zikiizunguka kuunda duara zuri. Hesabu na sayansi za hali ya juu zilitumiwa kuunga mkono dhana hiyo, ingawa baadaye iligundulika kuwa ilikuwa makosa katika kila hali. Hivyo twaweza kusema kuwa watu hao walikuwa “mahodari wa upotoshaji” na kwamba fundisho hili lilikuwa kwa hakika “elimu ya uongo.” 

`Sayansi ya viumbe hai leo, kwa mfano, imejengwa katika dhana kuwa uhai/viumbe hai vilianza mabilioni ya miaka iliyopita, tena kwa ajali, pasipokuwa na Mungu na bila kusudi lolote. Na wakati huo huo, kumekuwepo na vitabu maarufu vya kisayansi vinavyotokana na fundisho hilo. Ni somo gani tunalojifunza hapa kuhusu vile watu wanavyoweza kuwa hodari katika kukosea? Utambuzi huu unao mguso gani kwa elimu ya Kikristo kwa ujumla na katika ufundishaji wa sayansi kwa ujumla?`