---
title: 'Pande nyingi za Kazi'
date: 06/12/2020
---

`“Mimi najua ya kwamba hakuna jema kwao kupita kufurahi, na kufanya mema maadamu wanaishi. Tena ni karama ya Mungu kila mtu apate kula na kunywa, na kujiburudisha kwa mema katika kazi yake yote.”` (Mhu. 3:12, 13). 

Neno “Kazi” limetafsiriwa toka neno la Kiingereza “Work” litokanalo na lugha ya Anglo-Saxon. Silabi moja tu kwa Kiingereza, lakini bado lina maana nyingi. Bila kuepukika, tunafanya kazi ili tupate kuweka chakula juu ya meza zetu, kulipa bili, na kutunza akiba kidogo kwa ajili ya nyakati ngumu. Kupoteza kazi mara nyingi ni mbaya kuliko kuvumilia hali duni ya kazi. 

Kazi inaweza kumpa mtu hali ya kujihisi mwenye thamani. Kazi ni njia ya kawaida ya kujibu swali “Unafanya nini?” au hata “Kazi yako ni nini?” Wastaafu wengi wanaendelea kufanya kazi ya muda kwa kadiri wanavyoweza kumudu, iwe ni kwa kulipwa au kwa kujitolea. Kazi inatoa sababu ya kuamka asubuhi. Mpe kijana kazi, nawe utakuwa umepunguza kwa mtu mmoja mtaradhia wa uhalifu. 

`Soma Mwanzo 3:19. Je! Muktadha ni upi hapa, na inatuambia nini juu ya upande mwingine wa kazi, angalau kwa baadhi?`

Ghafla kazi iliyotolewa kabla ya Anguko inabadilika baada ya Anguko. Hapa unatajwa upande mwingine wa kazi. Kwa wengine, kazi inamaanisha tu kazi ngumu ya suluba za kila siku, itakayoishia kifo. Wanatumika katika kazi ambazo wanazidharau, wakitumaini kustaafu wakati wakingali wenye afya. Kwa wengine, kazi inaweza kuchukua maisha ya mtu mmoja, na kuwa kiini cha kuwapo kwake, hata kuwa chanzo cha jumla cha utambulisho binafsi. Wanapokuwa mbali na kazi zao, watu hawa wanahisi kufadhaika au kukanganyikiwa, bila kuwa na hakika ya nini cha kufanya au wapi pa kugeukia. Katika kustaafu, wanaweza kukongoroka kimwili na kisaikolojia, na mara nyingi hufa mapema. 

Wakristo wanahitaji kujifunza Jinsi ya kufanya kazi kwa njia ya Mungu. Kazi ni zaidi ya hitaji la kiuchumi. Mwanadamu ni zaidi ya mfanyakazi wa kuajiriwa tu. Ikieleweka vizuri, kazi ya kudumu ya mtu ni njia ya huduma, dhihirisho la uhusiano wa mtu na Bwana. Sehemu ya kazi ya mwalimu ni kuwasaidia wanafunzi kupata kazi ambapo ujuzi wao na mvuto waliopewa na Mungu vinaungana na mahitaji ya ulimwengu.

`Unafanya nini? Yaani, unatumiaje maisha yako, na unawezaje kumtukuza Bwana zaidi kwa kuifanya kazi? `