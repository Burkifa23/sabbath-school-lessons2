---
title: 'Tafakari Zaidi.'
date: 11/12/2020
---

*Tafakari Zaidi: Mwanzo 3, Mhubiri 2:18—23, Waefeso 6:5—8; Soma Ellen G. White, “Jaribu na Anguko,” katika Patriarchs and Prophets, uk. 52—62.*

Kazi —laana au baraka? Ilionekana kuja kama sehemu ya laana ya dhambi (Mwanzo 3:17). Usomaji makini zaidi unadhihirisha kwamba ardhi ndiyo iliyolaaniwa, na sio kazi. Ellen G. White anasema kwamba Mungu alikusudia agizo hili kuwa baraka: “Maisha ya kufanya kazi kwa bidii na utunzaji ambao kuanzia wakati ule na kuendelea ilikuwa liwe ndilo fungu la mwanadamu yalipangwa kwa upendo. 

Lilikuwa ni somo lililofanywa kuwa hitaji kutokana na dhambi yake, ili kuzuia ulafi na uendekezaji wa anasa, kukuza tabia za kujitawala. Ilikuwa ni sehemu ya mpango mkuu wa Mungu wa kumrejesha mwanadamu kutoka katika uharibifu na kushushwa hadhi na dhambi.”Patriarchs and Prophets, uk. 60. Huenda tumeifanya kuwa laana kutokana na ukinaifu, kazi nyingi, au kuthamini kupita kiasi wajibu wake maishani mwetu? Haidhuru hali yetu ikoje, lazima tujifunze kuweka kazi katika mtazamo wake sahihi. Na elimu ya Kikristo lazima isaidie kuwafundisha watu thamani ya kazi, wakati uo huo wasije wakaipenda kupita kiasi.

**Masawali ya Kujadili**

`1. Soma Mhubiri 2:18—24. Je! Sulemani anawezaje kuifikiria kazi kuwa baraka na laana katika sehemu iyo hiyo ya Biblia? Je! Ni madokezo gani yamo kwenye mafungu hayo juu ya nini kinaweza kuleta tofauti katika jinsi tunavyoiendea kazi yetu?`

`2. Ni kupitia kazi tunazitunza (kulea) familia zetu. Je! Tunawezaje kurithisha mtazamo chanya juu ya kazi kwa familia zetu?`

`3. Mstari unaotofautisha kati ya kufanya kazi kwa ubora na kuwa mpenda kazi kupita kiasi nyakati zingine umefifia mno. Tunajiepushaje kuvuka mstari huo? Tazama Mhubiri 2:23.`

`4. Paulo alisema waziwazi: “Kwa kuwa hata wakati ule tulipokuwapo kwenu tuliwaagiza neno hili, kwamba ikiwa mtu hataki kufanya kazi, basi, asile chakula.” (2 Thes. 3:10). Kanuni hii, kwa kweli, inaleta maana kubwa. Ni katika hali zipi haifai? Yaani, kwa nini ni lazima tuhakikishe kutokuifanya sheria ya chuma ambayo kamwe haipaswi kuvunjwa?`