---
title: 'Kazi na Uwakili'
date: 10/12/2020
---

“Lolote mkono wako utakalolipata kulifanya, ulifanye kwa nguvu zako” (Mhu. 9:10). Watu wenye hekima kabisa hutumia maneno haya ya ushauri kuhusu uwakili katika kila kipengele cha maisha. Wanapoulizwa kutoa maoni juu ya uwakili wa Kikristo, wengi huwekea mipaka mawazo yao juu ya jukumu la kifedha la Mkristo Ingawa pesa kwa hakika ni sehemu muhimu ya uwakili, kuuwekea uwakili mipaka katika fedha peke yake ni mtazamo finyu mno. Katika nadharia ya kimfumo uwakili unahusu jukumu la wasimamizi kukuza na kutumia vizuri rasilimali zote zinazopatikana. 

Kanisani, ni rasilimali zipi Mungu ametubariki nazo? Petro anasema wazi kuwa kila mtu ana karama aliyopewa na Muumba; na anawataja Wakristo kama hao waliojaliwa kuwa ni “ukuhani mtakatifu” (1 Pet. 2:5) walio na wajibu kwa Mungu kwa ajili ya uwakili wao juu ya karama zote za Mungu: fedha, muda, nguvu, talanta, na zingine. 

`Soma Mhubiri 9:10 na 1 Wakorintho 10:31. Je! kuna ujumbe gani kwetu katika aya hizi kuhusu jinsi tunavyopaswa kufanya kazi na jinsi tunavyopaswa kufundisha watu kufanya kazi?`

Mojawapo ya hatari zilizofichika za maisha leo ni tabia ya kutenganisha nyanja mbali mbali za maisha. Kuna maisha ya mtu ya kikazi, maisha ya kifamilia, maisha ya kiroho, na hata maisha ya starehe ya mtu fulani. Mwelekeo wa kutenganisha maeneo haya ya maisha kiasi kwamba kunakuwapo kukutana kidogo au kukosekana kukutana kati yake unaweza kufaa kwa wakati mwingine. Kwa mfano, sio vizuri mtu kuleta kazi zake nyumbani ili ziingiliane na majukumu ya kifamilia. Wala kutafuta starehe hakupaswi kupunguza muda tunaoutumia pamoja na Mungu. 

Hata hivyo, mipaka hiyo haipaswi kutumika katika wajibu wetu wa kiroho katika maisha yetu yote. Kazi ya Mkristo inakua pale anapofanya ushirika na kutenda kazi pamoja na Mungu. Kushiriki kazi ya Mungu ndiyo njia ambayo kwayo tunapata uzoefu wa kutembea na Mungu. Kutenganisha maisha yetu ya kidini, kumwekea Mungu ukomo wa siku moja, saa moja, au hata eneo moja tu maisha yetu, ni kukataa uwepo wa Mungu katika maeneo haya mengine. 

`Maswali mawili: Kwanza, jiulize ikiwa kweli, unatenganisha maisha yako ya kiroho. Pili, ikiwa unafanya hivyo, unawezaje kujifunza kuiruhusu hali ya kiroho itawale katika yote unayofanya? `