---
title: 'Kazi na Ubora'
date: 08/12/2020
---

`Pitia kwa haraka Kutoka 25:10—30:38. Je Mungu alikuwa mahsusi kiasi gani pale alipomwagiza Musa kujenga hema ya ibada? Je! Hii inatuambia nini kuhusu tabia ya Mungu?`

Wakati Mungu alipomwambia Musa kujenga hema “kwa ajili yake,” Musa angeweza kusema, “Hakuna shida, Bwana! Nimekuwa nikipiga mahema tangu nilipokimbia kutoka Misri miaka 40 iliyopita . . . Nipe muda kidogo! “ Kwa mwanaume yeyote aliyeishi maisha ya kuhamahama ya Wamidiani wa siku hizo, kujenga hema ilikuwa ni kazi rahjsi. Angeweza kuifanya akiwa amefumba macho, kwa tendohiari tu, huku akili yake ikiwa juu ya vitu vingine vilivyo muhimu zaidi. Kile ambacho Musa asingetarajia kilikuwa ni mpango makini wa maelezo ya kina (kwa kile ambacho vinginevyo kingelikuwa ni muundo rahisi tu wa usanifu majengo) pamoja na orodha ndefu ya "jinsi ya kufanya” kuhusu kila samani ya ndani, pamoja na mavazi ya ukuhani —karibu maelekezo 150 ya hatua kwa hatua. Ili kuunda meza rahisi, Musa alilazimika kufuata utaratibu wa hatua saba wa uunganishaji (Kutoka 25:23—30). 

Kujali maelezo ya kina ambako Mungu alionesha katika ujenzi wa hema Yake (na baadaye pia kuhusu maagizo ya taratibu za utoaji kafara) unaonesha roho inayotawala ya ubora, hamu ya kutokutoa kitu chochote kilicho na upungufu wowote kwa ubora. Vifaa vilikuwa vya ubora wa juu kabisa, mchoro usio na kosa, kazi ilibidi iwe bora sana —ujumbe ulikuwa wazi: “Kwa Mungu, kazi ya kizembe haikubaliwi!"

Hata hivyo, ingawa kiwango kilionekana kuwa cha juu, ni Mungu mwenyewe ambaye alitoa msukumo na rasilimali watu ili kukifikia. Tunasoma katika Kutoka 31:1—6; na pia Kutoka 35:30—36:1 kwamba Mungu mwenyewe aliwapa watu ustadi unaohitajika. Wanaume hawa "waliojazwa na Roho," akiwapa uwezo na maarifa katika kila aina ya ufundi, ili ujenzi wa maskani na samani zake uweze kuendelea “kama hayo yote Bwana aliyoyaagiza. ” (Kutoka 36:1). Zaidi ya hayo, wabunifu wawili wale walipewa pia uwezo wa “kufundisha” (Kutoka 35:34) ili ujuzi na ustadi wao uendelee kukaa ndani ya jamii ya Waisraeli. Ijapokuwa watu hawa wawili wametengwa katika kisa hicho kama viongozi waliochaguliwa na Mungu, watu wengine walipokea karama kama hizo na wakajiunga na kazi hiyo (Kutoka 36:2). 

Kwa hiyo, kuwa mwanadamu mwenye dhambi, aliyeanguka, sio kisingizio halali cha kushughulikia kazi yoyote kwa jinsi yoyote iliyo pungufu ya kujitoa wakfu kabisa. Mungu anatutazamia kila wakati tuweze kutenda kwa uwezo wetu wajuu kabisa, huku tukiweka vipaji vyetu, ustadi, wakati, na elimu kwa matumizi mazuri kwa ajili ya makusudi makuu.