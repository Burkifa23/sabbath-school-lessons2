---
title: 'Kanisa na Elimu'
date: 21/11/2020
---

### Somo la Juma Hili
Luka 10:30—37, Mathayo 5:14—16, Luka 4:18—23, Yer. 29:13, Mathayo 7:7, 1 Thes. 2:6—8. 

> <p>Fungu la Kukariri</p>
> Hatukutafuta utukufu kwa wanadamu, wala kwenu, wala kwa wengine tulipokuwa tukiweza kuwalemea kama mitume wa Kristo; bali tulikuwa wapole katikati yenu, kama vile mlezi awatunzavyo watoto wake mwenyewe. Vivyo hivyo nasi tukiwatumaini kwa upendo mwingi, tuliona furaha kuwapa, si Injili ya Mungu tu, bali na roho zetu pia, kwa sababu mmekuwa wapendwa wetu.(1 Wathesalonike 2:6—8). 

Tangu zama za kale ambapo watu waaminifu walikusanyika kumwabudu Mungu —ndani ya sinagogi, kanisani, au nyumbani —Biblia hutujulisha juu ya watu, ambao kwa kujifunza kwao Maandiko na kupitia zoezi lao la ibada, walitamani kumjua Mungu na kuelewa mapenzi yake kwa maisha yao. Biblia hutufundisha tena na tena kuwa kanisa ni mahali ambapo mijadala muhimu na ya maana hujadiliwa, na ambapo watu waweza kukua katika kupata maarifa ya Mungu na kuyafahamu mapenzi ya Mungu maishani mwao. 

Wakati mwingine tu waoga kuuliza maswali. Hata hivyo, katika Biblia tunagundua kuwa maswali yanatumika kuwaelekeza watu katika uelewa mpana wa Mungu. Vivyo hivyo, visa vimetumika pote katika Biblia kufungua fursa kwa watu kutafakari upya wito wao. Yesu alizingatia aina hiyo ya elimu kwa wanafunzi na wafuasi wake. 

Ili kanisa liwe mahali pa elimu, lazima liweke mazingira ya mjadala huru kuweza kuwepo. Kama vile ambavyo tuliambiwa tena na tena , “hakuna swali la kijinga,” sharti tuweke mazingira mazuri kanisani yenye kuruhusu kila mmoja kuweza kukua katika neema na katika kumfahamu Mungu na mpango wake maishani mwao. 
