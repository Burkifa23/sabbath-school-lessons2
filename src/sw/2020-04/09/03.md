---
title: 'Kuitwa Kuwa Kama Nuru'
date: 23/11/2020
---

Kila tunapotazama, inaonekana sayari yetu inajigeukia yenyewe, ikibadilisha nuru kupokea giza. Pia tunakabiliana na giza karibu zaidi na nyumbani tunapotafakari juu ya uzoefu wetu katika dunia hii iliyojawa changamoto na taabu. Kwani sisi pia twajua machungu yatokanayo na maisha haya pale tunapopambana na magonjwa, tunapopotelewa na wapendwa wetu, familia zinapotengana na kupeana talaka, tunapotafakari maovu na ukatili tele utokeao katika Jamii na utamaduni wetu. 

Hata hivyo licha ya mmomonyoko huu wa maadili na giza la kiroho, katikati ya fujo hizi ndani na nje yetu, tunamsikia Yesu akinena maneno yafuatayo kwa kila mmoja wetu: “Ninyi ni nuru ya ulimwengu. Mji hauwezi kusitirika ukiwa juu ya mlima Wala watu hawawashi taa na kuiweka chini ya pishi, bali juu ya kiango; nayo yawaangaza wote waliomo nyumbani. Vivyo hivyo nuru yenu na iangaze mbele ya watu, wapate kuyaona matendo yenu mema, wamtukuze Baba yenu aliye mbinguni. (Mathayo 5:14—16). 

`Je aya hizo hutufundisha nini kuhusu vile tupaswavyo kuishi na ni kwa jinsi gani mwenendo wetu kama Wakristo unavyoathiri vile wengine wanavyomwona Mungu?`

Akiwa ameketi kando ya Bahari ya Galilaya mchana wa jua kali, ni kwa jinsi gani wasikilizaji wa Yesu waliyaelewa maneno yake? Wale waliomsikia walijua vyema kuhusu nuru na giza. Yumkini walikuwa na giza nene la kuogofya. Waliishi chini ya himaya ya Rumi, katika jamii iliyotawaliwa sana kijeshi, na japo hapakuwepo simu, kompyuta, na mitandao ya kijamii, ilikuwa zama ya maendeleo makuu kama yetu leo, na yumkini yenye kutisha zaidi. Warumi walikuwepo kila mahali, ishara kuwa yeyote hapo kando milimani akileta fujo atakabiliwa na adhabu kali —hata ikibidi kusulubiwa uchi msalabani. 

Na bado katika mazingira haya Yesu alikuwa akiwafundisha watu waishi kama nuru. Wawe watu wa huruma na rehema. Wawe na moyo safi. Wawe wapenda suluhu. Elimu ya Kikristo sharti ihusishe kuwafundisha wanafunzi wetu kuwa nuru ya ulimwengu, kumudu kufanya chaguzi na maamuzi yatakayofunua uhalisi na wema wa Mungu kwa wengine. 

`Ni kwa jinsi gani twaweza kuwaelekeza wengine kwa uhalisi na wema wa Mungu?`