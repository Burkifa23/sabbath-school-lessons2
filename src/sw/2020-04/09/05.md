---
title: 'Kuutafuta Ukweli'
date: 25/11/2020
---

Albert Einstein, baba wa fizikia, aliwahi kuandika: “Suala la muhimu mno siyo kusitisha kuuliza maswali. Udadisi unazo sababu za msingi za kuwepo. Mtu hawezi kujizuia kustaajabu anapotafakari siri za umilele, za uhai, na muundo wa ajabu wa maumbile halisi. Ni vyema kutafakari siri hizo kila siku. Kamwe tusipuuzie udadisi mtakatifu.” 

Tunaishi kwenye sayari ambayo mambo mengi ni fumbo kwetu, au sivyo? Sayansi ya kisasa imetuonesha kwamba yapo mambo mengi ya kujifunza katika kila hatua ya uwepo wa sayari hii. Na kama yapo mengi ya kujifunza katika dunia ya kawaida, vipi katika mambo ya kiroho? 

`Aya zifuatazo hutuambia nini kuhusu utafiti kuutafuta ukweli, kuchunguza ujipatie majibu? Yeremia 29:13; Mathayo 7:7; Matendo ya Mitume 17:26, 27 Zaburi 25:5; Yohana 16:13; Yohana 17:17`

Biblia imejaa visa vya watu watafiti au wadadisi kama sisi —wanaume na wanawake wenye maswali, hofu, matumaini, na furaha, watu ambao kwa namna yao, wanautafuta ukweli, wanatafuta majibu kwa maswali magumu maishani. 

“Kila kitu amekifanya kizuri kwa wakati wake; tena ameiweka hiyo milele ndani ya mioyo yao: ila kwa jinsi mwanadamu asivyoweza kuivumbua kazi ya Mungu anayoifanya, tangu mwanzo hadi mwisho”(Mhubiri 3:11). Je Sulemani anamaanisha nini hapa? Baadhi hutafsiri neno la Kiebrania ‘olam kama “umilele” na wengine kama “mtazamo wa siku za zamani na siku za usoni.” Hivyo basi, kulingana na aya hii, Mungu ameweka moyoni na akilini mwa mwanadamu mtazamo wa yaliyopita, na mtazamo wa yajayo, umilele halisi. Yaani, kama wanadamu, tunao uwezo wa kufikiri kuhusu kile kijulikanacho kama “maswali makuu ya kitafiti” kuhusu uhai na chimbuko la kuwepo kwetu. 

Naam, hapa ndipo Maandiko yanajibu maswali ya msingi. “Sisi ni akina nani?” “Kwa nini tupo hapa?” “Je tuishije?” “Kwa nini upo uovu na mateso?” Haya ni maswali ambayo watafiti wa ukweli wamekuwa Wakijihoji tangu zama za kale za kihistoria. Ni fursa iliyoje, na jukumu zuri lililoje, kuweza kuwaelekeza watafiti hawa wa ukweli kwenye majibu sahihi kama yapatikanavyo katika Neno la Mungu?

`Kwa nini Biblia inalo jukumu la kujibu maswali makuu kuhusu maisha? `