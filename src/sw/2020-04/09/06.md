---
title: 'Kushuhudia kupitia Maisha yetu.'
date: 26/11/2020
---

`Soma 1 Wathesalonike 2:6—8. Ni nini analolisema Paulo hapa tupaswalo kutenda na kuakisi katika shule na makanisa yetu?`

Tukikabiliana na kuvunjika kwa ushirika katika jamii, tunaishi kipindi ambapo maana ya kibiblia ya kanisa yapasa kupewa uzito mkubwa. Katika Mathayo 18:20 tunaambiwa: Kwa kuwa walipo wawili watatu wamekusanyika kwa jina langu, nami nipo papo hapo katikati yao. ” Njozi ya Agano Jipya kuhusu vile kanisa na jumuia ipasavyo kuwa, ilianzia katika nyumba za waumini. Ni hapa ambapo jumuia zilikutana katika vikundi vidogo, zikiomba, na kuimba, na kusherehekea Meza ya Bwana, wakijifunza na kushuhudia maneno ya Yesu wao kwa wao. 

Vikundi hivyo vya waabudu pia vilikuwa shule za awali za kanisa; kwani hapo ndipo mahali waumini wapya walifundishwa Biblia na maisha haya mapya yapatikanayo katika Yesu. Maandiko ya Paulo kama vile Warumi 12:2, “Wala msiifuatishe namna ya dunia hii; bali mgeuzwe kwa kufanywa upya nia zenu, mpate kujua hakika mapenzi ya Mungu yaliyo mema, ya kumpendeza, na ukamilifu,” huonesha kuwa kanisa lilijali na kubeba jukumu hili la elimu kwa uzito wa juu. 

Katika aya yetu ya leo, Paulo anasisitiza kuwa injili ya Mungu ni kila kitu: nguvu ya msalaba, ufufuo wa Bwana, ahadi ya Marejeo yake. Hapajawahi kuwepo habari njema ulimwenguni kuliko hizo, naye Paulo alitumia maisha yake yote kushuhudia kisa cha Yesu kwa uadilifu mkuu na kujikana nafsi. 

Naam, hapa Paulo anashauri kuwa ujumbe wa injili waweza kueleweka vyema, waweza kuwekwa kwenye uzoefu maishani, kupitia hali ya kuishi pamoja kama jamii. Ieleweke kuwa watu daima wanatutazama kwa ukaribu kuona endapo mwenendo maishani mwetu unaendana na ujumbe wa neema upatikanao katika Biblia. 

`Tafakari kwa kina vile unavyoishi, na ujihoji: Je mwenendo wangu unatoa hubiri gani kwa wale wanaonizunguka? `