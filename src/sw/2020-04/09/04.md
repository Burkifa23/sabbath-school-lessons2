---
title: 'Kuishi Kama Wanafunzi'
date: 24/11/2020
---

Iwapo kanisa linajali kuwa nguvu ya kufanikisha elimu ya Kikristo, ni muhimu tuanze na Yesu. Yesu aliwaita wanafunzi. Aliwafundisha kufanya uinjilisti kwa kuwashirikisha kwenye safari zake za kiinjilisti. Yesu aliwapatia fursa za kuwashughulikia watu ambao walipaswa kuwahudumia na kuwapenda. Na kila siku Yesu aliwatia moyo kwa kuwapatia njozi vile dunia hii itakavyokuwa endapo kila mtu atamjali mwenzake kama ndugu na dada. 

`Soma Luka 4:18—23. Ni nini ujumbe wa Kristo kwetu sote leo, kama wafuasi wake?`

Kwa muda wa miaka mitatu wanafunzi walimtazama Yesu, mwalimu wao, akiishi kulingana na kanuni za ufalme —alizozitangaza katika hotuba yake ya kwanza katika sinagogi kule Nazareti. Msamaha, rehema, na upendo viliambatana na upweke, kujali, na kuwajibika. Iwapo lipo somo walilopaswa kujifunza, ni kwamba uanafunzi siyo jambo la lelemama. Wewe ni mwanafunzi kwa maisha yako yote —na wala siyo kwa siku moja. 

“Agizo la injili kwa wanafunzi huhusisha waumini wote hadi mwisho wa wakati. Wote waliopokea uvuvio wa kimbingu wanapaswa kubeba jukumu la injili. Wote wanaompokea Kristo wanakaribishwa kushiriki kazi ya wokovu wa wanadamu wenzao. Kwa kusudi hilo kanisa lilianzishwa, na wote ambao hutoa kiapo cha kuwa waumini wanaitwa kuwa watendakazi pamoja na Kristo.” —Ellen G. White, The Desire of Ages, uk. 822. 

Kama wafuasi wa Yesu wa leo yatupasa kumweka Yesu awe kiini cha ushirika wetu na ibada yetu. Ni vizuri kutambua kuwa Yesu ndiye mwasisi wa uanafunzi. Japo Marabi wa zama za Yesu walikuwa na wafuasi, Yesu ndiye aliyetoa wito kwa wanaume na wanawake wapate kumfuata. Marabi kamwe hawajawahi kuwaza kuwa kumfuata Yesu kulikuwa jambo muhimu kuliko maagizo yao yote. 

Nasi, kama wafuasi wa Yesu, hatukomei kwenye kuthamini na kuheshimu watu wote, ila tutatakiwa kuweka mazingira salama ambapo watu wote waweza kukua na kuendelea. Hivyo, elimu yote ya Kikristo sharti ihusishe mtazamo huu wa utume, wa lengo, siyo tu ili kujipatia kipato ila kutenda katika mazingira kile Yesu akuagizacho kufanya: kufuata nyayo zake kuhudumia wale walio wahitaji, na kuwahubiri habari njema za injili.