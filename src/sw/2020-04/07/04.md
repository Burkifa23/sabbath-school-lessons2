---
title: 'Katika Roho na Kweli'
date: 10/11/2020
---

Moja ya maelezo ya kuvutia sana katika Agano Jipya kuhusu jinsi Yesu alivyohudumia waliokata tamaa yanapatikana katika kisa cha Yesu na mwanamke kisimani. 

`Soma Yohana 4:7—26. Je Yesu anamwambia nini mwanamke huyo kuhusu ibada? Kimsingi, ni kwa jinsi gani waliingia mada ya ibada, kwa kuanzia?` 

Japo alijaribu kubadili mada kwa kuongea kuhusu ibada, Yesu aliitumia mbinu yake hiyo kutupatia ukweli wa msingi kuhusu ibada na kufafanua juu ya mambo ibada inayoyahusisha. Bila shaka lililo muhimu kwa makusudi yetu ya sasa ni kile kilichosemwa katika Yohana 4:24: “Mungu ni Roho, nao wamwabuduo yeye imewapasa kumwabudu katika roho na kweli.” 

Ibada ya kweli ya BWANA sharti ifanyike “katika Roho,” yaani itokane na pendo la Mungu, toka katika uzoefu wa kumfahamu Yeye kikamilifu. “Dini itokayo kwa Mungu ndiyo pekee iwezayo kuongoza kwa Mungu. Ili kumtumikia kwa usahihi, sharti tuzaliwe kwa Roho wa Mungu. Hii itausafisha moyo na kuifanya upya akili, kutupatia uweza mpya wa kumjua na kumpenda Mungu. Itatupatia utii wa hiari kwa matakwa yote ya Mungu. Hii ndiyo ibada ya kweli. Ni tunda la utendaji wa Roho Mtakatifu.” —Ellen G. White, The Desire of Ages, uk. 189. 

Na wakati huo huo, ibada sharti ifanyike katika “kweli.” Yatupasa kuwa na maarifa sahihi ya Mungu, kwamba Yeye ni nani na ni nini anachotaka kwako. Kwa maneno mengine, mafundisho ya imani yanahusika vile vile. (Kwa mfano, ni muhimu sana kufahamu kuwa tunamwabudu Mungu ambaye hawaunguzi watu motoni Jehanamu milele na milele.) 

Kwa hiyo, tunapata mambo mawili hapa kuhusu ibada: uzoefu upatikanao kwa kumjua na kumtii Mungu, na ukweli halisi uliofunuliwa kwetu kuhusu Mungu. Roho pasipo ukweli yaweza kusababisha msisimko wa kihisia usio na manufaa. Kinyume chake, ukweli pasipo roho waweza kuongoza kwenye taratibu za kidini zisizo na uhai au uzima. Hivyo tunahitaji yote mawili.  

`Ni kwa jinsi gani waweza kujibidisha kumfundisha mtu kuabudu katika “roho na kweli”? Ni kwa namna gani mtu aweza kusisitiza mojawapo zaidi ya nyingine?`