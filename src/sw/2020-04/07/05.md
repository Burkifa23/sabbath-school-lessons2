---
title: 'Uzuri wa Utakatifu'
date: 11/11/2020
---

`Soma 1 Nyakati 16:1—36. Jaribu kutafakari mandhari hiyo. Je unadhani ni yenye taadhima, kicho, au ni shamrashamra na shangwe? Ni kwa jinsi gani yaweza kuhusisha yote mawili? Ni nini tunachoweza kujifunza kuhusu tukio hili la ibada na vile tupaswavyo kufundisha na kuendesha ibada?` 

Mahali pa ibada palikuwa hekaluni, ambapo Mungu alifanya makazi pamoja na Israeli wa kale na mahali ambapo mpango wa wokovu ulifunuliwa kwao. Kiini cha ibada na elimu chapasa kuwa Yesu na mpango wa ukombozi, yote yakiwa yamemwelekea kupitia huduma za hekaluni. 

Yoyote yale ambayo Mungu ametenda kwa ajili yetu yastahiliyo sifa na ibada, yote ni batili pasipo tumaini la uzima wa milele tuupatao kupitia kafara yake na kifo chake mbadala kwa ajili yetu pale msalabani. Pia ona mguso mkuu wa “kiinjilisti” wa aya hiyo: dunia yote ilipaswa kujifunza kuhusu Mungu wa Israeli. 

`Tazama 1 Nyakati 16:29: “Mpeni Bwana utukufu wa jina lake; Leteni sadaka, mje mbele zake; Mwabuduni Bwana kwa uzuri wa utakatifu!” “Uzuri wa utakatifu?” Hiyo yaweza kumaanisha nini?`

Kwa kuanzia, tafakari jinsi dhambi inavyoudhi, inavyoumiza, inavyodhalilisha. Kwetu leo ni vigumu kuwaza vile ibada za mataifa yanayozunguka Israeli zilivyokuwa ovu, za kutisha, na za kudhalilisha, kiasi cha kuhusisha kafara za watoto. Naam, ukatili katika ibada hizo uliashiria vile hao waabudu walivyokuwa. 

Kinyume chake, Israeli ya kale ilipaswa kuwa taifa takatifu, lililojitenga mbali na desturi ovu zilizowazunguka. Walipaswa kuwa watakatifu katika mioyo na akili zao; hili ndilo liliipa ibada yao maana na uzuri mbele za Mungu. Tena na tena manabii wa Agano la Kale walikemea Juu ya watu waliomwabudu BWANA wakati wakidumu uovuni na mioyo yao ikiwa imetanga mbali Naye. 
