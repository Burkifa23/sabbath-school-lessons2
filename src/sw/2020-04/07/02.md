---
title: 'Sote Tunaabudu Kitu Fulani'
date: 08/11/2020
---

Kipo kitu ndani yetu —kitu, bila shaka, kilichowekwa na Mungu wetu, ila kama vitu vingine vyote, nacho pia kimeathiriwa na dhambi —chenye shauku ya kuabudu. Ni hakika, hapo mwanzo tulipaswa kumwabudu Yule mmoja Astahiliye kuabudiwa, Bwana na Muumba wetu. Ila tangu Anguko, hilo limebadilika, tena kwa kiasi kikubwa. 

Lakini, sote tunaabudu kitu fulani, mtu fulani, chochote kile. Hii husaidia kuweza kuelezea ni kwa nini pote katika historia ya mwanadamu, hadi leo, wanadamu hufanya tendo la kuabudu. Katika Misri ya kale, baadhi ya watu walimwabudu Farao; wakati mwingine, katika nchi zingine waliabudu sanamu za samaki, miungu yenye vichwa vingi, na miungu mingine waliyojichagulia. Baadhi ya watu waliabudu jua, mwezi, na nyota. 

Leo watu wengi wamestaarabika kiasi cha kukataa kusujudia sanamu ya chura (ila hujisikia huru kusujudia sanamu ya Maria), jambo linalotuthibitishia kuwa wanadamu wote, hata wasio na dini, hawaishi pasipo kusujudia kitu fulani: pesa, mamlaka, ngono, nafsi zao, wanamuziki, waigizaji, wanasiasa. Chochote kile tunachokipenda kupindukia, chochote kinachovuta mno usikivu wetu, chochote tunachoishi kwacho, hicho ndicho tunachokiabudu. Msanii wa kidunia David Foster Wallace, alisema, endapo unaabudu kitu potofu, kitu hicho “kitakutafuna ukiwa hai.” 

`Je kisa katika Danieli 3 hutufundisha nini kuhusu umuhimu wa ibada ya kweli?` 

Vijana watatu wa Kiebrania walizingatia matakwa ya amri ya pili (Kutoka 20:4—6) kama Mungu alivyoagiza, Hata hivyo, amri hiyo ni sehemu ya Amri Kumi, zinazojumuisha Usiue na Usiibe, na kadhalika. Ibada, naam, ibada sahihi, inakuwa kiini cha masuala ya siku za mwisho, kabla ya Marejeo ya Kristo. Hivyo, elimu ya Kikristo sharti ihusishe suala zima la ibada: Je ibada ni nini, tunaabuduje, kwa nini ni muhimu kuabudu, na kwamba ni nani tunayemwabudu? 

`Soma Ufunuo 14:6—12. Aya hizi hutufundisha nini kuhusiana na jinsi suala la ibada litakavyokuwa kiini katika dhahama ya mwisho kabla ya kurudi kwa Kristo? `