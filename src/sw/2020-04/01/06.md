---
title: 'Wenye Kudharau Mamlaka'
date: 01/10/2020
---

Baadhi ya watu huonekana kuwa “wanafunzi wenye vipaji” darasani. Hawahitaji kusoma sana ili kupata alama za ubora wa juu. Wanaelewa upesi wanapofundishwa. Akili zao huonekana “kudaka” upesi kile wafundishwacho. Waraka wa pili wa Petro, sura ya 1 na ya pili hutuhakikishia kuwa elimu yetu katika Kristo ni uzoefu wa fursa sawa kwa wote wale watakaojitoa wakfu kwake. Maneno ya faraja ya 2 Petro 1 yanatofautiana na onyo la ukeshaji litolewalo katika 2 Petro 2. 

`Soma 2 Petro 2:1—17. Ni maneno gani mazito na ya kukemea anayoyasema hapa? Na wakati huo huo, pamoja na maonyo na ukemewaji huu, ni tumaini gani kuu tunaloahidiwa?`

Zingatia hapa kile Petro aandikacho katika aya ya 10 kuhusu wale ambao hupenda kudharau mamlaka. Ni onyo kali lililoje kwa ajili ya kile ambacho ni halisi pia kwa siku zetu. Sisi kama kanisa sharti tutende kazi tukiheshimu ngazi mbalimbali za wenye mamlaka (soma Waebrania 13:7, 17, 24), nasi tunatakiwa kujisalimisha na kuwatii, hasa pale ambapo wao wenyewe wanakuwa waaminifu kwa BWANA. 

Pamoja na ukemeaji huu wa kutisha, katika aya ya 9 Petro husema neno la faraja. Anasema kuwa japo BWANA ana uwezo mkuu kuwatupa nje wale wote wanaochagua udanganyifu, “BWANA ajua kuwaokoa watauwa dhidi ya majaribu.” Je yawezekana sehemu ya elimu yetu kama Wakristo siyo tu kuepuka majaribu bali pia kujifunza njia mbalimbali ambazo kwazo Mungu anaweza kutuokoa dhidi yake hali kadhalika kutulinda dhidi ya wale “walimu wa uongo, watakaoingiza kwa werevu uzushi wa kupoteza” (2 Pet. 2:1)? Maadamu kudharau mamlaka kunakemewa vikali, je haipasi elimu yetu ya Kikristo ihusishe kujifunza njia sahihi ya kuelewa, kujisalimisha na kutii “wale waliokuwa wakiwaongoza, waliowaambia neno la Mungu” (Ebr. 13:7)? 

Japo mtu hawezi kusema Adamu na Hawa walidharau mamlaka, mwishowe walichagua kutotii mamlaka hiyo. Na kinachofanya uasi wao uwe chukizo zaidi ni kwamba walitenda hivyo kukaidi kile walichoagizwa na mamlaka hiyo, ukizingatia aliwapa agizo hilo kwa manufaa yao, pia. 

`Tafakari suala hili la mamlaka, siyo tu kanisani au ndani ya familia, ila katika maisha kwa ujumla. Kwa nini ni muhimu kutumia vyema mamlaka, na kuitii mamlaka? Jadilini majibu yenu darasani siku ya Sabato. `