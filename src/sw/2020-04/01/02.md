---
title: 'Shule ya Kwanza'
date: 27/09/2020
---

Japo kwa kawaida bustani haiwezi kuwa darasa, ni kitu kinachoeleweka kabisa, hasa bustani kama Edeni, ikisheheni utajiri wa uumbaji wa Mungu ambao haukuwa umeathiriwa na dhambi. Yaweza kuwa vigumu kwetu kutafakari kwa mtazamo wa sasa, jinsi viumbe hawa ambao hawana dhambi, wakiishi katika dunia kamilifu, wakiwa chini ya uongozi wa moja kwa moja kutoka kwa Muumba wao, walivyokuwa wanajifunza katika “darasa” hilo. 

`Soma Mwanzo 2:7—23. Je unaona Mungu alikuwa na makusudi gani kumuumba Adamu na kumweka bustanini akiwa amemkabidhi majukumu?`

Mungu alimuumba mwanamume na mwanamke kwa sura yake na kuwapatia makazi na kazi njema ya kufanya. Unapofikiri juu ya mahusiano ya mwalimu na mwanafunzi, huu ni uhusiano unaofaa kabisa. Mungu alijua uwezo wa Adamu kwa kuwa ndiye aliyemuumba. Aliweza kumfundisha Adamu, akijua kuwa angeweza kukuza vipaji vyake kikamilifu. 

Mungu alimpatia mwanadamu jukumu, ila alitaka awe mtu mwenye furaha pia. Na bila shaka, sehemu ya kumpatia furaha ilikuwa kumpatia majukumu. Hata hivyo, ni nani asiyeridhika —kupata furaha hata kutokana na kupewa majukumu na kisha kuyatekeleza kwa uaminifu? Mungu aliujua moyo wa Adamu, na kile ambacho alikihitaji ili astawi, hivyo akampatia Adamu jukumu la kuitunza Bustani. “Bwana Mungu akamtwaa huyo mtu, akamweka katika bustani ya Edeni, ailime na kuitunza.” (Mwanzo 2:15). Ni vigumu kwetu kupata picha yake mawazoni, tukijua tu dunia hii ya dhambi na kifo, kwamba kazi ilijumuisha nini na somo ambalo, bila shaka, Adamu alijifunza wakati akifanya kazi na kuitunza bustani yao ya nyumbani. 

Katika Mwanzo 2:19—23, Mungu anaumba wanyama wa kujumuika pamoja na Adamu, na pia anamuumba Hawa awe mkewe Adamu. Mungu alijua kuwa Adamu alihitaji rafiki na msaidizi aliye sawa naye, hivyo alimuumba mwanamke. 

Mungu alijua pia kuwa mwanadamu alihitaji kuwa karibu naye, hivyo aliumba mahali pazuri ambapo mwanadamu anaweza kujumuika pamoja na Mungu ndani ya bustani. Yote haya hushuhudia makusudi ya Mungu katika uumbaji na pendo lake kwa wanadamu. Kwa mara nyingine tena, kutokana na umbali mkubwa uliopo kati yetu na Edeni, ni vigumu kupata picha hasa mambo yalikuwaje japo inafurahisha kujaribu kupiga picha mawazoni, au sio? 

`Japo tuko mbali mno na Edeni, bado twaweza kujifunza masomo kutoka mazingira ya asili. Je! Baadhi ya masomo hayo ni yapi, na tunawezaje kunufaika nayo tunapoyatafsiri kwa mtazamo wa Maandiko? `