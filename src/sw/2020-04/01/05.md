---
title: 'Kukomboa Kilichopotea'
date: 30/09/2020
---

Wakati Adamu na hawa walipochagua kufuata maneno ya nyoka. walikabiliana na, miongoni mwa athari nyingi, kufukuzwa kutoka kwenye darasa la Mungu. Tafakari juu ya kile Adamu na Hawa walichopoteza kwa sababu ya kuanguka dhambini. Tunapoelewa anguko lao, twaweza kuelewa vyema kusudi la elimu kwetu leo. Licha ya kufukuzwa toka Edeni, maisha katika dunia isiyo kamili yalitoa nafasi kwa kusudi jipya la elimu. 

Iwapo elimu kabla ya Anguko ilikuwa njia ya Mungu ya kuwafanya Adamu na Hawa wamfahamu, wajue tabia yake, wema wake, upendo wake, basi baada ya kufukuzwa kazi ya elimu ni kumsaidia mwanadamu ajue vitu hivyo, pamoja na kuumba sura ya Mungu ndani yetu. Japo kimwili walitengwa mbali na uwepo wa Mungu, watoto wa Mungu bado wanayo fursa ya kumjua Mungu, wema wake, na upendo wake. Kwa njia ya maombi, huduma, na kujifunza Neno lake, twaweza kumkaribia Mungu kama Adamu na hawa walivyofanya bustanini Edeni. 

Habari njema ni kwamba kwa sababu ya Yesu, na mpango wa ukombozi, hawakupoteza kila kitu. Tunalo tumaini la wokovu na urejeshwaji. Na elimu ya Kikristo kwa sehemu kubwa yapaswa kumwelekeza mwanafunzi kwa Yesu na kile alichotenda kwa ajili yetu na urejeshwaji anaotupatia. 

`Soma 2 Petro 1:3—11. Kwa kuzingatia yote yaliyotoweka pale mwanadamu alipofukuzwa kutoka Edeni, aya hizi huja kama faraja kuwa mengi yanaweza kurejeshwa. Ni kitu gani Petro anachoandika ambacho tunapaswa kutenda ili kutafuta urejeshwaji wa sura ya Mungu maishani mwetu?` 

Kupitia kwa Yesu, tumekirimiwa “vitu vyote vipasavyo uzima na utauwa”. Ahadi nzuri ajabu! Je baadhi yake vyaweza kuwa vitu gani? Naam, Petro hutupatia orodha hiyo: imani, wema, maarifa, kiasi, saburi, utauwa, upendano wa ndugu, upendo na kadhalika. Zingatia kuwa maarifa ni mojawapo ya sifa za kitabia azitajazo. Wazo hilo, ni hakika, huzungumza habari ya elimu. Elimu ya kweli itatusababisha kupata maarifa ya kweli, maarifa ya Kristo, siyo tu kuwa tutafanana naye, bali pia tutaweza kumudu kushuhudia maarifa hayo kwa wengine. 

`Tafakari kidogo ukweli kuwa mti uliokatazwa ulikuwa “mti wa ujuzi wa mema na mabaya.” Hii hukuambia nini kuhusu ukweli kwamba Siyo kila maarifa ni mema? Ni nini tofauti iliyopo kati ya maarifa mema na maarifa mabaya? `