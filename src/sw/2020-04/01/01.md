---
title: 'Elimu katika Bustani ya Edeni'
date: 26/09/2020
---

### Somo la Juma Hili
Mwanzo 2:7—23; Mwanzo 3:1—6; 2 Pet. 1:3—11; 2 Pet. 2:1—17; Ebr. 13:7, 17, 24. 

> <p>Fungu la Kukariri</p>
> “Tazama, Mungu hutenda makuu kwa uweza wake; Ni nani afundishaye kama Yeye? ” (Ayubu 36:22). 

Wengi wa wanazuoni wa Biblia wanajua kisa cha Mwanzo 1—3 na wahusika wake muhimu: Mungu, Adamu, Hawa, malaika, na nyoka. Mandhari ni bustani ya kupendeza katika paradiso iitwayo “Edeni.” Mtiririko wa habari unaonekana kufuata mwandamano wa matukio wenye mantiki. Mungu anaumba. Mungu anawaelekeza Adamu na Hawa. Adamu na Hawa wanatenda dhambi. Adamu na Hawa wanafukuzwa kutoka Edeni. Hata hivyo, unapotazama kwa kina sura chache za kwanza za Mwanzo, hasa katika jicho la kielimu, utapata ufahamu wa kina kuhusu wahusika, mtiririko wa matukio, na kisa husika. 

“Mfumo wa elimu ulioanzishwa mwanzoni mwa ulimwengu ulipaswa kuwa kielelezo kwa mwanadamu katika maisha ya miaka yote iliyofuata. Kama kielelezo cha kanuni hizo shule ya mfano ilianzishwa pale Edeni, makazi ya wazazi wetu wa kwanza. Bustani ya Edeni ilikuwa ndilo darasa, mazingira ya asili yalikuwa ndicho kitabu cha kiada, Muumba mwenyewe alikuwa ndiye mwalimu, na wazazi wa kwanza wa familia ya wanadamu walikuwa ndio wanafunzi.”  —Ellen G. White, Education, p. 20. 

BWANA mwenyewe alikuwa ndiye mwasisi, mkuu wa chuo, na mwalimu wa shule hii ya kwanza. Lakini kama tujuavyo, hatimaye Adamu na Hawa walichagua mwalimu mwingine, na kujifunza masomo yasiyofaa. Ni nini kilitokea, kwa nini, na ni nini twaweza kujifunza kutoka kwa kisa hiki cha awali kuhusu elimu ambacho chaweza kutujenga sisi leo? 