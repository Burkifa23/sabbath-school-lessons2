---
title: Dukizo
date: 28/09/2020
---

Miongoni mwa mambo yanayowafurahisha sana walimu walio wengi ni kuweka mpango mzuri wa darasa lao: Kuweka mabango ya kufundishia, kuweka vifaa au vielelezo, na kuweka mpangilio wa chumba kwa namna ya kuvutia sana. Tunapotazama njozi ya Mungu juu ya darasa pale katika bustani ya Edeni, tunaona Mungu alivyoshughulika kuandaa mazingira ya kujifunzia kwa Adamu na Hawa. Alitaka wazingirwe na uzuri. Twaweza kuona kuwa kila ua, kila ndege, kila mnyama, na kila mti ulitoa fursa kwa Adamu na Hawa kuweza kujifunza zaidi kuhusu dunia yao na Muumba wao. 

Hata hivyo kuna badiliko la ghafla toka Mwanzo 2 kwenda Mwanzo 3. Tumeshapitia orodha ya mambo yote mema ambayo Mungu aliyaumba akiwa na makusudi mema. Lakini katika Mwanzo 3:1 tunadokezwa pia juu ya Mungu kuwajalia uhuru wa kuchagua. Kuwepo kwa nyoka kama kiumbe “mwerevu kuliko wanyama wote wa mwitu” ni badiliko toka kwa lugha ambayo tumekuwa tukiitumia mpaka hapa. Maneno kama vile  “chema sana”, “vyema”, “kutoona haya” ni visifa vilivyotumika kuelezea uzuri wa uumbaji wa Mungu katika sura zilizotangulia. Sasa, hata hivyo, kwa uwepo wa nyoka, toni inabadilika. Neno “mwerevu” limetafsiriwa pia kama “mwenye hila”. Ghafla kauli hasi zinaanza kuwepo, katika mazingira ambayo hadi hapa yote yamekuwa makamilifu. 

Naam, kitabu cha Mwanzo, humwakilisha Mungu kuwa kinyume na mwenendo wa “hila.” Mungu anatangaza msimamo wake na matarajio yake kwa familia hiyo ya awali hapo bustanini. Tunajua kutoka kwa agizo la Mungu katika Mwanzo 2:16, 17 kwamba ameanzisha kanuni moja kuu ambayo inapaswa kutiiwa, nayo ni kutokula matunda ya mti ule uliokatazwa. Pamoja na mengine tunayoweza kujifunza kutoka katika kisa hiki, jambo moja ni muhimu: Adamu na Hawa waliumbwa kama viumbe huru wenye uhuru wa uchaguzi, viumbe walio huru kuchagua baina ya utii au kutotii. Hivyo tangu awali, hata katika ulimwengu ambao haujaasi, tunaona uwepo wa uhuru wa uchaguzi kwa wanadamu. 

`Katika Mwanzo 3:1—6, chunguza maelezo aliyotoa nyoka, na vile Hawa alivyojibu. Unaona nini katika maelezo nyoka ampatiayo Hawa? Unagundua nini juu ya jinsi Hawa anavyouchukulia ule mti wa ujuzi wa mema na mabaya?`

Katika Mwanzo 2:17, Bwana alimwambia Adamu kuwa endapo atakula matunda ya mti huo, “atakufa hakika.” Wakati Hawa aliporudia agizo hilo katika Mwanzo 3:3, hakuweka mkazo husika, akiacha neno “hakika”. Katika Mwanzo 3:4, nyoka analirejeza neno hilo “hakika” ila katika mwelekeo hasi kukanusha kile Mungu alichosema. Inaonekana kuwa japo Hawa alifundishwa na Mungu hapo bustanini, hakuweka maanani agizo hilo kama ipasavyo, kama idhihirishwavyo na kauli atumiazo. 