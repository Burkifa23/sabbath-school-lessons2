---
title: 'Rabi Yesu'
date: 03/11/2020
---

Katika mianzo yote ya sura za vitabu vya Agano Jipya, hakuna wenye kuvutia kuliko huu: “Hapo mwanzo kulikuwepo Neno, naye Neno alikuwako kwa Mungu, naye Neno alikuwa Mungu” (Yohana 1:1). Na Yohana sura ya kwanza mara inakupeleka kwenye aya mashuhuri: “Naye Neno alifanyika mwili, akakaa kwetu; nasi tukauona utukufu wake, utukufu kama wa Mwana pekee atokaye kwa Baba; amejaa neema na kweli” (Yohana 1:14). 

`Soma Yohana 1:1—14. Aya hizi hutueleza nini juu ya utambulisho wa Yesu na alichokuwa akifanya hapa? Je hii inapaswa kutuambia nini kuhusu Yesu kama Mwalimu Kielelezo Mahiri?`

Mungu yule yule aliyeongea na Adamu na Hawa bustanini, kisha akaongea na Yakobo kule njiani akitoroka, sasa anajidhihirisha kama binadamu. Agano Jipya hutueleza kuwa Mungu alidhihirishwa kibinadamu katika Yesu. Kupitia Yesu, twaweza kujifunza kuhusu mapenzi ya Mungu na njia zake, kwa sababu Yesu alikuwa Mungu. 

Sura hii huendelea kusema jinsi Yohana Mbatizaji alivyokuwa mhubiri mashuhuri kiasi kwamba hata viongozi wa kidini toka Yerusalemu walimtazamia kuwa ni mtu maalumu. Lakini alikuwa anaandaa njia kwa ajili ya Yeye aliye mkuu kuliko yeye. Mtu maalumu, wa pekee alikuwa mbioni kuja, naye Yohana Mbatizaji, atakuwa hata hastahili “kuilegeza gidamu ya kiatu chake” (Yohana 1:27). 

Siku inayofuata anamwona Yesu na kutangaza kuwa alikuwa ni “Mwana wa Mungu.” Siku hiyo, na Siku iliyofuata, alimtambulisha Yesu kama “Mwanakondoo wa Mungu, aichukuaye dhambi ya ulimwengu.” Pia wawili kati ya wafuasi wa Yohana Mbatizaji wanaamua kumfuata Yesu. Na Yesu alipowauliza wanatafuta nini, walimwita “‘Rabi’ (yaani, Mwalimu)” ( Yohana 1:38). 

Kwa hiyo, Yesu ni Rabi, Mwalimu, naam, lakini kamwe hajawahi kutokea mwalimu wa kibinadamu kama Yeye, kwani yeye pia ni Mungu. Ndiyo sababu Ellen White anamwita Yesu “mwalimu Aliye mkuu kuliko wote ambao dunia ilishawahi kuwa nao.” —Signs of the Times, June 10, 1886. Naam, isitoshe Mwalimu huyu ni Mungu. 

`Ukizingatia Yesu ni nani, kwa nini ina mantiki kujifunza kwake njia bora za kufundisha ukweli wa kiroho? Ni nini tunachoweza kujifunza kutoka kwa Yesu kuhusiana na kwanini si kile tusemacho tu ni muhimu, bali pia vile tutendavyo au tuishivyo? `