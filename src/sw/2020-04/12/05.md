---
title: 'Muda wa Kutafuta Uwiano'
date: 16/12/2020
---

Yesu aliheshimu na kuitii sheria ya Mungu (Mathayo 5:17, 18). Hata hivyo Yesu alikemea uongozi wa kidini vile ulivyozitafsiri sheria. Viongozi hao wa kidini walitishika mno kutokana na kauli Yesu alizotamka kuhusu utunzaji wa Sabato. Sinagogi halikuacha kufanya Sabato iwe fursa ya elimu —Torati ilisomwa na kufafanuliwa bila kukosa. Waandishi na Mafarisayo waliijua sheria kama ilivyoandikwa; hawakupiga hatua kuiishi. Hivyo Yesu alipiga hatua kuwaelimisha wafuasi wake jinsi sahihi ya kushika Sabato. 

`Soma Mathayo 12:1—13 na Luka 13:10—17. Ni fundisho gani alilokuwa akilitoa Yesu kwa watu wa zama zake, na kwetu pia leo, kupitia matukio hayo?`

Ubishi uliozuka kuhusiana na kitendo cha Yesu kuponya mtu siku ya Sabato uliibua ari ya mjadala kuhusu asili ya dhambi, makusudi ya Sabato, uhusiana wa Yesu na Baba, na asili ya mamlaka ya Yesu. 

Mtazamo wa Yesu kuhusu Sabato umewekwa kwa muhtasari kupitia fungu la kukariri la juma hili: “Akawaambia, ‘Sabato ilifanyika kwa ajili ya mwanadamu, si mwanadamu kwa ajili ya Sabato. Basi Mwana wa Adamu ndiye Bwana wa Sabato pia.”’ (Marko 2:27, 28). Alitaka kusisitiza kuwa Sabato haipaswi kuwa mzigo. Iliumbwa (au kutengwa) ili iwe fursa ya watu kujifunza tabia ya Mungu aliyeumba Sabato na kujifunza kwa uzoefu kwa njia ya kuuthamini uumbaji wake. 

Kwa kuamsha maswali kwa njia ya vitendo vyake, Yesu huamsha akili za wanafunzi wake, viongozi wa Kiyahudi, na makutano wapate kutafakari kwa kina zaidi kuhusu Maandiko, na kuhusu kile walichoamini na kile Mungu alichokusudia. Ni rahisi kwetu sote kuweza kujali sheria na taratibu ambazo kwa zenyewe siyo mbaya, ila tukazifanya ndiyo mwisho uliokusudiwa, badala ya kuwa njia kutuelekeza kwenye mwisho maalum —kupata maarifa na kuijua tabia ya Mungu tunayemtumikia. Na hii hutusababisha kutii kikamilifu kwa kutumainia wema wa haki ya Kristo kwetu. 

`Je utunzaji wako wa Sabato ukoje? Je umeifanya iwe siku ya usifanye hivi, usifanye vile, badala ya kuwa pumziko la dhati katika BWANA na kumjua zaidi? Iwapo ndivyo, ni mabadiliko gani utafanya ili unufaike zaidi na Sabato kama Mungu alivyokusudia? `