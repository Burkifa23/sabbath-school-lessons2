---
title: 'Muda wa Kujumuika Pamoja'
date: 17/12/2020
---

Yesu aliwapatia wanafunzi wake kielelezo cha kukutanikia kila juma katika sinagogi. Baada ya ufufuo wake waliendelea na kawaida hiyo njema, kama walivyofanya wafuasi wengine wa Yesu. Ndani ya sinagogi kukawa ndilo jukwaa la wanafunzi kutoa hoja kuhusu ufufuo, nayo Sabato ilitoa fursa ya jamii kujikusanya pamoja kujifunza. Isitoshe, Yesu alikuwa Masihi Mwebrania, Masihi aliyetabiriwa katika Agano la Kale, ambalo lilikuwa likisomwa katika sinagogi kila Sabato. Kwani ni sehemu gani bora kwa waumini kumtangaza Yesu kuliko katika sinagogi, ambapo waliwashuhudia Wayahudi na wengine “wenye kumcha BWANA”(Mdo.13:16, 26)? 

`Tazama aya zifuatazo: Je hutuambia wafuasi wa Yesu walitumia mbinu gani kuhutubia katika kumbi za hadhara? Kadri unavyosoma aya hizi, fikiria juu ya mahali walipokuwa wakihutubia, nani walikuwa walengwa, nini kilitamkwa, matokeo yalikuwaje: Mdo. 13:14—45; Mdo. 16:13, 14; Mdo. 17:1—5; Mdo. 18:4.`

Ushuhuda wa mitume ulikuwa binafsi na wa Maandiko. Paulo alielezea historia ya Israeli, akianza na “baba zetu” (Matendo 13:17) wakiwa Misri, akafuatilia historia yao hadi zama za Waamuzi, Wafalme, hadi zama za Mfalme Daudi, ambaye katika ukoo wake alizaliwa Yesu. 

Paulo na wengine walionesha jinsi uzoefu wao binafsi na ufahamu wao ulivyokuwa na mchango mkubwa kufafanua Maandiko. Walikuwa na maarifa, wakajadili na kuhojiana. Muunganiko wa ushuhuda binafsi pamoja na Maandiko yaliyowasilishwa kwa kuhubiri, kufundisha, na kujadiliana yalikuwa na mguso mkuu. Kama aya za Biblia zioneshavyo, baadhi ya viongozi wa dini walionea wivu mamlaka ya mitume na uweza na mvuto waliokuwa nao juu ya watu, wakiwemo Wayahudi na Mataifa. 

Kanisa la Waadventista wa Sabato linayo historia kubwa ya shuhuda zenye kuleta matumaini na uchambuzi wa Maandiko kwa kupitia mahubiri na ufundishaji. Muunganiko wa shule ya Sabato pamoja na huduma kuu na mikutano mingine siku ya Sabato (kwa mfano: mikutano ya vijana) hutupatia msingi mzuri wa elimu kwa ibada ya Waadventista. Wakati hili linahitaji kuungwa mkono na mbinu zingine za kujifunza, ni muhimu mno kwa uzoefu wa kielimu wa Sabato.
