---
title: 'Wasaa wa Kujifunza Vipaumbele'
date: 15/12/2020
---

Kuinuka na kuanguka kwa uzoefu wa taifa la Israeli na Mungu kulitegemea sana jinsi walivyojihusisha na Sabato. Mungu alikutazama kutotaka kwao kuheshimu Sabato kama ishara ya Yeye kutokuwa wa muhimu maishani mwao (Yer. 17:19—27). Walipojitoa upya kuitunza Sabato ilikuwa “Ia sehemu muhimu ya urejeshwaji —ishara kuwa vipaumbele vimewekwa kwa usahihi. Isaya 58 huonesha tofauti ya kushangaza. 

`Soma Isaya 58:1—14. Ni jambo gani Mungu anawaambia watu Wake hapa ambalo ni muhimu kwetu pia leo?`

Wana wa Israeli wanaonekana kama wafuasi wa Mungu —katika ibada yao, katika kufunga kwao —ila namna walivyoishi baada ya ibada inaonesha kuwa walikuwa wakionesha mfumo tu wa tabia njema hawakuwa na dini ya moyoni ya kujitoa kikamilifu kuitii sheria ya Mungu. Isaya 58 huendelea kueleza kile Mungu anachotazamia kwa watu wake. 

Hii haitoshi. Soma Isaya 58:13, 14. Ni kwa nini Mungu anakazia kuhusu Sabato mwishoni mwa sura hiyo? Nabii anatumia hapa kauli sawa na zile azitumiazo kwingineko kwenye sura hii: “usifanye anasa yako”; usizifuate “njia zako mwenyewe”; “wala kuyatafuta yakupendezayo”; “wala kusema maneno yako mwenyewe.” Kwa maneno mengine, Sabato siyo suala la kupitia zoezi fulani la ibada, ukiwaza mawazo yako mwenyewe na kuishi maisha kinyume na ibada. Sabato inapasa iwe siku ya furaha na ya kuheshimika. Kwa muktadha wa sura hii, Sabato inahusu kufurahia kujifunza tabia na makusudi ya Mungu, na kisha kuiishi tabia na makusudi hayo ya Mungu katika mahusiano yetu na wengine. Kujua namna ya kuendesha taratibu za Sabato na ibada haitoshi. Kujifunza sharti kuwe na mguso maishani. Sabato ni fursa ya kujifunza na kuishi vile tulivyojifunza. 

`Je unaifurahia Sabato? Iwapo sivyo, utafanya nini ili kubadilisha hali hiyo? Je umejifunza jinsi ya “kuiheshimu na kuitukuza” Sabato? Jadilini katika darasa lenu la shule ya Sabato kile maneno hayo yanachoweza kumaanisha? Ijadilini kwa uhalisia kadiri iwezekanavyo? `