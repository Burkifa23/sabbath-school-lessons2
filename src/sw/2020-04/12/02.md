---
title: 'Wasaa wa Kustaajabu'
date: 13/12/2020
---

Je umewahi kujiuliza ni kwa nini Mungu alitupatia visa viwili vya uumbaji katika kitabu cha Mwanzo? Mwanzo 1 husimulia juma la uumbaji na dunia ya kushangaza ilivyopewa umbo na uhai, hadi hatimaye kufikia hitimisho pale alipoumbwa Adamu na Hawa siku ya sita. Mwanzo 2 husimulia kisa hicho hicho cha uumbaji, ila katika mtazamo mwingine, ukikazia tukio la siku ya sita. Adamu ndiye kiini cha sura hii, na kila kitu duniani kinaelezewa kuwa kimekuwepo kwa ajili yake yeye na mkewe, ikiwemo bustani, mito na wanyama. 

Uumbaji ni tukio kubwa mno lisiloweza kuelezewa kwa sura moja tu. Sura ya kwanza ya Mwanzo hutuelezea juu ya Mungu mwenye nguvu, mbunifu mwenye kupenda uzuri mkamilifu. Sura ya pili ya Mwanzo hutuambia juu ya Mungu wa mahusiano, ambaye anataka wanadamu wapende na kujaliana wao kwa wao na pia waweze kujali uumbaji wa Mungu. 

`Soma Mwanzo 1 na 2 na kisha tafakari jinsi ambavyo Sabato ya Kwanza (Mwanzo 2:1â€”3) huunganisha kisa cha uumbaji cha kwanza na kile cha pili. Hitimisho lako hukusaidiaje kuelewa maana ya Mungu kuibariki na kuitakasa sabato?`

Fikiria kuwa wewe ndiwe Adamu katika Sabato ile ya kwanza. Ndiyo siku yako ya kwanza maishani, siku yako ya kwanza kuwa na mkeo, na siku yako ya kwanza pamoja na Mungu. Ni siku ya elimu kuu iliyoje! Unaanza kujifunza kuhusu Mungu Muumba wa Vitu vyote hivyo vya kupendeza. Unashangaa kuona mnyama mkubwa tembo na kisha kiumbe mdogo chura; wote wakiwa na sura zenye uzuri wa kipekee. Unatabasamu unavyoona ukakamavu wa twiga au nyati. Unaduwazwa na uzuri wa rangi na mwonekano wa mimea, sauti za kuvutia za viumbe, aina nyingi za maua yenye harufu nzuri za kuvutia, na mandhari yenye mivuto ya kupendeza. Zaidi mno unajifunza kuhusu mahusiano: uwajibikaji, kujali, na upendo. Unapata uzoefu wake kwa kujumuika pamoja na Muumba wako; unaanza kuitekeleza kwa vitendo kwa viumbe wengine waliobakia. 

Sabato ya kwanza ya Adamu na Hawa ni hakika haikuwa uzoefu usioshughulisha. Ilikuwa ni fursa waliyoandaliwa na Mungu kumtazama Muumba na uumbaji wake. Ulikuwa wasaa kwao kuweza kushangaa.

`Orodhesha fursa mbalimbali za kielimu alizokuwa nazo Adamu na Hawa katika Sabato ile ya kwanza. Ni zipi kati ya fursa hizo zipo hata leo, hata kama ni kwa muundo tofauti? Je zinawezaje kukusaidia kuboresha uzoefu wako siku za Sabato? `