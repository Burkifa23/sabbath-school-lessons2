---
title: 'Msije Mkasahau'
date: 08/10/2020
---

Kabla ya wana wa Israeli kuingia nchi ya Ahadi, Musa aliongea nao kwa mara ya pili, akiwasimulia mambo makuu Mungu aliyowatendea na vile alivyowaongoza, akawasihi tena na tena akiwasisitiza wasije wakathubutu kusahau makuu Mungu aliyowatendea. Kwa jinsi ya pekee Kumbukumbu la torati lilikuwa usia na agano la mwisho la Musa. Japo liliandikwa mamia ya miaka iliyopita, katika utamaduni na mazingira ya maisha tofauti kabisa na mambo yatukabiliyo leo, kanuni hizo ni za manufaa mno kwetu leo pia. 

`Soma Kumbukumbu 6. Ni mambo gani tuwezayo kujifunza hapa kuhusu kanuni za elimu ya Kikristo? Ni nini chapaswa kuwa kiini kwa yote tufundishayo, siyo tu kwa watoto wetu bali pia kwa yeyote miongoni mwetu asiyejua kile tunachofahamu kuhusu Mungu na matendo yake makuu ya wokovu? Ni maonyo gani tunayopata kutoka kwa aya hizi, vile vile?`

Jambo kiini walilotakiwa kuwafundisha watoto wao lilikuwa utendaji wa ajabu wa Mungu miongoni mwao. Sambamba na hilo walipewa tahadhari kuu kuwa kamwe wasije wakasahau makuu Mungu aliyowatendea. Naam, endapo wazazi watazingatia jukumu lao kuu la kuwapatia watoto elimu ya kweli, basi ni muhimu kujishughulisha wapate hazina ya maarifa na kupangilia ratiba za maisha yao wawe na muda wa kuwa pamoja na watoto wao. 

“Mwalimu wa kwanza wa mtoto ni mama yake. Wakati mtoto akiwa hatua ya shughuli nyingi na ukuaji wa haraka, elimu kwa kiwango kikubwa ipo mikononi mwa mama ”. —Ellen G White, Education, uk. 275. Huu ndiyo wakati mwafaka ambapo wazazi huwashuhudia watoto wao upendo na ahadi za Mungu. Ukitenga muda kila siku kuwafundisha watoto wako hekima na ahadi za Mungu italeta mguso mkuu katika familia yako kwa ajili ya vizazi vijavyo. 

`Soma aya hii: “Na maneno haya ninayokuamuru leo, yatakuwa katika moyo wako; nawe uwafundishe watoto wako kwa bidii, na kuyanena uketipo katika nyumba yako, na utembeapo njiani, na ulalapo, na uondokapo.” (Kumbukumbu 6:7). Ni ujumbe gani muhimu tunaoupata hapa, na ni kwa jinsi gani ni muhimu kuwafundisha watoto wetu ukweli wa Mungu, na sisi wenyewe vile vile? `