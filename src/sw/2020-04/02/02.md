---
title: 'Familia ya Kwanza'
date: 04/10/2020
---

Hatujapewa taarifa kwa kina —kwa hakika —katika kurasa za mwanzo za Maandiko kuhusiana na aina ya elimu ya familia iliyoendelea wakati wa awali wa historia ya mwanadamu, japo tunayo hakika kuwa elimu hiyo ilikuwa ikiendelea ndani ya mfumo wa familia wakati huo. 

“Mfumo wa elimu ulioanzishwa pale Edeni ulijengwa katika familia. Adamu alikuwa “mwana wa Mungu” (Luka 3:38), na watoto wa Aliye Juu walipokea elimu yao toka kwa Baba yao. Kwa hali halisi, elimu yao, ilijengwa katika shule za kifamilia.” —Ellen G. White, Education, uk. 33. Na japo hatujui halisi kile kilichofundishwa, twaweza kuwa na uhakika kuwa kilijengwa kwenye maajabu ya uumbaji, na baada ya dhambi, mpango wa ukombozi. 

`Je aya zifuatazo hufundisha nini, na kwa nini hizi zilikuwa sehemu ya elimu ambayo Adamu na Hawa waliwapatia watoto wao? Mwanzo 1—2, Mwanzo 3:1—15, 2 Kor. 4:6, Luka 10:27, Gal. 3:11, Ufu. 22:12.` 

“Mfumo wa elimu ulioanzishwa mwanzoni mwa ulimwengu ulipaswa uwe kielelezo cha mwanadamu katika vizazi vyote. Kama kielelezo cha kanuni zake, shule kielelezo ilianzishwa pale Edeni, nyumbani kwa wazazi wetu wa kwanza.” —Ellen G. White, Education, uk. 20. 

Elimu ya Kikristo ni uamuzi wa dhati wa kuelimisha familia na waumini wajue mafundisho ya kiimani, ibada, maarifa, ujumuikaji pamoja, uinjilisti na huduma. Nyumbani ndipo mahali unapohudumia wanafamilia kuhusu upendo na ahadi za Mungu. Ndipo mahali ambapo Yesu anatambulishwa kwa watoto kama Bwana na Mwokozi wao, na ambapo Biblia inatambulishwa kama Neno la Mungu. Katika familia ndipo unaonesha jinsi mahusiano mema na ya kina na Baba wa mbinguni yanavyofanana. 

Katika Mwanzo 4:1—4, twamwona Kaini na Habili wakileta sadaka zao kwa BWANA. Tunajua hakika kuwa walishajifunza maana na umuhimu wa sadaka katika mpango wa ukombozi kupitia elimu yao ya familia. Kama kisa kioneshavyo, elimu bora siyo mara zote huishia kwenye matarajio mema yaliyokusudiwa. 

`Bila kujali hali ya kaya yenu ilivyo, ni chaguzi gani waweza kufanya ili nyumbani hapo pawe mahali salama ambapo ukweli waweza kufundishwa na watu kuuishi?`