---
title: 'Utoto wa Yesu'
date: 05/10/2020
---

Maandiko hutupatia kwa ufupi sana habari za utoto wa Yesu. Mengi kuhusu miaka hiyo hubakia kuwa fumbo. Hata hivyo tumepatiwa fununu kuhusu tabia ya wazazi wake wa duniani, Mariamu na Yusufu, na kile tujifunzacho juu yao hutusaidia kuelewa kitu fulani kuhusu utoto wake na elimu yake ya awali. 

**Aya zifuatazo hutufundisha nini kuhusu Mariamu na Yusufu na zinawezaje kutupatia fununu kuhusu vile Yesu alivyoelimishwa na wazazi wake?** 

`Luka 1:26—38`

`Luka 1:46—55`

`Mathayo 1:18—24`

Kupitia aya hizi tunaoneshwa kuwa wote wawili, Mariamu na Yusufu, walikuwa Wayahudi waaminifu, wenye kutafuta kwa bidii kuishi wakizitii sheria na maagizo ya Mungu. Na kwa hakika, BWANA alipowajia na kuwasimulia kile ambacho kingetokea, walitekeleza kwa uaminifu walichoambiwa. 

“Mtoto Yesu hakupokea elimu yake toka shule za sinagogi. Mama yake alikuwa ndiye mwalimu wake wa kwanza wa kibinadamu. Toka mdomoni mwa mama huyo, na kutoka kwa magombo ya manabii, aliweza kujifunza mambo ya mbinguni. Maneno ambayo kwa kinywa chake Alimwambia Musa kwa ajili ya Israeli sasa Alifundishwa magotini mwa mama yake. Kadri alivyokua kutoka utotoni kuingia ujana hakutafuta shule za Marabi. Hakuhitaji elimu ipatikanayo katika vyanzo hivyo; kwani Mungu Alikuwa ndiye Mwalimu wake.” —Ellen G. White, The Desire of Ages, uk. 70. 

Ni hakika Mariamu na Yusufu walikuwa walimu wazuri na waaminifu kwa mtoto Yesu ila, kama isimuliwavyo katika Luka 2:41—50, yapo mengi kuhusu Mwana wao ambayo hawakuyaelewa, kwa vile Yesu alikuwa na maarifa na hekima maalum aliyokuwa amepewa Yeye pekee na BWANA. 

`Soma tena nukuu ya Ellen G. White iliyosimuliwa hapo juu. Je akili zetu huelewa nini tunaposikia kuwa alijifunza magotini mwa mama yake maneno ambayo Yeye Mwenyewe Aliyanena? Hii hutuambia nini kuhusu pendo la ajabu la Mungu? Ni kwa jinsi gani sisi, viumbe walioanguka dhambini, tunaitikia pendo hilo? `