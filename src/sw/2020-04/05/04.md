---
title: 'Kuelewa nia ya Mwalimu wa Walimu'
date: 27/10/2020
---

`Jamii ya Wakristo huko Filipi ilikuwa na hitaji gani lililomsukuma Paulo kuwaandikia barua? Wafilipi 2:1—4; Wafilipi 4:2, 3.`

Wafilipi 2:1—11 ni moja ya aya za msingi sana katika Biblia. Aya hiyo hujadili kuwepo kwa Kristo tangu zamani za umilele, uungu wake, ufanyikaji mwili, ubinadamu wake, vile alivyokubali kifo msalabani. Huelezea njia ndefu, ngumu, ya kujidhili ambayo Yesu aliipitia toka mbinguni hadi Kalvari (Wafilipi 2:5—8). Na pia huelezea jinsi Baba “alivyomwadhimisha mno, akamkirimia Jina lile lipitalo kila jina; ili kwa Jina la Yesu kila goti lipigwe” (Wafilipi 2:9—11). Ukweli mkuu wa ajabu umesheheni katika aya hizi. 

`Paulo anaitambulishaje Wafilipi 2:5—11? Miongoni mwa matukio maishani mwa Yesu ambayo anayaadhimisha, ni yapi unadhani waumini wapaswa kuyaakisi maishani mwao? Wafilipi 2:6-11.`

Paulo anatarajia kuwa waumini huko Filipi, ambao bila shaka walikuwa wabishi, wataweza kujifunza kutoka kwa Yesu na vile alivyofanyika mwili. Iwapo Yesu alijidhili hadi kuchukua umbo la mwanadamu—“akatwaa namna ya mtumwa, akawa ana mfano wa wanadamu” (Wafilipi 2:7 hata akajisalimisha asulubiwe, ni kwa kiasi gani wapaswa kujisalimisha wao kwa wao katika pendo? 

Tunakumbushwa kuwa yapo mengi ya kujifunza kutoka kwa Mwalimu Yesu Kristo, Yesu. Tunajifunza kupitia ujumbe alioutoa wakati wa huduma yake hapa duniani. Tunajifunza kupitia miujiza aliyotenda na vile alivyowajali wengine. Twaweza kufanya hima kuiga kielelezo cha unyenyekevu cha Yesu aliyekuwa tayari kuziacha fahari za mbinguni azaliwe horini mwa kulishia mifugo (somo kuu kwetu jinsi gani!) katika mahusiano yetu. 

Kinyume chake, dunia pote hutuvuta kujisifia wenyewe na kujiinua kwa sababu ya mafanikio yetu. Pale horini mwa kulishia ng’ombe mjini Bethlehemu na kutoka kwa Mwalimu Yesu Kristo tunajifunza somo maalumu—kwamba kazi kubwa ya Bwana ya elimu na wokovu inakamilishwa siyo kwa kujigamba na kujiinua nafsi ila kwa kujinyenyekeza wenyewe mbele za Mungu na kuwa watumishi wa wengine. 

`Ni hali gani ngumu inayokukabili sasa ambayo kujinyenyekeza kwako kungekupatia fursa bora sana ya kumwakisi Kristo kwa wengine? `