---
title: 'Mtazamo wa Kibiblia wa Ulimwengu'
date: 20/10/2020
---

Kama ilivyogusiwa kwenye utangulizi, hakuna aliye na mtazamo wa ulimwengu ambao haujaathiriwa na upande fulani. Kwa mfano, mkana Mungu aonapo upinde wa mvua mawinguni kwake si chochote ila ni tukio tu la kawaida la asili. Halina maana yoyote isipokuwa ile wanadamu watakayoamua kulipatia. Kinyume chake, mtu atazamaye kwa mtazamo wa kibiblia haoni kuwa ni tukio tu la kawaida, mwanga wa jua na maji vikikutana, ila unamthibitishia ahadi ya Mungu ya kutoiangamiza tena dunia kwa gharika (Mwanzo 9:13—16). 

“Ni kujishusha kukuu ajabu kwa Mungu na huruma zake kwa wanadamu wakosefu kuweza kuwapatia upinde mzuri wa mvua kama ishara ya agano lake na wanadamu. Lilikuwa ni kusudi la Mungu kuwa vizazi vijavyo vitakapouliza maana ya upinde huo wa mvua angani, wazazi wao wataweza kuwaelezea tena tukio la gharika na kuwaambia kuwa Aliye Juu ameweka upinde huo mawinguni kama uhakika thabiti kuwa gharika tena haiwezi kuikumba nchi.” —Ellen G. White, Patriarchs and Prophets, p. 106. 

Kwa Waadventista wa Sabato, Biblia ndiyo Maandiko yaliyo chimbuko la imani yetu. Hutufundisha mtazamo wa ulimwengu, “kichujio” ambao kwa huo twaweza kutazama na kuuelewa ulimwengu, ambao waweza kuwa mahali pagumu kwetu kupambanua. Maandiko hutuwekea mazingira ya kuweza kuuelewa uhalisi tunaojikuta ndani yake, ambao sisi ni sehemu yake, nao mara nyingi unatushangaza na kutuchanganya. 

`Ni ukweli gani tunaupata katika aya zifuatazo ambazo waweza kutuelewesha uhalisi tunaoishi ndani yake? Efeso. 6:12; Marko 13:7; Rum. 5:8; Rum. 8:28; Mhubiri 9:5; Ufunuo 20:5, 6.`

Kama Waadventista wa Sabato, yatupasa kuzingatia kikamilifu mafundisho ya Biblia, kwani huu ndiyo ukweli uliofunuliwa na Mungu kwa wanadamu, ukituelezea mambo mengi kuhusu ulimwengu ambayo vinginevyo hatungaliweza kuyafahamu au kuyajua. Hivyo, elimu yote ya Kikristo sharti ijengwe na kujikita katika Neno la Mungu, na fundisho lolote kinyume cha hapo ni lazima likataliwe.  

`Ni yapi baadhi ya mafundisho ya Biblia ambayo hupingana na imani na dhana zinazoshikiliwa na watu wengi? Tofauti hiyo hutufundisha nini kuhusu umuhimu wa uzingatiaji kikamilifu wa Neno la Mungu?`