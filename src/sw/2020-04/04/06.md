---
title: 'Sheria ya Mungu'
date: 22/10/2020
---

Miaka iliyopita, huko Ufaransa, taifa lilikuwa linajadili suala la adhabu ya kifo: endapo yapaswa kufutwa? Watetezi wa kutaka adhabu hiyo ifutwe walimwendea Mwandishi mashuhuri wa Ufaransa aitwaye Michel Foucault na kumsihi aandike tahariri kwa niaba yao. Kwa ajabu tahariri aliyoandika haikuhusu ukomeshaji tu wa adhabu ya kifo, bali pia ilihusu ufungaji wa mfumo wote wa magereza na kuwaacha wafungwa waende zao wakiwa huru. 

Kwa nini? Hii ni kwa vile machoni mwa Michel Foucault mifumo yote ya maadili ilikuwa tu ubunifu wa wanadamu, mawazo ya watawala yaliyowekwa pamoja ili kuwatawala walio wengi. Hivyo kwake kanuni za kimaadili hazikuwa na uhalali kabisa. Japo mtazamo wake ulipitiliza, twaona anaongelea matokeo ya tatizo ambalo siyo jipya. Musa alilishughulikia katika Israeli ya kale maelfu ya miaka iliyopita “ ‘Msifanye kwa kufuata mambo yote tuyafanyayo hapa leo, kila mtu kama aonavyo vema machoni pake” (Kumbukumbu 12:8, soma pia Waamuzi 17:6, Mithali 12:15). 

Naam, endapo hatupaswi kutenda yaliyo mema machoni mwetu, inamaanisha sisi siyo wenye haki, au watakatifu, na wajuzi kiasi cha kujua kipi ni sahihi kimaadili —sasa tutajuaje litupasalo kutenda? Jibu ni kwamba BWANA aliyetuumba, ametupatia kanuni za kimaadili kuishi kwazo. Yumkini macho yetu hayawezi kuona kwa usahihi, ila macho ya Mungu yanaweza. 

`Aya zifuatazo hutufundisha nini kuhusu mwenendo wa kimaadili? Kumbukumbu 6:5, Marko 12:29—31, Ufunuo 14:12.`

Ili tuweze kufanya ukombozi kuwa kiini cha mtazamo wetu wa kibiblia wa ulimwengu, basi, kama tulivyoona juma lililopita, sheria ya Mungu, yaani Amri kumi sharti ziwe kiini vile vile. Hata hivyo, tumekombolewa kutoka kitu gani kama siyo dhidi ya dhambi, ambayo ni uasi wa sheria (Rum. 3:20)? Injili haileti maana endapo hakuna sheria ya Mungu; na hii ndiyo sababu sheria bado inatuhusu, japo haiwezi kutuokoa. (Na hii ndiyo sababu tunahitaji injili). 

Kwa jinsi hiyo, elimu yote ya Waadventista wa Sabato sharti ikazie kile Mama White alichoeleza “kudumu milele kwa sheria.” (The Great Controversy, uk. 63), ikiwemo Sabato. Iwapo lengo la elimu ni kusaidia kurejesha sura ya Mungu ndani yetu kwa kadiri iwezekanavyo katika maisha haya, basi hata katika ngazi ya msingi kabisa sheria ya Mungu lazima iinuliwe, kwa kufuata kielelezo cha Kristo, kama kanuni ya maadili inayotuonesha kile ambacho kwa kweli ni sahihi machoni pa Mungu. 46 