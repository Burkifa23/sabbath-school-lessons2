---
title: 'Swali la Leibniz'
date: 19/10/2020
---

Miaka mingi iliyopita, mwanasayansi mashuhuri wa Kijerumani Gottfried Wilhelm Leibniz aliwahi kuuliza swali la msingi kabisa: “Kwa nini kuna kitu badala ya utupu?” 

`Aya zifuatazo hutupatiaje jibu kwa swali la Leibniz? Mwanzo 1:1; Yohana 1:1—4; K utoka 20:8—11; Ufunuo 14:6, 7; Ayubu 12: 7—10.`

Inapendeza sana jinsi ambavyo katika Biblia kuwepo kwa Mungu kunasadikika. Mwanzo 1:1 haianzi kwa hoja tele zenye mantiki (japo zipo tele) za kuthibitisha uwepo wa Mungu. Inaanza kwa kuchukulia (kusadiki) kuwa yupo (soma pia Kutoka 3:13, 14), na kutoka katika mwanzo huo mfupi, Mungu kama Muumba, Biblia na yote inayoyafunua ndani ya kurasa zake huchimbuka. 

Fundisho la uumbaji ni la msingi pia katika elimu yoyote ya Kikristo. Kila kitu tunachoamini kama Wakristo, kila kitu, hutegemea fundisho la siku sita za uumbaji. Biblia haikuanza na kauli kuhusu upatanisho, au kuhusu sheria, au kuhusu msalaba, au kuhusu Marejeo ya Yesu. La hasha, ilianza na kauli kuhusu Mungu kama Muumba, kwani mafundisho yote mengine hayana maana isipokuwa tu pale unapokuwepo uhalisi kuwa Mungu ni Muumba wetu. 

Kwa jinsi hiyo, mtazamo wa kibiblia wa ulimwengu sharti ukazie umuhimu wa fundisho la uumbaji. Mkazo huo ni wa muhimu sana kwa vile fundisho la uumbaji limepata mashambulizi makali kwa kisingizio cha sayansi. Nadharia ya mgeuko —mabadiliko ya taratibu ya viumbe kwa mabilioni ya miaka, yote yakitokea bila kufululiza, kwa kubahatisha —imeleta uharibifu mkuu wa imani katika Biblia kwa mamilioni ya watu. Yumkini hakuna fundisho kinzani kwa Biblia na imani ya Kikiristo kama nadharia hii ya uibukaji (mgeuko). Hii ndiyo sababu dhana kwamba uibukaji kwa namna fulani unaweza kufanywa uendane na fundisho la kibiblia la uumbaji ni mbaya hata kuliko nadharia ya uibukaji ya wakana Mungu. Kwa vyovyote vile huwezi kushikilia nadharia hii ya uibukaji pasipo kuidharau Biblia na imani ya Kikristo kwa ujumla wake.  

`Mungu hutuuliza kutumia moja ya saba ya maisha yetu, kila juma, kukumbuka uumbaji wa siku sita, jambo ambalo haulizi kuhusiana na mafundisho mengine. Je hii hutuambia nini kuhusiana na jinsi fundisho hili lilivyo muhimu na la msingi kwa mtazamo wa Kikristo wa ulimwengu?`