---
title: 'Mbingu, Elimu na Kujifunza Milele Zote'
date: 19/12/2020
---

### Somo la Juma Hili
Yohana 3:16, 1 Yohana 5:13, 1 Tim. 1:16, 1 Kor. 13:12, Zekaria 13:6.

> <p>Fungu la Kukariri</p>
> “Mambo ambayo jicho halikuyaona wala sikio halikuyasikia, (Wala hayakuingia katika moyo wa mwanadamu,) Mambo ambayo Mungu aliwaandalia wampendao" (1 Wakorintho 2:9). 

Mshairi, akihofia kifo, alipoulizwa juu ya namna mtu anavyoweza kuishi bila “kuwa na uhakika kesho yake ikoje, atakufa kifo gani, hatari gani inamsubiri, na nini hatima yake ng’ambo ya kaburi?” Aliunda katika shairi lake kile alichoita IPH(the Institute of Preparation for Hereafter —Taasisi ya Maandalizi ya Maisha Yajayo). Ila mtu atajiandaaje kwa maisha yajayo endapo hata hajui nini humpata mtu ndani ya kipindi hicho? 

Jambo la kufurahisha ni kuwa, Biblia hutupatia ufahamu mkubwa kuhusu mada ya mbinguni, nchi mpya, na elimu na maisha tutakayoishi katika umilele. Kama tulivyoona kwenye robo yote hii, maandalizi ya maisha yajayo (IPH) inafanyika hapa tena sasa hivi, katika maisha haya, na elimu yetu yote —pasipo kujali fani ya masomo —inapaswa kuwa inatuandaa kwa ajili ya hayo “maisha yajayo”. Hata hivyo, shule yoyote yaweza kutoa mengi mazuri, maarifa tele yenye manufaa. Lakini kuna faida gani endapo mtu atapata maarifa yote na bado apoteze uzima wa milele? 

Juma hili tutaangalia kile ambacho kalamu ya uvuvio inakisema kuhusu elimu katika chuo kikuu cha mbinguni, shule iendeleayo milele na milele, tukijifunza na kukua milele zote. Katika shule hii ya maisha yajayo, tutajifunza mambo ambayo katika dunia ya sasa, hatuwezi hata kuyawaza. 
