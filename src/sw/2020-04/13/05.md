---
title: 'Shule Katika Maisha Yajayo'
date: 23/12/2020
---

`“Maana dhiki yetu nyepesi, iliyo ya muda wa kitambo tu, yatufanyia utukufu wa milele uzidio kuwa mwingi sana; tusiviangalie vinavyoonekana, bali visivyoonekana. Kwa maana vinavyoonekana ni vya muda tu; bali visivyoonekana ni vya milele.” (2 Kor. 4:17—19). Je aya hizi hutupatia tumaini gani? Ni nini baadhi ya mambo hayo yasiyoonekana ya umilele tunayoyasubiria, tuliyoahidiwa kupitia Kristo? Soma pia Ufunuo 21:1, 2; Ufunuo 2:7; Ufunuo 7:14—17.`

Japokuwa ahadi alizotuahidi Yesu ni halisi, licha ya sababu nyingi za kutufanya tuziamini, ukweli unabaki kuwa kile Biblia itupatiacho ni vidokezo, fununu tu ya kile kikubwa halisi tukisubiricho. Jambo moja tunaloweza kuwa na hakika nalo, ni kuwa mambo hayo yatakuwa makubwa, hasa ukizingatia vile maisha yatakavyokuwa mazuri ajabu katika maisha yasiyokuwa na adha ya dhambi! 

Maumivu yote, mateso yote, mambo yote tunayopambana nayo hapa duniani yanatokana na dhambi na matokeo ya dhambi. Kristo alikuja kukomesha yote hayo, naye atarejesha upya dunia yetu iwe vile Mungu alivyokusudia iwe kabla ya dhambi kuingia. Kwa hakika, mambo yatakuwa mazuri sana, kwa vile katikati ya utukufu huo mkuu daima tutaweza kuyaona makovu katika mikono na miguu ya Yesu, gharama ya ukombozi wetu. 

“Hapo, wakati pazia linalotia giza kuona kwetu litakapoondolewa, na macho yetu yatakapoutazama ulimwengu ule wa uzuri ambao kwa sasa tunauona tu kwa jinsi ya fumbo kama kuona kwa hadubini; tutakapoangalia utukufu wa mbingu, ambazo kwa sasa zimetawanyika mbali uzichunguliapo kupitia kwa darubini kubwa; hapo baka la dhambi litakapoondolewa, dunia yote itaonekana katika 'uzuri wa Bwana Mungu wetu,’ uwanja mpana kiasi gani utafunguliwa kwa ajili ya utafiti wetu! Pale mwanafunzi wa sayansi atakapoweza kusoma kumbukumbu za uumbaji na wala hatapata kumbusho lo lote la kanuni za uovu. Ataweza kusikiliza muziki wa sauti za asili na hatagundua sauti yo yote ya maombolezo au huzuni. Katika vitu vyote vilivyoumbwa, atagundua mwandiko mmoja tu —katika ulimwengu wote mpana ataona, “Jina la Mungu kwa herufi kubwa,” na hakuna duniani wala baharini ama angani dalili japo moja ya ubaya ambayo imebakia.” —Elimu ya Kweli uk. 243 (Education, p. 303). 

`Jaribu kupiga picha mawazoni jinsi hali itakavyokuwa pale tutakapoishi milele zote katika ulimwengu mpya, pasipo kikwazo au adha yoyote ituleteayo masumbufu katika maisha haya. Unafikiri kutakuwaje? Ni mambo gani kwa upekee una shauku ya kuyaona? `