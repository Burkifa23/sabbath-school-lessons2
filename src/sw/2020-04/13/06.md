---
title: 'Mwalimu Aliye Mkuu'
date: 24/12/2020
---

Kama tulivyoona robo hii yote, nyanja moja muhimu katika huduma ya Kristo hapa duniani, ni ile ya Yeye kuhudumu kama Mwalimu. Tangu mwanzo mwa huduma yake, iwe ni kupitia tendo au muujiza, Yesu daima alikuwa akifundisha wafuasi wake ukweli kuhusu Yeye mwenyewe, kuhusu Baba, kuhusu wokovu, na kuhusu tumaini lililo mbele yetu (soma Mathayo 5:2, Marko 4:2, Luka 19:47, Yohana 6:59). 

Naam, yote uhitajikayo kufanya ni kuperuzi kupitia kurasa za injili, na pote utaona Yesu akifundisha. Naam, hadi sasa, kupitia Neno lake, Bwana anaendelea kufundisha, na katika makao yetu mapya mbinguni ataendelea kutufundisha, vile vile. Tafakari tofauti kuu itakayokuwepo katika ulimwengu huo mzuri usiokuwa na taabu za dhambi na ukomo uambatanao na dhambi. 

`“Na mtu atamwambia, Je jeraha hizi ulizo nazo kati ya mikono yako ni nini? Naye atajibu, Ni jeraha nilizotiwa katika nyumba ya rafiki zangu.” (Zekaria 13:6). Je unafikiri aya hii inazungumzia jambo gani?`

“Kadiri miaka ya umilele inavyopita, ndivyo ufunuo wa utukufu wa Mungu na Kristo utakavyofunuliwa kwa ajabu. Kwa kadiri watu watakavyojifunza tabia ya Mungu ndivyo watazidi kumwabudu na kumpenda. Kadiri Yesu anavyowafunulia utajiri wa ukombozi na mafanikio ya kustaajabisha katika pambano kuu na Shetani, mioyo ya waliokombolewa inahemewa kwa furaha na upendo wa hali ya juu na kwa furaha kuu wanavipiga vinubi vya dhahabu; na sauti elfu kumi mara elfu kumi na maelfu ya maelfu zinaungana katika kuimba kwa sauti wimbo mkuu wa sifa.... “Pambano kuu limekoma. Dhambi na wenye dhambi hawapo tena. Ulimwengu mzima sasa ni safi. Sasa kuna upatanifu na furaha katika viumbe vyote. Kutoka kwa Muumbaji kunatiririka uzima, nuru na furaha na kuenea mahali pote pasipo na ukomo. Tangu chembe ndogo ya atomu hadi kwa ulimwengu mkubwa kabisa, vitu vyote, vilivyo hai na visivyo hai, katika uzuri wake na furaha yake kamilifu, hutangaza kuwa Mungu ni pendo.” `—Pambano Kuu, uk. 384—385. (Ellen G. White, The Great Controversy, p. 678).` 

`Kati ya kweli zote za kustaajabisha tutakazojifunza katika umilele wote, hakuna kitakachovuta mioyo yetu kama kafara ya Yesu kwa niaba yetu. Tafakari mada hiyo ilivyo kuu na ya kina kiasi kwamba tutakuwa tunajifunza katika umilele wote. Hata sasa ni kwa namna unaweza kujifunza kufurahia zaidi na kuthamini kile alichokitenda Yesu kwa ajili yetu pale Msalabani?`