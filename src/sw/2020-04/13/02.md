---
title: 'Jaala ya Wafu'
date: 20/12/2020
---

Miaka ya 1600 Mwandishi Mfaransa Blaise Pascal alikuwa anatafakari kwa kina hali ya wanadamu. Kwake jambo moja lilikuwa dhahiri: hata binadamu ajaliwe maisha marefu jinsi gani (na zamani hizo hawakuishi muda mrefu hasa), haidhuru maisha ya mtu huyo yalikuwa mazuri kiasi gani (na maisha zama hizo hayakuwa mazuri hasa), hatimaye mtu huyo atakufa. 

Hata hivyo, cho chote kile kitakachotokea baada ya kifo, kitakuwa kirefu mno kuliko maisha haya mafupi tuishiyo kabla ya kifo. Hivyo, kwa Pascal, jambo la msingi mtu apaswalo kulishughulikia, ni kujua ni jaala (majaliwa) gani linawangojea wafu, naye alishangazwa kuona watu wanapoteza muda kuwaza vitu kama vile “kupoteza ofisi, au kudhani ameambiwa maneno ya dharau,” wala hawana muda wa kujali suala la kile kitokeacho baada ya kufa.” 

Pascal alikuwa na hoja. Na yumkini hii ndiyo sababu Biblia hutumia muda mrefu kuongelea ahadi zinazowasubiri wale wote waliopata wokovu katika Yesu, ahadi ya kile kinachowasubiri siku za usoni. 

`Soma aya zifuatazo. Ni tumaini gani twapatiwa hapa? Yohana 6:54, Yohana 3:16, 1 Yohana 5:13, 1 Tim. 1:16, Yohana 4:14, Yohana 6:40, Yuda 1:21, Tito 3:7.`

Uzima wa milele una mantiki sana kwa sababu ya msalaba, na katika mtazamo wa msalaba hakuna kitu cha thamani kama uzima wa milele. Muumba wa ulimwengu, yeye ambaye “aliufanya ulimwengu” (Waebrania 1:2), Yeye ambaye “ndani yake tunaishi, tunakwenda, na kuwa na uhai” (Matendo 17:28), kwamba Yeye, Mungu, alilazimika kufanyika mwili na katika mwili huo akafa..... Kwa ajili ya lengo gani? Je ni ili hatimaye tuoze kama mizoga iliyogongwa na magari barabarani? 

Hii ndiyo sababu Agano Jipya limesheheni ahadi za uzima wa milele, kwani uzima wa milele ndiyo utuhakikishiao urejeshwaji. Miaka milioni, au hata miaka bilioni moja, haiwezi kutuletea furaha ya kutosha kutufuta huzuni tulizozipitia. Umilele pekee ndio uwezao kusawazisha mambo yote, na kwamba umilele ni wa thamani kuliko mambo ya kitambo, na daima ni bora mno. Pascal alikuwa sahihi: Maisha yetu hapa ni ya kitambo ukilinganisha na kile kilichoko mbele yetu. Ni upumbavu ulioje kuacha kujiandaa kwa umilele unaotusubiria siku za usoni.

`Unasemaje kwa mtu ambaye huonesha kutojali kile kitokeacho baada ya kifo? Ni kwa jinsi gani utamsaidia mtu huyu ajue jinsi ambavyo msimamo wake kwa ujumla hauna mantiki? `