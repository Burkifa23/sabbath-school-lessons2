---
title: 'Yesu, Kielelezo Chetu'
date: 15/10/2020
---

Yesu Kristo, Mwana wa Mungu, ndiye pekee aliyeishi maisha ya utii mkamilifu kwa Baba, akizitii Amri za Mungu. Hakufanya hivyo tu ili kuwa mbadala wetu, ambavyo ndivyo alivyo, ila pia kuwa kielelezo chetu. 

`Soma aya zifuatazo: Luka 2:51, 52; Wafilipi 2:8; Waebrania 5:8; Yohana 8:28, 29. Je hii hutukumbusha nini kuhusu utii wa Kristo katika maisha yake yote?`

Yumkini Yohana aliisema vyema zaidi alipoandika: “Yeye asemaye ya kuwa anakaa ndani yake, imempasa kuenenda mwenyewe vile vile kama yeye alivyoenenda” (1 Yohana 2:6). Tunapokaza macho yetu kwa maisha ya Kristo na huduma yake hapa duniani, ni rahisi kuona vile alivyompendeza Baba kwa utii wake. Kristo alitimiza unabii, na kuzingatia sheria za Mungu maishani mwake mwote. 

Kama Mungu alivyomwagiza Musa kuiandika sheria yake ili iwe “shahidi” kwa Israeli, Kristo alikuwa shahidi hai kwa mitume, kwa wanafunzi, kwa wenye dhambi na kwa watakatifu. Naam, badala ya kuwa na mfululizo wa kanuni za kuzingatia, tunacho kielelezo cha Yesu, mwanadamu mwenye damu na mwili, kama kielelezo chetu halisi cha kufuata. Kama walimu, ni kielelezo gani bora cha kuiga ambacho twaweza kuwakilisha kwa watoto kuliko kielelezo cha Yesu na vile alivyomtii Baba yake? 

“Hiyo iitwayo imani inayodai kuweka watu huru kutoka katika jukumu la kumtii Mungu, hiyo siyo imani, bali ni ushupavu. ‘Kwa maana mmeokolewa kwa neema, kwa njia ya imani.’ Pia ‘imani isipokuwa ina matendo, imekufa’ Efeso 2:8; Yakobo 2:17. Yesu alijieleza Mwenyewe kabla hajawasili duniani, ‘Kuyafanya mapenzi yako, Ee Mungu wangu, ndiyo furaha yangu, naam, sheria yako imo moyoni mwangu.’ Zaburi 40:8. Na muda punde kabla hajapaa kwenda mbinguni alitangaza, ‘Nimezishika amri za Baba yangu na kukaa katika pendo lake.’ Yohana 15:10. Maandiko yasema, ‘Na katika hili twajua ya kuwa tumemjua Yeye, ikiwa tunashika amri zake.... Yeye asemaye ya kuwa anakaa ndani yake, imempasa kuenenda mwenyewe vile vile kama yeye alivyoenenda.’ 1 Yohana 2:3—6.” —Ellen G. White, Steps to Christ, uk. 61. 

`Ni nini uwezalo kufanya ili kuweza kufuata kielelezo cha Kristo katika nyanja zote za maisha yako na hivyo kuwa mwalimu bora kwa wengine? Ingawa ni msemo wa zamani, kwa nini kile tukitendacho —matendo yetu —kina mvuto mkubwa kuliko kile tukisemacho? `