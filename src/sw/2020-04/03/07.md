---
title: 'Jifunze zaidi'
date: 16/10/2020
---

“Upendo, msingi wa uumbaji na ukombozi, ndiyo msingi wa elimu ya kweli. Hii imewekwa wazi katika sheria ambayo Mungu ametupatia kuwa kiongozi cha maisha. Ya kwanza na kuu ni hii: ‘Mpende BWANA Mungu wako kwa moyo wako wote, na kwa roho yako yote, na kwa nguvu zako zote, na kwa akili zako zote.’ Luka 10:27. Kumpenda Mungu, mwenye uweza wote, kwa nguvu zako zote, kwa akili zako zote, kwa moyo wako wote, humaanisha ukuzaji wa kila Nyanja maishani mwako. Inamaanisha katika nafsi yako yote —mwili, akili, na roho —yapasa sura ya Mungu irejeshwe upya. 

“Na ya pili yafanana nayo, nayo ni hii —Mpende jirani yako kama nafsi yako.’ Mathayo 22:39. Sheria ya upendo huhusisha kujitoa wakfu mwili, akili na roho kwa huduma ya Mungu na wanadamu wenzetu. Na huduma hii, wakati ambapo inatufanya tuwe mbaraka kwa wengine, hutuletea mbaraka mkuu maishani mwetu. Utoaji huduma kwa wengine ndicho kiini cha ukuaji wa kweli. Kwa kuwajali wengine tunapata ukuaji wa kila nyanja ya maisha yetu. Zaidi na zaidi tunafanyika washirika wa tabia ya Mungu. Tunastahilishwa kwa ajili ya mbingu; kwani tunazipokea mbingu mioyoni mwetu.” —Ellen G. White, Education, uk. 16.

**Masawali ya Kujadili**

`1. Kama Israeli ya kale, yatupasa siyo tu kumpenda Mungu ila pia kumcha Mungu (Mathayo 22:37, Ufunuo 14:7). Katika darasa, zungumzia jinsi mtavyoweza kutenda majukumu yote hayo mawili. Pia jibu swali hili: Kwa nini maagizo hayo mawili siyo kinzani?`

`2. Ni nini tofauti kati ya kuweka viwango na kutoa agizo? Katika uzoefu wako, je Uadventista unajihusisha zaidi na uwekaji viwango vya juu vya kimaadili katika jumuia ya waumini au kutoa maagizo yenye kuwaletea umoja waumini? Je Maandiko yasemaje kuhusu kujiwekea viwango vya juu vya kimaadili kwa mtu binafsi? Kwa familia? Kwa kanisa?`

`3. Ni kwa jinsi gani twaweza kuonesha umuhimu wa utii wa sheria, na papo hapo kuonesha kuwa utii wa sheria siyo chimbuko la wokovu wetu?`

`4. Soma Zaburi 119 uone ni kwa jinsi gani dhana ya utii, uhuru, sheria, maagizo, na kanuni imerudiwa rudiwa katika sura hiyo. Mtunzi wa Zaburi 119 anatuambia nini kuhusu mada hizo?`