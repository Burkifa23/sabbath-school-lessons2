---
title: 'Sheria Kama Mwalimu'
date: 10/10/2020
---

### Somo la Juma Hili
Kum. 6:5; Kum. 31:9—27; Rum. 3:19—23; Ufu. 12:17; 14:12; Marko 6:25—27; Ebr. 5:8. 

> <p>Fungu la Kukariri</p>
> “Nawe mpende Bwana, Mungu wako, kwa moyo wako wote, na kwa roho yako yote, na kwa nguvu zako zote” (Kum. 6:5). 

Katika kuwaonya Wagalatia dhidi ya ushupavu wa imani, Paulo aliandika: “Basi je! Torati haipatani na ahadi za Mungu? Hasha! Kwa kuwa, kama ingalitolewa sheria iwezayo kuhuisha, yakini haki ingalipatikana kwa sheria” (Gal. 3:21). Ni kweli, endapo ingalikuwepo sheria yo yote yenye kuleta uhai, basi sheria hiyo ingalikuwa Amri Kumi za Mungu. Ajabu analokazia hapa Paulo ni kwamba kwa sisi wadhambi, hata sheria ya Amri Kumi za Mungu haiwezi kutupatia uzima. Kwa nini? “Lakini andiko limeyafunga yote chini ya nguvu ya dhambi, makusudi hao waaminio wapewe ile ahadi kwa imani ya Yesu Kristo” (Gal. 3:22). 

Hata hivyo, endapo sheria haiwezi kutoa uzima kwa wadhambi, ni nini lengo la sheria, zaidi ya kutuonesha hitaji letu la neema? Je lengo la sheria ni hasi pekee, yaani tu kutufunulia dhambi zetu? 

“La hasha!” Sheria ipo pale pia kutuelekeza kwenye njia ya uzima, ambayo hupatikana katika Yesu peke yake. Lengo hili lapaswa kuwa la elimu ya Kikristo, kutuelekeza kwa maisha ya neema, imani, na utii kwa Kristo. 

Hii ndiyo sababu juma hili tunajifunza jukumu la sheria ya Mungu katika suala zima za elimu ya Kikristo. Kadiri tunavyojifunza somo hili, japo haiwezi kutuletea wokovu, tutaona kile sheria iwezacho kutenda, katika kutufundisha kuhusu imani, neema na upendo wa Mungu kwa wanadamu walioanguka dhambini. 