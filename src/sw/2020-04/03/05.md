---
title: 'Taabu na Mapambano ya Watunza Sheria'
date: 14/10/2020
---

Zipo faida nyingi kuzitii sheria za Mungu, kama idhihirishwavyo kwa watu ambao Mungu amewafanikisha. Yoshua alizitii sheria za Mungu na hivyo kuwaongoza vizuri wana wa Israeli. Tena na tena, Bwana aliwaambia Israeli kwamba endapo wangezitii amri zake, wangefanikiwa. 

`Soma 2 Nyakati 31:20, 21. Ni zipi sababu za msingi zilizomfanya Hezekia afanikiwe?`

Haidhuru tunaendesha elimu katika mahali gani, sharti tutambue umuhimu wa utii. Hata hivyo wanafunzi wetu siyo wapumbavu. Muda si mrefu watatambua kuwa ni ukweli usiopingika kuwa baadhi ya watu ni waaminifu, waliojawa upendo, na watiifu. Na bado kitu gani? Majanga na adha huwakumba hata wao pia. Je hili tutalielezeaje? Ukweli ni kwamba hatuwezi. Majanga hayakwepeki. Tunaishi katika ulimwengu wa dhambi, ulio mwovu, dunia ambamo pambano kuu linapiganwa, na hakuna mmoja wetu mwenye kinga. 

`Je aya hizi hutufundisha nini kuhusu ukabilianaji na vipindi vigumu? Marko 6:25—27; Ayubu 1, 2; 2 Kor. 11:23—29.`

Yumkini, watu wema na waaminifu, wenye kutii sheria, siyo mara zote wameweza kufanikiwa, hasa tunapotaja mafanikio katika mtazamo wa dunia. Na hapa ipo sehemu ya jibu kwa swali gumu, ambalo laweza kuulizwa kadiri tunavyofundisha umuhimu wa sheria. Je tunamaanisha nini hasa tunapotaja “mafanikio”? Je mtunga Zaburi huelezeaje? “Hakika siku moja katika nyua zako, Ni bora kuliko siku elfu. Ningependa kuwa bawabu nyumbani mwa Mungu wangu, Kuliko kukaa katika hema za uovu." (Zaburi 84:10). Hakuna swali, kulingana na viwango vya kidunia, wale walio waaminifu kwa Mungu na watiifu kwa sheria yake, siyo mara zote “wanafanikiwa” angalau kwa sasa. Tunawapotosha wanafunzi wetu tunapowafundisha vinginevyo. 

`Soma Waebrania 11:13—16. Ni kwa jinsi gani aya hizi hutusaidia kuelewa ni kwa nini wale ambao ni waaminifu kwa Mungu bado huendelea kuteseka katika maisha haya? `