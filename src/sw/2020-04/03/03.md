---
title: 'Shahidi Dhidi Yako'
date: 12/10/2020
---

Wakati Musa anajua muda si mrefu atakufa, yumkini anajua hali ya mambo itakavyokuwa baada ya kuondoka kwake. Anajua kuwa baada ya kifo chake wana wa Israeli wataingia Nchi ya Ahadi ya Kanaani. Pia anajua kuwa watakuwa wakaidi na waasi mara wafikapo kwenye makao hayo waliyoyasubiria mno. 

`Soma Kumbukumbu la Torati 31:14—27. Ni maandalizi gani Musa anayafanya kabla ya kifo chake? Ni mambo gani yalikuwa mzigo mzito mawazoni mwa Musa, na ni kwa jinsi gani alitoa maelekezo kuwapatia ufumbuzi utakaoleta mafanikio kwao?`

Toni ya Musa hapa yaweza kuonekana kama ya mwalimu anayetaka kurithisha mkoba wa ualimu kwa mwingine. Anajua wanafunzi wake walikuwa watundu na wakaidi darasani; hataki kuhadaika kuwa akiondoka hawataleta vurugu. Hivyo kwa umakini mkuu anawaelekeza Walawi waliokuwa wakibeba sanduku la Agano kuweka Kitabu cha torati kando ya sanduku hilo ili kiwe “shahidi.” Musa hatoi tu mada za kufundisha kwa mrithi wake. Bali pia anatoa na “shahidi.” Musa anatoa kitabu cha torati kana kwamba ni mtu hai mwenye uwezo wa kukemea mioyo ya wanadamu. 

`Tafakari sheria kusimama kama “shahidi dhidi yao”. Je, tunaielewaje dhana hii katika Agano jipya? Soma Warumi 3:19—23. Ni kwa jinsi gani sheria hutuelekeza kwa hitaji letu la neema?`

Katika Kumbukumbu la Torati 31, Mungu anamwagiza Musa kuandika wimbo aliofundishwa na BWANA. Wimbo huo Musa anapaswa kuwafundisha wana wa Israeli, ili, kama ilivyoelezwa katika aya ya 19, “ili uwe shahidi kwangu” dhidi ya wana wa Israeli. Kwa mara nyingine tena tunaona maelekezo ya Mungu yakipewa nafsi. Wimbo, unapoimbwa, ni rahisi kushirikishwa na kuenea kwa wote. Na wakati wimbo ni shahidi, una uwezo kusababisha watu kujitathmini wenyewe na kutambua kile wimbo huo uwaonyacho.  

`Kadiri tunavyotafuta kuitii sheria ya Mungu kwa nguvu zote alizotupatia Mungu, ni kwa jinsi gani sheria hiyo inakuwa “shahidi” dhidi yetu? Je shahidi huyo hutufundisha nini kuhusu hitaji la injili maishani mwetu?`