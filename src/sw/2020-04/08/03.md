---
title: 'Yesu ni Mwalimu'
date: 16/11/2020
---

Biblia hutumia kauli nyingi kumwelezea Yesu. Yeye ni Mwana wa Mungu, Masihi, Mkombozi, BWANA, Mwanakondoo wa Mungu, tukitaja tu machache. Lakini kwa wale waliomjua vyema katika miaka yake mitatu na kitu ya huduma huko Uyahudi na Galilaya, alikuwa Mwalimu. Walimwita ‘Mwalimu” au Rabi”. Maana yake ni hiyo moja, “Mwalimu.” Hivyo, taaluma ya ualimu na huduma ya ufundishaji ilikuwa njia bora ya Yesu kuendesha kazi yake ya injili. Kwa jinsi fulani kazi yake ya ukombozi hufanana kwa ukaribu kabisa na kazi ya ufundishaji. Majukumu yake zaidi, yalishatabiriwa kupitia kalamu ya nabii wa injili, yaani Isaya. 

`Soma Isaya 11:1—9. Je hutufunulia nini kuhusu jukumu la ufundishaji la Yesu?`

Moja ya unabii wa Masihi wenye kuvutia sana katika Maandiko unapatikana katika Isaya 11. Aya ya 1—3 huelezea kuja kwa Masihi kwa kauli za kielimu, mmoja aletaye maarifa, ushauri, hekima na ufahamu. Aya hiyo huishia kwa ahadi nzuri ajabu: “Maana dunia itajawa na kumjua Bwana, kama vile maji yanavyoifunika bahari” (Isaya 11:9b). Bila shaka ilikuwa ufundishaji huu wa Maandiko uliomsukuma Ellen G. White katika kitabu chake cha Elimu ya Kweli kuandika kuwa: “Kwa uelewa wa juu kazi ya elimu na ile ya ukombozi ni moja” —Elimu ya Kweli, uk. 20 (see Education, p. 30). 

Soma Yohana 3:1—3. Nikodemo alimtambua Yesu kama mwalimu, na kuendelea kueleza kuwa karama za Yesu za ufundishaji zinatoka kwa Mungu kwa sababu ya ishara Yesu alizozitenda, hasa, miujiza na ufahamu wake kuhusu maana ya uhai. Yesu alikubali, iwapo sio jina walilompatia, yumkini alikubali chimbuko la mafundisho yake pale alipomjibu Nikodemo kuwa sharti azaliwe mara ya pili ili kuuona (kuuelewa, na kuurithi) ufalme wa Mungu. Hii humaanisha kuwa mamlaka ya kufundisha wengine, hata kwa Yesu, yalitoka kwa Mungu. 

Kwa hakika ufundishaji ni karama toka kwa Mungu. Imeamuriwa na Mungu, ikapokelewa na Yesu, na kutambuliwa na wale aliowafundisha kwamba inayo mamlaka ya kimbingu.

`Je tunalo jukumu gani katika kuona utimilifu wa unabii huu wa maarifa ya Mungu kuenea ulimwenguni mwote? `