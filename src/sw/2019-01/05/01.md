---
title:  Mihuri Saba
date:  26/01/2019
---

### Soma Kwa Ajili ya Somo la Juma Hili
Ufu. 6:1–14, Law. 26:21–26, Eze. 4:16, Kumb. 32:43, 2 Thes. 1:7–10.

> <p>Fungu la Kukariri</p>
> “‘Wastahili wewe kukitwaa hicho kitabu na kuzifungua muhuri zake; kwa kuwa ulichinjwa, ukamnunulia Mungu kwa damu yako watu wa kila kabila na lugha na jamaa na taifa, ukawafanya kuwa ufalme na makuhani kwa Mungu wetu; nao wanamiliki juu ya nchi’”(Ufunuo 5:9, 10).

Ufunuo 6 huendeleza tukio la sura ya 4-5, ambalo humwelezea Kristo, ambaye, kwa kutwaa kitabu kilichotiwa muhuri, alirejesha kile kilichopotea kupitia Adamu. Sasa yu tayari kufungua mihuri kwenye kitabu na kutekeleza mpango wa wokovu hadi katika utimilifu wake wa mwisho.

Pentekoste iliashiria mwanzo wa kuenea kwa injili, ambayo Kristo hutumia kupanulia ufalme Wake. Kwa hiyo, kufunguliwa kwa mihuri humaanisha uenezaji wa injili, ulioanzia Pentekoste, na matokeo ya kuikataa. Kufunguliwa kwa muhuri wa saba na wa mwisho hutuleta katika hitimisho la historia ya ulimwengu huu.

Ufunuo 3:21 hutupatia ufunguo wa maana ya mihuri saba: “Yeye ashindaye, nitampa kuketi pamoja nami katika kiti changu cha enzi, kama mimi nilivyoshinda nikaketi pamoja na Baba yangu katika kiti chake cha enzi.” Sura ya 4, 5 hutuambia juu ya kushinda kwa Kristo na kutukuzwa Kwake katika kiti cha enzi cha Baba Yake, na sura ya 7 hutuambia juu ya washindi mbele ya kiti cha enzi cha Kristo. Hivyo, sura ya 6 huwahusu watu wa Mungu katika mchakato wa kushinda ili waweze kushiriki kiti cha enzi cha Kristo.

_*Jifunze somo la juma hili ukijiandaa na Sabato ya Februari 2._