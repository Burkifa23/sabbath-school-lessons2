---
title:  Muhuri wa Pili na wa Tatu
date:  28/01/2019
---

`Soma Ufunuo 6:3, 4. Kwa msingi wa maelezo ya farasi mwekundu na mpanda-farasi, nini kinachosemwa hapa kuhusiana na injili?`

Rangi nyekundu ni ishara ya damu. Mpanda-farasi ana upanga mkubwa naye anaruhusiwa kuondoa amani duniani, jambo linalofungua nafasi ya watu kuuana.

Muhuri wa pili huelezea athari za kuikataa injili. Wakati Kristo akipigana vita vya kiroho kupitia kuhubiri injili, nguvu za uovu huweka upinzani mkali. Bila shaka mateso yanafuatia. Mpanda-farasi hafanyi mauaji. Badala yake, anaondoa amani duniani, na hivyo kiasili, mateso hufuatia.(Angalia Mt. 10:34.)

`Soma Ufunuo 6:5, 6 pamoja na Law. 26:26, na Ezekieli 4:16 Kwa msingi wa maelezo ya farasi mweusi na mpanda-farasi, ni uhalisia gani unaoambatana na tukio la kuhubiri injili uliotajwa?`

Mtu aliyempanda farasi mweusi ameshikilia mizani ya kupimia chakula. Tangazo linatolewa: “Kibaba cha ngano kwa nusu rupia, na vibaba vitatu vya shayiri kwa nusu rupia, wala usiyadhuru mafuta wala divai” (Ufu. 6:6). Katika eneo hilo, nafaka, mafuta, na divai yalikuwa mahitaji ya msingi katika maisha (Kum. 11:14). Kitendo cha kula mkate kwa kupima kwa uangalifu nafaka kiliashiria uhaba mkubwa au njaa (Law. 26:26, Eze. 4:16). Katika wakati wa Yohana, dinari (nusu rupia) ilikuwa mshahara wa kila siku (Mt. 20:2). Katika hali za kawaida, mshahara wa kila siku ungeweza kununua mahitaji yote muhimu kwa ajili ya familia kwa siku hiyo. Hata hivyo, njaa ingeweza kupandisha sana bei ya kila siku. Katika tukio la muhuri wa tatu, ingelihitaji kazi za kutwa nzima ili kununulia chakula cha kumtosha mtu mmoja tu. Ili kulisha familia ndogo, mshahara wa siku moja ungetumiwa kununulia vibaba vitatu vya shayiri, chakula duni na chenye bei nafuu kwa ajili ya maskini.

Tukio la muhuri wa tatu huonesha matokeo zaidi kuhusiana na kuikataa injili. Endapo farasi mweupe huwakilisha kuhubiri injili, farasi mweusi hudokeza hali ya kukosekana kwa injili. Nafaka katika Biblia huashiria Neno la Mungu God (Luka 8:11). Bila shaka kitendo cha kuikataa injili husababisha kutokea kwa njaa ya Neno la Mungu sawa na ile iliyotabiriwa na Amosi (Amosi 8:11–13).