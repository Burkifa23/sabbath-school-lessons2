---
title:  Kufungua Muhuri wa Sita
date:  31/01/2019
---

Katika muhuri wa tano, tunawaona watu wa Mungu wakikabiliana na udhalimu kwenye ulimwengu wa uhasama, wakimlilia Mungu aingilie kati kwa niaba yao. Wakati umewadia ili Mungu aingilie kati katika kujibu maombi ya watu Wake.

`Soma Ufunuo 6:12–14 pamoja na Mathayo 24:29, 30 na 2 Wathesalonike 1:7–10. Nini kinachodhihirishwa hapa?`

Ishara angani za muhuri wa sita ni zile zilizotabiriwa na Yesu katika Mathayo 24:29, 30, ambazo zingetokea mwishoni mwa “dhiki ile iliyo kuu” (Ufu. 7:14) ya Zama za Kati kama dalili za Ujio wa Pili. Jua, mwezi, “nyota” (vimondo), na anga ni halisi hapa. Matumizi ya neno kama huonesha ishara linganifu ya kitu au tukio halisi—jua lilikuwa jeusi kama gunia la singa, na mwezi ukawa kama damu, nyota zikaanguka juu ya nchi kama mtini upukutishavyo mapooza yake, na anga likakunjuliwa kama ukurasa. Wakristo katika ulimwengu wa Magharibi walitambua katika tetemeko la Lisbon la mwaka 1755, siku ya giza ya Mei 19, 1780, lililoshuhudiwa upande wa mashariki mwa New York na kusini mwa New England, na mvua ya kustaajabisha ya vimondo juu ya Bahari ya Atlantiki mnamo Novemba 13, 1833, utimizwaji wa unabii unaohusiana na ujio wa Kristo. Hivyo matukio haya yakasababisha mfululizo wa mahubiri ya uamsho yanayojulikana kama Uamsho Mkuu wa Pili.

Soma Ufunuo 6:15–17; 19:11–21. Soma pia Isaya 2:19, Hosea 10:8, na Luka 23:30. Matukio haya huwaonesha watu kutoka kila nyanja ya maisha wakiwa katika taharuki wakijaribu kujificha dhidi ya tishio la badiliko kuu la ghafla la ujio wa Kristo. Wanaiambia miamba na milima iwafunike ili kuwakinga wasikumbane na “uso wake yeye aketiye juu ya kiti cha enzi, na hasira ya Mwana-Kondoo” (Ufu. 6:16). Wakati umewadia kwa ajili ya udhalimu kusambaratishwa wakati Kristo anapokuja “ili kutukuzwa katika watakatifu wake” (2 Thes. 1:10). Mwisho wao umeelezewa katika Ufunuo 19:17–21. Tukio hili huhitimishwa kwa swali la balagha linaloulizwa na waovu wanaokabiliwa na utisho: “Kwa maana siku iliyo kuu, ya hasira yao, imekuja; naye ni nani awezaye kusimama?” (Ufu. 6:17; angalia pia Nah. 1:6, Mal. 3:2). Jibu la swali hilo linaelezewa katika Ufunuo 7:4—wale watakaoweza kusimama katika siku hiyo kuu ni watu wa Mungu waliotiwa muhuri.

`“Nani atakayestahimili siku ya kuja kwake?” (Mal. 3:2). Ungeliwezaje kujibu swali hilo, na ni sababu zipi za Biblia unazoweza kuonesha kuhusiana na jibu hilo? Leta majibu yako kwenye darasa siku ya Sabato.`