---
title:  Kufunguliwa kwa Muhuri wa Kwanza
date:  27/01/2019
---

`Soma Ufunuo 6:1–8 pamoja na Law. 26:21–26 na Mathayo 24:1–14.  Zingatia maneno muhimu yanayofanana yanayojitokeza katika maandiko haya yote. Unajifunza nini juu ya maana ya mihuri minne ya kwanza kwa msingi wa maandiko haya kufanana?`

Matukio ya mihuri saba lazima yaeleweke katika muktadha wa laana za agano katika Agano la Kale, zilizobainishwa kwa maneno upanga, njaa, tauni, na wanyama wabaya (Law. 26:21–26). Ezekieli huziita “hukumu nne [za Mungu] zilizo kali” (Eze. 14:21). Zilikuwa hukumu za adhabu ambazo Mungu, wakati akitafuta kuwaamsha watu Wake kuhusiana na hali yao ya kiroho, aliwarudi pale walipokosa kuwa waaminifu kwa agano. Kwa namna hiyo, wapanda-farasi wanne ni njia atumiazo Mungu ili kuwafanya watu Wake waendelee kuwa macho kadiri wanavyongojea marejeo ya Yesu. Vilevile kuna mifanano ya karibu kati ya mihuri minne ya kwanza na Mathayo 24:4–14, ambapo Yesu alielezea mambo ambayo yangetokea ulimwenguni. Wapanda-farasi wanne ni njia atumiayo Mungu ili kuwafanya watu Wake waendelee kuwa katika njia sahihi kwa kuwakumbusha kwamba ulimwengu huu, kama ulivyo sasa, si nyumbani kwao.

Ingawa ni lugha ya kiishara, Ufunuo 6:1, 2 inahusu vita, pia. Hutukumbusha Ufunuo 19:11–16, ambayo humwasilisha Kristo akiwa amempanda farasi mweupe huku akiyaongoza majeshi ya mbinguni katika vita vya mwisho vya historia ya ulimwengu. Kama ishara ya usafi, rangi nyeupe mara nyingi inahusianishwa na Kristo na wafuasi Wake. Mpanda-farasi ameshikilia upinde naye amepewa taji, jambo linaloibua taswira ya Mungu katika Agano la Kale akipanda farasi akiwa ameshikilia upinde mkononi Mwake ilhali akiwashinda maadui wa watu Wake (Hab. 3:8–13; Zab. 45:4, 5). Neno la Kiyunani linalomaanisha taji iliyovaliwa na mpanda-farasi ni stephanos, ambayo ni taji ya ushindi (Ufu. 2:10, 3:11). Huyu mpanda-farasi ni shujaa akisonga mbele akishinda na ili kushinda.

Mandhari ya muhiri wa kwanza huelezea tukio la kuenea injili, lililoanza kwa nguvu wakati wa Pentekoste, ambalo Kristo alitumia ili kuanza kupanulia ufalme Wake. Palikuwepo, na bado kuna, maeneo mengi ya kushinda na watu wengi wa kuwa wafuasi wa Yesu, hadi ushindi wa mwisho utakapopatikana pale Kristo atakapokuja katika utukufu.

Kinabii, mandhari ya muhuri wa kwanza hushabihiana na ujumbe wa kanisa la Efeso; huelezea kipindi cha mitume ambapo injili ilienea haraka katika ulimwengu wote (Kol. 1:23).

`Kwa nini lazima tukumbuke kwamba, katika Kristo, tuko kwenye upande ushindao, licha ya hali zetu za sasa?`