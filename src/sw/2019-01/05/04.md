---
title:  Tukio la Muhuri wa Nne
date:  29/01/2019
---

`Soma Ufunuo 6:7, 8. Je, ni tukio gani linalooneshwa hapa? Tukio hili linahusianaje na lile lililopita?`

Rangi ya farasi katika muhuri wa nne inabainishwa na neno la Kiyunani chloros, ambayo ni rangi ya kijivu-mpauko ya maiti anayeoza. Jina la mpanda-farasi ni Mauti; wakati huo, Kuzimu, mahali pa wafu, huambatana naye. Hivi viwili vinaruhusiwa kuwaangamiza watu kwa upanga, njaa, kifo, na wanyama wakali kadiri ya robo ya dunia.

Muhuri wa nne huashiria tauni na mauti. Udhihirisho bayana wa tukio hili huwasilisha ukweli kwamba njaa ya kiroho ya Neno la Mungu kama matokeo ya kuikataa injili bila shaka husababisha mauti ya kiroho.

Habari njema ni kwamba nguvu ya Mauti na Kuzimu ni ndogo sana; hivi hupewa mamlaka tu juu ya sehemu tu (robo) ya dunia. Yesu anatuhakikishia kwamba anazo funguo za Kuzimu na Mauti (soma Ufu. 1:18).

`Rudia kwa mara nyingine tena maudhui ya jumbe kwa makanisa ya Efeso, Sardi, Pergamo, na Thiatira katika Ufunuo 2. Linganisha hali katika makanisa hayo na matukio ya kufunguliwa kwa mihuri minne ya kwanza. Ni mambo gani yanayofanana uyaonayo kati yao?`

Matukio ya mihuri saba huonesha hali ya wakati ujao wa kanisa. Kama ilivyokuwa kwa makanisa saba, mihuri inahusiana na vipindi mbalimbali katika historia ya Ukristo. Katika nyakati za mitume injili ilienea upesi ulimwenguni kote. Hili lilifuatiwa na kipindi cha mateso katika Himaya ya Kirumi, tangu mwisho wa karne ya kwanza hadi mwanzo wa karne ya nne, kama ilivyooneshwa katika tukio la muhuri wa pili. Muhuri wa tatu huonesha kipindi cha maridhiano ya karne ya nne na tano, ambazo zilibainishwa kwa njaa ya kiroho ya kukosa Biblia, na hivyo kusababisha “Zama za Giza.” Muhuri wa nne kwa usahihi huelezea kifo cha kiroho kilichobainisha Ukristo wakati wa Zama za Giza.

`Ufunuo 6:6 inasema kwamba “mafuta wala divai” haitaathirika kwa njaa ya pigo la muhuri wa tatu. Mafuta huwakilisha Roho Mtakatifu, na divai hudokeza juu ya wokovu katika Yesu Kristo. Hili hutuambia kuhusu ukweli kwamba, hata kama Neno la Mungu ni haba, Roho Mtakatifu bado yu kazini na kwamba wokovu ungali ukipatikana kwa wote watafutao kweli?`