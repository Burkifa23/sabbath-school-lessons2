---
title:  Umuhimu wa Pentekoste
date:  24/01/2019
---

Ufunuo 5 huelezea mojawapo ya matukio makini zaidi katika historia ya mpango wa wokovu: kusimikwa kwa Kristo katika huduma Yake baada ya Kalvari kama Mfalme na Kuhani Mkuu katika patakatifu pa mbinguni. Kwa kuketi katika kiti cha enzi mbinguni mkono wa kuume wa Baba(Ebr. 12:2; angalia pia Ufu. 3:21), Kristo anaweza kutekeleza mpango wa wokovu hadi katika utimilifu wake wa mwisho. Yeye pia ni Mpatanishi wetu katika patakatifu pa mbinguni, na kupitia Kwake wanadamu walioanguka dhambini wana fursa ya wazi kabisa ya kumwendea Mungu na kupata msamaha kutoka katika dhambi zao.

`Soma Matendo 2:32–36 pamoja na Yohana 7:39. Nini ulikuwa umuhimu wa kutukuzwa kwa Kristo mbinguni kwa ajili ya ujio wa Roho Mtakatifu? Kwa nini Roho asingeweza kuja kwa wanafunzi kabla ya Yesu kutukuzwa?`

Kutukuzwa kwa Kristo katika patakatifu mbinguni kulifuatiwa na tukio la Roho Mtakatifu kuwashukia wanafunzi. Ufunuo 5:6 hutaja Roho saba “zilizotumwa katika dunia yote.” Roho saba huwakilisha utimilifu wa utendaji wa Roho Mtakatifu ulimwenguni. Wakati ambapo hapo awali Roho Mtakatifu daima yu mbele ya kiti cha enzi (angalia Ufu. 1:4, 4:5), wakati wa Kristo kusimikwa, anatumwa duniani. Kutumwa huku kwa Roho Mtakatifu kunahusiana na kusimikwa kwa Kristo katika huduma Yake baada ya Kalvari. Hii ilimaanisha kwamba Yesu alikuwa amejihudhurisha mbele ya Baba na kwamba kafara Yake ilikuwa imekubaliwa kwa niaba ya jamii ya wanadamu.

“Kupaa kwa Kristo mbinguni ilikuwa ishara kwamba wafuasi Wake wangepokea baraka iliyoahidiwa. . . . Kristo alipovuka malango ya mbinguni, alisimikwa kwenye kiti cha enzi katikati ya sifa za malaika. Mara tu baada ya sherehe hii kukamilika, Roho Mtakatifu aliwashukia wanafunzi katika mikondo thabiti, na Kristo hakika alitukuzwa, hata kwa utukufu aliokuwa nao pamoja na Baba tangu milele. Bubujiko la Pentekoste yalikuwa mawasiliano ya Mbingu kwamba tukio la kusimikwa kwa Mkombozi lilikuwa limetimizwa. Kulingana na ahadi Yake, alikuwa amemtuma Roho Mtakatifu kutoka mbinguni kwa wafuasi Wake kama ishara kwamba, Yeye kama kuhani na mfalme, alikuwa amepokea mamlaka yote mbinguni na duniani, na alikuwa Mpakwa-Mafuta juu ya watu Wake.”—Ellen G. White, The Acts of the Apostles, uk. 38, 39.

`Soma Waebrania 4:16; 8:1. Ni tumaini na faraja gani unayopata katika ukweli kwamba Yesu anaketi katika kiti cha enzi mbinguni kama Mfalme na Kuhani wetu? Hilo lina mguso gani kwako katika kushughulikia masuala ya kila siku maishani mwako, pamoja na wakati ujao usiokuwa na hakika?`

