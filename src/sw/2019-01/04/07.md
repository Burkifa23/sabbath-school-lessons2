---
title:  Tafakari Zaidi
date:  25/01/2019
---

Soma Ellen G. White, “ ‘To My Father, and Your Father,’ ” uk. 829–835, katika The Desire of Ages; “The Gift of the Spirit,” uk. 47–56, katika The Acts of the Apostles.

Ujumbe wa Ufunuo 4-5 una umuhimu wa namna ya pekee kwa watu wa Mungu wanaoishi mwishoni mwa historia ya dunia. Ujio wa Roho Mtakatifu wakati wa Pentekoste uliashiria mwanzo wa kuhubiriwa kwa injili; ujumbe wa msingi ulikuwa juu ya Yesu, aliyekuwa ametukuzwa kama Mfalme na Kuhani katika kiti cha enzi mbinguni. Hiki kilikuwa kiini cha imani ya Wakristo wa awali (Ebr. 8:1) na nguzo ya mahubiri yao (Mdo. 2:32–36; 5:30, 31). Ukweli huu ulikuwa hamasa na chanzo cha imani na ujasiri wao katikati ya mateso na hali ngumu za kimaisha (Mdo. 7:55, 56; Rum. 8:34). Kama matokeo yake, watu wengi waliitikia mahubiri yao. Kuanzia wakati huo na kuendelea, na kupitia uwepo wa Yesu katika huduma ya Roho Mtakatifu, ufalme wa Mungu ulijidhihirisha wenyewe na huendelea kufanya hivyo.

Hatupaswi kamwe kusahau kwamba ni habari njema tu za wokovu katika Kristo ndizo zinazoweza kufikia na kubadilisha mioyo ya kibinadamu na kuwaongoza watu waitikie wito wa injili ya milele ya kumcha Mungu, kumpatia utukufu, na kumsujudia Yeye (Ufu. 14:7). Tumaini letu pekee lipo katika Mwokozi, aliye Mfalme na Kuhani wetu katika patakatifu mbinguni. Yu pamoja na watu Wake, na daima atakuwa pamoja nao hadi mwisho kabisa (Mt. 28:20). Anashikilia mstakabali wa wakati ujao mikononi Mwake.

Kwa hiyo, hebu tusisahau kwamba kudumisha msingi wa injili akilini kutaleta mafanikio kamili katika kuhubiri ujumbe wa mwisho kwa wanadamu waliopotea na wanaoteseka. Hakuna lolote tunalohubiri lililo muhimu kama Msalaba na kile unachotufundisha juu ya Mungu.

**Maswali ya Mjadala**

`1. Siku moja tutakuwa mbinguni tukimsifu na kumwabudu Bwana kwa ajili ya wema, uwezo, na (hasa) neema Yake. Ni njia zipi ambazo, hata sasa, tunaweza kuanza kujizoeza kwa ajili ya siku hiyo kuu ijayo? Yaani, ni kwa jinsi gani huku tukiwa na mioyo yenye shukrani tunaweza kumwabudu na kumsifu Yeye sasa kwa ajili ya yote ambayo ametenda na atakayotenda?`

`2. Soma Ufunuo 4:11;  5:9. Ni majukumu gani mawili tumwonayo Yesu akitenda hapa, na ni kwa jinsi gani majukumu hayo mawili ni ya msingi si tu kwa ajili ya mpango wa wokovu bali kwa sababu inayomfanya Bwana astahili ibada yetu? Ni kwa namna gani Sabato, na kile inachofundisha, ni udhihirisho wa kweli hizi kuu mbili juu ya Mungu wetu?`