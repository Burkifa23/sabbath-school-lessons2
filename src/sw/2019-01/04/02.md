---
title:  Katika Chumba cha Enzi Mbinguni
date:  20/01/2019
---

Kuanzia Ufunuo 4:1, Yesu anamwalika Yohana apande mbinguni ili aoneshwe mfululizo wa matukio ya historia tangu wakati wake hadi kurudi kwa Kristo.

`Soma Ufunuo 4:1–8, pamoja na Ezekieli 1:26–28. Kwa kuzingatia Ufunuo 5:11–14,  nini tuwezacho kujifunza kuhusiana na ufahari wa chumba cha enzi mbinguni?`

Mtume kupitia mlango wazi aliangalia hekalu la mbinguni na kiti cha enzi cha Mungu. Kiti cha enzi huwakilisha serikali ya Mungu na mamlaka ya Mungu ya utawala juu ya uumbaji, wakati ambapo upinde wa mvua kuzunguka kiti cha enzi huwakilisha uaminifu Wake kwa watu Wake. Hata hivyo, Shetani, adui Yake na mnyang’anyi, amepinga mamlaka ya Mungu. Suala la msingi katika pambano kuu kati ya Mungu na Shetani linahusu nani aliye na haki ya kutawala. Kusudi la baraza la mbinguni, lililojumuika kwenye chumba cha enzi mbinguni, lilikuwa kusuluhisha kabisa suala la haki ya utawala wa Mungu juu ya ulimwengu.

`Soma Ufunuo 4:8–11 na Ufunuo 5:9–14. Nini uwezacho kujifunza juu ya ibada ya kweli katika aya hizi? Kwa nini Bwana anastahili kuabudiwa katika sura ya 4, na kwa nini Mwanakondoo anastahili katika Ufunuo 5:9–14?`

Ufunuo 4 huwasilisha maelezo ya jumla ya chumba cha enzi katika hekalu la mbinguni na juu ya ibada ambayo hufanyika hapo daima. Wakati ambapo ibada katika sura ya 4 husifu uwezo wa Mungu wa uumbaji, sura ya 5 husherehekea ukombozi ulioletwa na Mwanakondoo aliyeuawa. Hii huonesha kwamba ibada ya kweli husimulia na kushangilia matendo makuu ya Mungu ya uumbaji na ukombozi. Mungu, aliyeumba ulimwengu hapo mwanzo, ana nguvu na uwezo wa kuurejesha pia katika hali yake ya awali na kuugeza uwe makazi ya milele kwa ajili ya watu Wake, haya yote akiwa ameahidi kufanya.

`  Tafakari juu ya kile injili inachofundisha: Yule aliyetuumba, sio sisi tu pamoja na dunia yetu, bali ulimwengu mzima, alikuwa pia “Mwana-Kondoo aliyechinjwa” (Ufu. 5:12) kwa ajili yetu. Ni tumaini la kushangaza kiasi gani ambalo ukweli huo huwasilisha katikati ya ulimwengu uliojaa maumivu na ghasia?`