---
title:  Kutano la Mbinguni katika Chumba cha Enzi
date:  21/01/2019
---

Maelezo ya wazee katika Ufunuo 4:4 huonesha kwamba wao si malaika. Wadhifa huu, “wazee” katika Biblia daima hutumiwa kwa ajili ya wanadamu. Tofauti na malaika, ambao wakati wote husimama katika uwepo wa Mungu, wazee hawa hukaa katika viti vya enzi. Majoho meupe wavaayo ni mavazi ya watu wa Mungu waaminifu (Ufu. 3:4, 5). Taji za ushindi (Kiyunani stephanoi) vichwani mwao zimeandaliwa kwa namna maalum kwa ajili ya washindi tu (Yakobo 1:12). Haya yote hupendekeza kwamba wazee 24 ni watakatifu waliotukuzwa.

Namba 24 ni ishara: ina seti mbili za namba 12, katika Biblia 12 ni alama ya watu wa Mungu. Wazee 24 wangeweza kuwakilisha watu wa Mungu katika ujumla wao, kutoka katika nyakati za Agano la Kale na Jipya. Namba 24 pia ni taswira ya wakuu wa makundi 24 ya makuhani waliopokezana wakitumika kwenye huduma za hekalu la kidunia (1 Nyak. 24:1–19).

Ukweli kwamba wazee 24 kamwe hawakutajwa kabla katika Biblia hudokeza kwamba wao ni kundi jipya katika chumba cha enzi mbinguni. Pengine waliletwa humo mara kabla tukio hilo halijatokea. Inawezekana kabisa ndio waliofufuliwa kutoka kwa wafu wakati wa mauti ya Yesu (Mt. 27:51–53). Kulingana na Waefeso 4:8, Yesu alipopaa mbinguni, aliambatana na jeshi la mateka.

Wazee 24 walipaa na Yesu mbinguni kama wawakilishi wa wanadamu, ili kushuhudia haki katika matendo ya Mungu katika utimizwaji wa mpango wa wokovu. Katika Ufunuo 4, walikaribishwa kwenye chumba cha enzi mbinguni, pamoja na kutano lote, ili kumlaki Yesu baada ya mauti Yake yenye ushindi msalabani na kushuhudia kutukuzwa Kwake katika wadhifa Wake mbinguni wakati wa kupaa Kwake.

`Ufunuo 4:6–8  pia huwataja viumbe wanne wenye uhai. Linganisha maelezo yao na yale ya viumbe wanne walio hai katika Ezekieli 1:5–14 na Ezekieli 10:20–22 na maserafi wa Isaya 6:2, 3.`

Viumbe wanne hawa wenye uhai ni malaika waliotukuzwa wanaomtumikia Mungu kama mawakala Wake na walinzi wa kiti Chake cha enzi (Zab. 99:1). Mabawa yao huelekeza kiishara kwa wepesi wao katika kutekeleza maagizo ya Mungu, na macho yao hudokeza juu ya maarifa yao. Mionekano yao kama simba, ndama, mwanadamu, na tai ingeweza kudhihirika ikiwakilisha mpangilio mzima wa uumbaji. Kwa uwepo wao, uumbaji wote wa Mungu huwakilishwa kwenye chumba cha enzi.