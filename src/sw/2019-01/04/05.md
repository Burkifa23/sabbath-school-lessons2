---
title:  Kutawazwa kwa Mwanakondoo
date:  23/01/2019
---

`Soma Ufunuo 5:8–14 pamoja na Waefeso 1:20–23 na Waebrania 10:12.  Kwa pamoja maandiko haya yanasema nini kinachopaswa kutupatia tumaini na faraja kuu katikati ya ulimwengu ambao, kwa wenyewe, hutupatia kiasi kidogo sana cha chochote kati ya hivi?`

Kadiri Kristo Mwanakondoo alipokaribia chumba cha enzi, alichukua kitabu. Kwa tendo hili, mamlaka na ukuu wote viliwekwa juu Yake (angalia Efe. 1:20–22). Katika wakati huo, ulimwengu wote ulikiri utawala halali wa Kristo juu ya dunia. Kile kilichopotezwa kupitia Adamu kilikuwa kimepatikana kupitia Kristo.

Kwa Kristo kukichukua kitabu, mustakabali wa jamii yote ya wanadamu umewekwa mikononi Mwake. Viumbe wanne wenye uhai na wazee 24 wanaanguka mbele Yake na kuabudu, kama walivyofanya katika Ufunuo 5:9: “Wastahili wewe kukitwaa hicho kitabu na kuzifungua muhuri zake; kwa kuwa ulichinjwa.” Kwa hili, malaika waliotukuzwa na wawakilishi wa wanadamu waliokombolewa huthibitisha kafara ya Kristo kwa niaba ya wanadamu. Kwa damu Yake, amelipa fidia kwa ajili ya wanadamu walioanguka dhambini na huwapatia wote tumaini la ukombozi na ahadi ya maisha yajayo kiasi ambacho ni vigumu kwetu kufikiria.

Viumbe wanne wenye uhai na wazee sasa wanaungana kwa idadi isiyohesabika ya jeshi la malaika wanaozunguka enzi na kuelekeza sifa kwa Mfalme aliyesimikwa hivi karibuni: “Astahili Mwana-Kondoo aliyechinjwa, kuupokea uweza na utajiri na hekima na nguvu na heshima na utukufu na baraka” (Ufu. 5:12).

Katika hatua hii viumbe wote mbinguni na duniani huungana pamoja katika kutoa sifa za kifalme kwa Baba na kwa Kristo: “Baraka na heshima na utukufu na uweza una yeye aketiye juu ya kiti cha enzi, na yeye Mwana-Kondoo, hata milele na milele” (Ufu. 5:13). Sifa yao hupokea “Amina” kutoka kwa viumbe wanne walio hai na wazee 24 wakianguka na kusujudu, hivyo wakihitimisha sherehe hii kuu ya kusisimua katika chumba cha enzi mbinguni.

`Wanafizikia wanakisia kwamba siku moja ulimwengu ama utaungua na kutoweka, utaporomoka na kukunjamana, au hata kupasuka na kutengana. Tofauti iliyoje na wakati ujao uliowasilishwa katika Neno la Mungu. Tunawezaje kuanza, hata sasa, kufurahia wakati ujao unaotungojea?`