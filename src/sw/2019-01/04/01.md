---
title:  Mwanakondoo Kutawazwa
date:  19/01/2019
---

### Soma Kwa Ajili ya Somo la Juma Hili
Ufunuo 4, Eze. 1:5–14, Ufunuo 5, Efe. 1:20–23, Ebr. 10:12, Mdo 2:32–36.

> <p>Fungu la Kukariri</p>
> “Yeye ashindaye, nitampa kuketi pamoja nami katika kiti changu cha enzi, kama mimi nilivyoshinda nikaketi pamoja na Baba yangu katika kiti chake cha enzi”(Ufunuo 3:21).

Njozi iliyopita ilionesha jumbe za Kristo kwa watu Wake duniani. Sasa njozi inahama kutoka duniani kwenda mbinguni na kujikita katika “mambo ambayo hayana budi kuwako baada ya hayo” (Ufu. 4:1)—wakati ujao.

Njozi ya sura ya 4-5 hutupatia mandhari ya mfululizo wa matukio ya pambano kuu. Ikiwa hivyo, kama Ufunuo 12 ilivyo, tukio la sura ya 4-5 kiishara huonesha historia ya mpango wa wokovu, ikianzia huduma ya Kristo duniani. Kabla wakati ujao haujadhihirishwa, hata hivyo, tunapewa mdokezo wa uzinduzi wa Kristo kuingia katika huduma Yake mbinguni baada ya Kalvari. Kwa namna hiyo, sura ya 4-5 hutupatia mtazamo wa mbinguni kuhusiana na maana ya matukio yajayo yaliyorekodiwa katika sehemu iliyobaki ya kitabu hiki.

Mtu anaweza pia kugundua kwamba wakati ambapo jumbe kwa makanisa saba ziliandikwa kiasi fulani kwa lugha ya moja kwa moja, kuanzia sasa na kuendelea kitabu hutumia lugha ya kiishara ambayo si rahisi kufafanua wakati wote. Lugha hii huchukuliwa kutoka kwenye historia ya watu wa Mungu, kama ilivyorekodiwa katika Agano la Kale. Ufafanuzi sahihi wa Ufunuo huhitaji uelewa sahihi wa lugha yake ya kiishara kwa mujibu wa Agano la Kale.

_*Jifunze somo la juma hili ukijiandaa na Sabato ya Januari 26._