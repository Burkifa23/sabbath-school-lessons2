---
title:  Maombi ya Watakatifu
date:  10/02/2019
---

Ufunuo 8 huanza kwa taswira ya malaika saba wakisimama mbele ya Mungu wakiwa tayari kupuliza tarumbeta zao. Kabla tarumbeta hazijapulizwa, tukio lingine linaingizwa. Kusudi lake ni kuelezea maana ya kiteolojia ya tarumbeta.

Soma Ufunuo 8:3, 4 pamoja na maelezo ya huduma za kila siku hekaluni huko Yerusalemu yaliyobainishwa hapa: Kitabu cha Kiyahudi cha ufafanuzi wa Biblia huelezea kwamba katika kafara ya jioni mwanakondoo aliwekwa kwenye madhabahu ya sadaka ya kuteketeza, na damu ilimiminwa chini ya madhabahu. Kuhani aliyeteuliwa alichukua chetezo cha dhahabu hekaluni na kufukisha uvumba kwenye chetezo cha dhahabu katika Mahali Patakatifu. Kuhani alipotoka, alitupa chini chetezo, kiasi cha kutoa sauti kuu. Katika hatua hiyo, makuhani saba walipuliza tarumbeta zao, wakiashiria mwisho wa huduma za hekaluni kwa siku hiyo.

Mtu anaweza kuona jinsi ambavyo lugha ya huduma ya jioni inatumiwa katika ufunuo 8:3–5. Ni muhimu kwamba malaika wanapokea uvumba kwenye “madhabahu ya dhahabu, iliyo mbele ya kiti cha enzi” (Ufu. 8:3). Uvumba huwakilisha maombi ya watu wa Mungu (Ufu. 5:8). Kwa hiyo, dua wanazoomba watakatifu mbele ya Mungu ni maombi ya watu wa Mungu wanaoteswa. Sasa maombi yao yanasikiwa na Mungu.

Ufunuo 8:3–5 hutupatia taarifa muhimu kuhusiana na tarumbeta katika Ufunuo:

a. Tarumbeta saba ni hukumu za Mungu kwa wanadamu waasi kufuatia maombi ya watu Wake waliodhulumiwa.

b. Tarumbeta hufuatia kifo cha Yesu kama Mwanakondoo na huendelea mfululizo katika historia nzima hadi Marejeo ya Pili (angalia Ufu. 11:15–18).

`Soma Ufunuo 8:5 pamoja na Ezekieli 10:2. Nini chanzo cha moto unaotupwa juu ya maadui wa watu wa Mungu? Ni kwa jinsi gani njozi ya Ezekieli ya kuvurumisha moto juu ya Yerusalemu iliyoasi hufafanua asili ya tarumbeta katika Ufunuo?`

Malaika anajaza moto kwenye chetezo kutoka kwenye madhabahu kisha anauvurumisha chini duniani. Muhimu, moto huu hutoka katika madhabahu husika ambapo maombi ya watakatifu yaliwasilishiwa. Hii huonesha kwamba hukumu za tarumbeta saba huwaangukia wakazi wa dunia katika kujibu maombi ya watu wa Mungu. Watu wa Mungu hawajasahaulika, na Mungu ataingilia kati kwa niaba yao katika wakati Wake.