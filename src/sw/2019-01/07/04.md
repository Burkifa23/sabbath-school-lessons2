---
title:  Malaika Mwenye Kitabu Kilichofunguliwa
date:  12/02/2019
---

Tarumbeta ya sita hutufikisha katika wakati wa mwisho. Watu wa Mungu wanatakiwa kufanya nini katika wakati huu? Kabla tarumbeta ya saba haijapulizwa, tukio fulani linaingizwa, likielezea jukumu na uzoefu wa watu wa Mungu katika wakati wa mwisho.

`Soma Ufunuo 10:1-4. Nini kinatokea hapa?`

Malaika huyu mwenye umbo la Kristo, ameshikilia kitabu wazi. Anaweka miguu Yake baharini na nchi kavu, ikiashiria utawala Wake wa ulimwengu mzima, na kwamba kile anachokaribia kutangaza kina umuhimu wa ulimwengu wote. Anapaza sauti kwa ngurumo ya simba. Ngurumo ya simba huwakilisha sauti ya Mungu (angalia Hos. 11:10).

Yohana haruhusiwi kuandika yale yaliyotamkwa kwenye ngurumo hizo. Yapo mambo yanayohusiana na wakati ujao ambayo Mungu hajayafunua kupitia Yohana.

`Soma Ufunuo 10:5–7. Linganisha andiko hili na Danieli 12:6, 7. Ni maneno gani yanapatikana kwenye sehemu hizi mbili?`

Malaika anapotamka kwamba “hapatakuwa na wakati baada ya haya” (Ufu. 10:6), neno la Kiyunani chronos huonesha kwamba anazungumzia kipindi cha wakati. Hili huelekeza huko awali katika Danieli 12:6, 7, ambapo malaika anasema mateso ya watakatifu yatadumu kwa wakati, nyakati, na nusu wake, au miaka 1,260 (538–1798 B.K.). Wakati fulani baada ya kipindi hiki cha kinabii, mwisho ungewadia.

Kauli kwamba hapatakuwa na wakati tena huzungumzia unabii wa wakati katika Danieli, hasa siku 2,300 za kinabii za Danieli 8:14 (457 K.K.–1844 B.K.). Baada ya kipindi hiki, hakutakuwepo tena vipindi vya kinabii. Ellen White anaeleza: “Wakati huu, ambao malaika huutangaza kwa kiapo cha dhati, ni . . . muda wa kinabii, unaopaswa kutangulia marejeo ya Bwana wetu. Yaani, watu hawatakuwa na ujumbe mwingine juu ya wakati maalum. Baada ya kipindi hiki, kinachoanzia mwaka 1842 hadi 1844, hapawezi kuwepo ufuatiliaji maalum wa muda wa kinabii. Kipindi kirefu hufikia majira ya kupukutisha ya mwaka 1844.”—Ellen G. White Comments, The SDA Bible Commentary, vol. 7, uk. 971.

` Hili hutuambia nini kuhusu sababu inayotupasa kuepuka hatua zote za uwekaji tarehe katika wakati ujao?`