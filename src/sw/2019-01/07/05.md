---
title:  Kula Kitabu
date:  13/02/2019
---

Soma Ufunuo 10:8–11. Kula katika Biblia hutumika kuelezea hali ya kukubali ujumbe kutoka kwa Mungu ili kuutangaza kwa watu (angalia Eze. 2:8–3:11, Yer. 15:16). Pale unapopokelewa, ujumbe huu ni habari njema; lakini unapotangaza, wakati fulani husababisha uchungu kwa vile hupingwa na kukataliwa na wengi.

Uchungu aliopata Yohana katika kula kitabu hicho unahusiana na kufunguliwa kwa unabii wa Danieli unaozungumzia siku za mwisho. Yohana hapa anawakilisha kanisa ambalo limepewa utume wa kutangaza injili mwishoni mwa unabii wa Danieli wa wakati wa siku 2,300.

Muktadha huonesha kwamba uzoefu wa Yohana juu ya njozi huelekeza katika uzoefu mwingine mchungu-mtamu katika wakati wa hitimisho la kipindi cha unabii cha miaka 2,300. Pale ambapo, kwa msingi wa unabii wa Danieli, wafuasi wa Miller walidhania Kristo angerejea katika mwaka 1844, ujumbe huo ulikuwa mtamu kwao. Hata hivyo, hili liliposhindwa kutokea, walipata uchungu wa ujumbe waliokuwa wameutangaza. Agizo kwa Yohana la “kutoa unabii tena” ulimwenguni huelekeza kwa Waadventista Watunza-Sabato, waliopewa jukumu la kutangaza Marejeo unaohusiana na unabii wa Danieli.

`Soma Ufunuo 11:1, 2. Nini ambacho Yohana anaamuriwa kufanya?`

Andiko hili huendeleza tukio la Ufunuo 10. Yohana aliamuriwa kupima hekalu, madhabahu, na waabudu. Dhana ya kupima katika Biblia hudokeza kimfano juu ya hukumu (angalia Mt. 7:2). Hekalu ambalo lingepaswa kupimwa liko mbinguni, ambako Yesu anahudumu kwa ajili yetu. Rejea juu ya hekalu, madhabahu, na waabudu huelekeza katika Siku ya Upatanisho (angalia Law. 16:16–19). Siku ya Upatanisho ilikuwa siku ya “kupima” wakati Mungu akihukumu dhambi za watu Wake. Kwa hiyo, Ufunuo 11:1 huzungumzia hukumu inayofanyika kabla ya Marejeo. Hukumu hii huwahusu tu watu wa Mungu—waabudu hekaluni.

Ufunuo 11:1 huonesha kwamba ujumbe wa patakatifu mbinguni umejikita katika kiini cha utangazwaji wa injili mwishoni. Unahusiana na uthibitishaji wa tabia ya Mungu. Ukiwa hivyo, huwasilisha upeo kamili wa ujumbe wa injili kuhusiana na kazi ya Kristo ya upatanisho na haki Yake kama njia pekee ya wokovu kwa wanadamu.

` Kwa kuzingatia jinsi damu ilivyokuwa kiini kwa kaida ya Siku ya Upatanisho (angalia Law.16), tunawezaje kudumisha mbele yetu wakati wote uhalisia kwamba hukumu ni habari njema? Kwa nini ukweli huu ni umuhimu?`