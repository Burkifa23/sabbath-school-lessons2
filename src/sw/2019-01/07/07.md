---
title:  Tafakari Zaidi
date:  15/02/2019
---

Tarumbeta ya saba (Ufu. 11:15–18) huashiria hitimisho la historia ya dunia. Muda umewadia kwa Mungu kudhihirisha uwezo na utawala Wake. Sayari hii iliyoasi, ambayo imekuwa chini ya umiliki wa Shetani kwa miaka elfu, inakaribia kurejea chini ya mamlaka na utawala wa Mungu. Ni baada ya mauti ya Kristo msalabani na kupaa Kwake mbinguni ndipo Shetani, mnyang’anyi, alifukuzwa milele kutoka mbinguni, na Kristo alitangazwa kuwa mtawala halali wa dunia (Ufu. 12:10), hata kama Shetani akiendelea kusababisha uharibifu wote kadiri awezavyo, akijua kwamba wakati wake ni mfupi (Ufu. 12:12). Tarumbeta ya saba hutangaza kwamba ulimwengu huu umewekwa chini ya utawala wake halali.

Tarumbeta ya saba inaainisha maudhui ya nusu ya pili ya kitabu, kinachoshughulika na matukio ya mwisho: (1) Mataifa yalikuwa yameghadhabika: Ufunuo 12-14 humwelezea Shetani akiwa amejawa hasira (Ufu. 12:17), pamoja na washirika wake wawili—mnyama wa baharini na mnyama wa nchi kavu—huandaa mataifa ya ulimwengu kupambana dhidi ya watu wa Mungu. (2) Ghadhabu yenu imekuja: Mungu anajibu hasira ya mataifa kwa mapigo saba ya mwisho, ambayo hutajwa kama ghadhabu ya Mungu (angalia Ufu. 15:1). (3) Wakati wa wafu kuhukumiwa umeelezewa katika Ufunuo 20:11–15. (4) Na kuwakirimia watumishi wa Mungu kumeelezewa katika Ufunuo Ufunuo 21–22. (5) Kuwaangamiza wale wanaoiangamiza dunia: Ufunuo 19:2 hueleza kwamba Babeli ya siku za mwisho inahukumiwa kwa sababu iliangamiza dunia. Maangamizi ya Shetani, majeshi yake, na washirika wake wawili ni tendo la mwisho katika tukio la pambano kuu (Ufu. 19:11–20:15).

**Maswali ya Mjadala**

`1. Nyakati fulani tunagundua kwamba kuhubiri injili kunaweza kuwa jambo lenye uchungu (Ufu. 10:10); maneno yetu yanakataliwa, yanadhihakiwa, na sisi wenyewe tunaweza kukatiliwa na kudhihakiwa. Wakati mwingine mahubiri yanaweza hata kuchochea upinzani. Ni wahusika gani katika Biblia unaoweza kuwafikiria wanaokabiliana na dhiki hizo, na nini tuwezacho kujifunza kutokana na uzoefu wao kwa ajili yetu, vilevile.`

`2. Tafakari kauli ifuatayo: “Tena na tena nimeonywa kuhusiana na uwekaji tarehe. Kamwe hapatakuwepo tena ujumbe kwa watu wa Mungu utakaojengwa katika wakati. Hatupaswi kujua muda maalum ama wa kumwagwa Roho Mtakatifu au kwa ajili ya ujio wa Kristo.”—Ellen G. White, Selected Messages, book 1, uk. 188. Ni tatizo gani ulionalo kuhusiana na kuchora chati za unabii zenye maelezo ya kina ya matukio ya mwisho baada ya mwaka 1844? Mtu anaweza kujilindaje dhidi ya hatari zisizoepukika ziletwazo na chati hizi?`