---
title:  Shetani, Adui Aliyeshindwa
date:  16/02/2019
---

### Soma Kwa Ajili ya Somo la Juma Hili
Ufunuo 12; Mwa. 3:15; Isa. 14:12–15; Dan. 7:23–25; 2 Thes. 2:8–12; Ufu. 13:13, 14; 19:20.

> <p>Fungu la Kukariri</p>
> “Nao wakamshinda kwa damu ya Mwana-Kondoo, na kwa neno la ushuhuda wao; ambao hawakupenda maisha yao hata kufa”(Ufunuo 12:11).

Ufunuo 12 huanza sehemu ya mwisho wa kitabu hiki. Wakati ambapo nusu ya kwanza ya kitabu huelezea mapambano ya kiroho ya kanisa katika ulimwengu wenye uhasama wakati wote wa Zama ya Ukristo, nusu ya pili hujikita katika matukio yanayopelekea hadi Ujio wa Pili na ufalme wa Mungu.

Kusudi la sura ya 12 ni kutupatia picha pana nyuma ya zahama ya mwisho ya historia ya ulimwengu. Hutuambia kwamba matukio ya siku za mwisho ni sehemu ya pambano endelevu la kilimwengu kati ya Kristo na Shetani.

Katika kitabu cha Ufunuo, Shetani ni adui mkuu wa Mungu na watu Wake. Uwepo wake ni halisi, naye husimama nyuma ya uovu na uasi wote ulimwenguni. Anajua kwamba nafasi yake ya mwisho ya kufanikiwa dhidi ya watu wa Mungu ni kushinda vita vya mwisho. Kwa hiyo, huelekeza juhudi zake zote katika kujiandaa kwa ajili ya tukio hilo.

Njozi ya Ufunuo 12 ilikusudiwa kuwapatia watu wa Mungu uhakikisho kwamba Shetani ni adui aliyeshindwa. Kristo yuleyule alimshinda Shetani wakati wa huduma Yake duniani, pale msalabani, na kisha baada ya kupaa Kwake, vilevile atamshinda katika wakati wa mwisho. Hivyo, tumaini pekee kwa ajili ya watu wa Mungu wa siku za mwisho hupatikana katika Kristo.

_*Jifunze somo la juma hili ukijiandaa na Sabato ya Februari 23._