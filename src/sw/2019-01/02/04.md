---
title:  Kukutana na Kristo huko Patmo
date:  08/01/2019
---

`Soma Ufunuo 1:12–18.  Linganisha udhihirisho wa Yohana juu ya Kristo pamoja na nafsi ya kiungu katika Danieli 10:5, 6. Yesu anaonekanaje kwenye njozi husika? Anafanya nini?`

Yohana anamwona Yesu akiwa amevaa mavazi ya kikuhani akitembea katikati ya vinara vya taa. Njozi hii huakisi hekalu la zamani la Israeli ambamo vinara vya taa viliangaza nuru (soma1 Wafalme 7:49).

Taswira ya Yesu akitembea miongoni mwa vinara vya taa huelekeza katika ahadi ya Mungu kwa Israeli ya zamani kwamba angetembea miongoni mwao kama Mungu wao (Law. 26:12). Katika Ufunuo, vinara vya taa viliwakilisha makanisa saba katika Asia ambapo maandishi ya Ufunuo yalitumwa hapo awali (Ufu. 1:20). Katika ishara ya kutembea katikati ya vinara vya taa, Yesu anatimiza ahadi ya agano iliyokabidhiwa kwa Israeli: daima atakuwa pamoja na watu Wake hadi atakapowaleta katika makao yao ya milele.

Zaidi, picha ya Yesu kama kuhani katikati ya vinara vya taa hutolewa kutoka kwenye desturi ya kiibada katika hekalu la Yerusalemu. Jukumu la kila siku la kuhani wa zamu lilikuwa kudumisha taa katika Mahali Patakatifu zikiwaka vizuri. Angeweza kutengeneza taa na kujaza mafuta pale zilipokuwa zikihafifika, angeweza kubadilisha tambi kwenye taa zilizokuwa zimezimika, kuzijaza mafuta mengine, na kisha kuziwasha tena. Kwa namna hiyo, kuhani alifahamu hali ya kila taa. Kwa namna hiyo hiyo, Yesu anafahamu binafsi mahitaji na mazingira, si tu ya makanisa haya lakini pia ya makanisa yote.

`Soma Ufunuo 2:2, 9, 13, 19; 3:1, 8, 15. Nini ambacho kauli “najua” husema kuhusu ufahamu wa Yesu wa hali na mahitaji ya watu wa Mungu katika makanisa hayo?`

Yesu alijitambulisha Mwenyewe kwa vyeo vya Mungu kama “wa kwanza na wa mwisho” (angalia Isa. 44:6, 48:12). Neno la Kiyunani lililofasiriwa “mwisho” ni eschatos, ambamo neno eskatologia (“wakati wa mwisho”) hutokea. Hii huonesha kwamba kiini cha eskatolojia ni Yesu Kristo, aliye na neno la mwisho kuhusiana na matukio ya mwisho. Yeye ndiye “aliye hai” na anamiliki “funguo za mauti, na za kuzimu” (Ufu. 1:18). Funguo ni alama ya utawala na mamlaka. Wafuasi Wake waaminifu hawahitaji kuhofu, kwa sababu hata wafu wako chini ya uangalizi Wake. Na kama ndivyo ilivyo kuhusiana na wafu, ni zaidi kiasi gani kwa walio hai? Angalia Mt. 22:32.