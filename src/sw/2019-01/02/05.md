---
title:  Ujumbe wa Kristo kwa Wakati Huo na Sasa
date:  09/01/2019
---

`Soma Ufunuo 1:11, 19, 20.  Yesu pia alimpatia Yohana jumbe maalum kwa ajili ya makanisa saba huko Asia. Je, ukweli kwamba kulikuwa na makanisa zaidi ya saba katika eneo hilo hupendekeza nini kuhusu umuhimu wa kiishara wa jumbe hizi kwa Wakristo kijumla?`

Jumbe ambazo Yesu alimwagiza Yohana ili kuwatumia makanisa saba zimeandikwa katika Ufunuo 2 na 3. Maana zao zinatumika katika hatua tatu: Matumizi ya Kihistoria. Jumbe hizo hapo awali zilitumwa kwenda kwa makanisa saba yaliyokuwa katika miji iliyoshamiri ya Asia ya karne ya kwanza. Wakristo wa mahali hapo walikabiliana na changamoto kubwa. Miji mingi ilianzisha ibada ya wafalme wao kwenye mahekalu yao kama ishara ya uaminifu wao kwa Rumi. Desturi ya kumwabudu mfalme ikawa ya lazima. Raia walitegemewa pia kushiriki katika matukio ya umma na sherehe za kipagani. Kwa sababu Wakristo wengi walikataa kushiriki katika desturi hizi, walikabiliana na dhiki, hata nyakati fulani kufia dini. Akiwa ameagizwa na Kristo, Yohana aliandika jumbe saba ili kuwasaidia katika changamoto hizi.

Matumizi ya Kinabii. Ukweli kwamba Ufunuo ni kitabu cha kinabii, lakini kwamba ni makanisa saba tu yalichaguliwa kupokea jumbe hizi, huelekeza katika sifa ya kinabii ya jumbe hizi, vilevile. Hali za kiroho katika makanisa saba huendana na hali za kiroho za kanisa la Mungu katika nyakati tofauti za kihistoria. Jumbe saba zimekusudiwa, kwa mtazamo wa mbingu, kuonesha mandhari ya mfululizo mzima wa hali Ukristo tangu karne ya kwanza hadi mwisho.

Matumizi ya Kilimwengu. Japo hapo awali zilitumwa kwenda katika makanisa ya Asia, jumbe saba hizi pia zina mafundisho yanayohusika kwa Wakristo mbalimbali katika kila kizazi. Zilitumwa pamoja kama waraka mmoja, ambao ungesomwa katika kila kanisa (Ufu. 1:11). Katika namna hiyo, huwakilisha aina mbalimbali za Wakristo katika maeneo na nyakati mbalimbali. Kwa mfano, wakati ambapo sifa ya jumla ya Ukristo leo ni hali ya Ulaodikia, baadhi ya Wakristo wanaweza kubainika kwa sifa za baadhi ya makanisa mengine. Habari njema ni kwamba licha ya hali yetu yoyote ya kiroho, Mungu “hukutana na wanadamu walioanguka katika mahali walipo.”—Ellen G. White, Selected Messages, book 1, uk. 22.

`Hebu fikiria kama Bwana angeandika waraka katika namna ile iliyoandikwa kwa makanisa saba kuja katika kanisa lako mahalia juu ya changamoto zinazolikabili, pamoja na hali yake ya kiroho. Waraka huo ungeweza kusemaje?`