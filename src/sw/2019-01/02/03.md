---
title:  Katika Siku ya Bwana
date:  07/01/2019
---

`Soma Ufunuo 1:10  pamoja na Kutoka 31:13, Isaya 58:13, na Mathayo 12:8.  Kulingana na maandiko haya, ni siku ipi katika Biblia ambayo imebainishwa waziwazi kama Siku ya Bwana? Je, siku hii ilikuwa ya muhimu kiasi gani kwa Yohana akiwa katikati ya adha zilizomsibu?`

“Ni katika Sabato ndipo Bwana wa utukufu alimtokea mtume huyu aliyefukuziwa uhamishoni. Sabato ilikuwa ikiadhimishwa kwa kicho na Yohana akiwa Patmo kama ambavyo alikuwa akiwahubiria watu kwenye miji na majiji ya Uyahudi. Alizidai kama zake ahadi za thamani zilizokuwa zimetolewa kuhusiana na siku hiyo.”—Ellen G. White, The Acts of the Apostles, uk. 581.

Andiko lenyewe hupendekeza wazi kwamba mtume Yohana alipokea njozi hiyo katika Sabato ya siku ya saba. Japo alikuwa akitazama mbele katika matukio yajayo, hata katika marejeo ya Kristo (linganisha na Ufu. 1:7), pia hujulikana kama “siku ya Bwana” (Isa. 13:6–13; 2 Pet. 3:10), Yohana alikuwa akizungumzia wakati ambapo yeye mwenyewe, alipata njozi za matukio yajayo, na hilo lilifanyikia siku ya Sabato, “siku ya Bwana.” Hakuna shaka kwamba katikati ya mateso yake Sabato hii iliyojaa njozi lazima kwake ilikuwa mwonjo wa maisha yasiyokuwa na mateso, ambayo yeye na waaminifu wa vizazi vyote watafurahia baada ya Marejeo. Hakika, katika mtazamo wa Kiyahudi, Sabato hufikiriwa kama mwonjo wa olam haba, “ulimwengu ujao.”

“Sabato, ambayo Bwana alikuwa ameiasisi pale Edeni, . . . ilikuwa ya thamani kwa Yohana kwenye kisiwa hiki pweke. . . .

“Hiyo ilikuwa Sabato bora iliyoje kwa mhamishwa huyu mpweke, daima ikiwa ya thamani machoni pa Kristo, lakini sasa ikiwa imetukuzwa kuliko wakati mwingine wowote! Kamwe hakuwa amejifunza mengi kiasi hicho juu ya Yesu. Kamwe hakuwa amesikia kweli hiyo iliyotukuka.”—Ellen G. White Comments, The SDA Bible Commentary, vol. 7, uk. 955.

`Linganisha namna mbili za amri ya nne ya Dekalojia katika Kutoka 20:11 na Kumbukumbu 5:15. Maandiko haya huelekeza katika Sabato ya siku ya saba kama ukumbusho wa uumbaji na ukombozi, ikitukumbusha kwamba Mungu alituumba na kutukomboa. Tunawezaje, kila Sabato, kudumisha vyema zaidi mbele yetu uhalisia wa Mungu kama Muumbaji na Mkombozi wetu? Fikiria hili, pia: Ingelikuwa na faida gani Kwake kuwa Muumbaji wetu bila kuwa Mkombozi wetu, pia?`

