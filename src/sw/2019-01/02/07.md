---
title:  Tafakari Zaidi
date:  11/01/2019
---

Soma Ellen G. White, “Patmos,” uk. 568–577, katika The Acts of the Apostles.

“Mateso ya Yohana yalikuwa njia ya neema. Patmo paling’aa kwa utukufu wa Mwokozi aliyefufuka. Yohana alikuwa amemwona Kristo katika umbo la kibinadamu, akiwa na alama za misumari kwenye mikono na miguu yake. Sasa aliruhusiwa tena kumtazama Bwana wake aliyefufuka, akiwa amevikwa utukufu mwingi kadiri ambavyo mwanadamu angeweza kuutazama, na kuishi.

“Tukio la Kristo kumtokea Yohana linapaswa kuwa ushahidi kwa wote, waumini na wasioamini, kwamba tunaye Kristo aliyefufuka. Linapaswa kulipatia kanisa nguvu hai. Nyakati fulani mawingu ya giza huwazunguka watu wa Mungu. Inaonekana kana kwamba udhalimu na mateso vingeweza kuwafutilia mbali. Lakini katika nyakati hizo masomo muhimu zaidi huwasilishwa. Mara nyingi Kristo huingia magerezani, na kujidhihirisha kwa wateule Wake. Yuko pamoja nao motoni wanapoteketea. Kama ambavyo katika giza kuu zaidi nyota huangaza mno, halikadhalika miali angavu kabisa ya utukufu wa Mungu hudhihirishwa katika huzuni kuu ya kina. Kadiri anga linavyokuwa jeusi zaidi, ndivyo inavyokuwa dhahiri na yenye fahari zaidi miali ya Jua la Haki, Mwokozi aliyefufuka.”—Ellen G. White, The Youth’s Instructor, Aprili 5, 1900.

**Maswali ya Mjadala**

`1. Yohana wa Ufunuo anawaeleza wasomaji kile alichoona na kusikia huko Patmo. Kadiri unavyosoma Ufunuo 1:12-20, unaona na kusikia nini? Je, ni maneno gani ya faraja unayoweza kuchukua kutokana na kile kinachodhihirishwa hapa?`

`2. Malaika wa kwanza wa Ufunuo 14:7 huwahimiza wakazi wa dunia katika wakati wa mwisho akisema “Msujudieni yeye aliyezifanya mbingu na nchi na bahari na chemchemi za maji.” Hii ni lugha iliyochukuliwa katika Kutoka 20:11. Hili hutuambia nini kuhusu umuhimu wa Sabato katika wakati wa mwisho, kama ilivyodhihirishwa katika Ufunuo?`

`3. Kuna ukinzani wa kushangaza ambao Wakristo wengi hukabiliana nao. Kadiri wanavyodumu kanisani muda mrefu, ndivyo ilivyo rahisi zaidi kwa imani yao kufifia au kutoweka. Japo, kinyume chake hakina budi kutokea. Hata hivyo, kadiri tunavyotembea na Yesu kwa muda mrefu zaidi, ndivyo tunavyopaswa kujifunza kuhusu Yeye na upendo Wake kwa ajili yetu. Ni kwa jinsi gani, basi, tunaweza kudumisha moto wa imani si tu kuwaka, bali pia kuendelea kuangaza zaidi na zaidi, kama inavyopaswa?`