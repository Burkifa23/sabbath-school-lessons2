---
title:  Ujumbe kwa Kanisa la Efeso
date:  10/01/2019
---

Efeso ilikuwa makao makuu na mji mkubwa kabisa katika jimbo la Kirumi la Asia, iliyopatikana katika njia kuu za biashara. Ikiwa kama bandari kuu ya Asia, ilikuwa kituo muhimu sana cha kibiashara na kidini. Mji huu ulijawa na majengo ya umma kama vile mahekalu, majumba ya maonesho, kumbi za michezo, maliwato, na madanguro. Ulijulikana pia kwa masuala ya mazingaombwe na sanaa. Mji huu pia ulikuwa na sifa mbaya ya zinaa na ushirikina. Hata hivyo, kanisa la Kikristo lenye ushawishi mkubwa zaidi lilikuwa katika jimbo la Efeso.

`Soma Ufunuo 2:1-4 pamoja na Yeremia 2:2.  Ni kwa jinsi gani Yesu anajidhihirisha kwa kanisa hili? Je, sifa zipi kuu ambazo kwazo Yesu hulipongeza kanisa? Ni tatizo gani ambalo Yesu hulielezea pia?`

Katika siku zao za awali, Efeso ilijulikana kwa uaminifu na upendo wao (Efe. 1:15). Ingawa ilipata shinikizo kutoka nje na ndani ya kanisa, Wakristo huko Efeso waliendelea kuwa imara na waaminifu. Walikuwa na bidii katika kazi na makini katika mafundisho; hakika, wasingeweza kuvumilia walimu wa uongo katikati yao. Hata hivyo, kadiri washiriki walivyosisitiza mafundisho makini na mwenendo sahihi, upendo wao kwa ajili ya Kristo na washiriki wenzao ukaanza kuhafifika. Ingawa watu walikuwa thabiti na waaminifu, kwa kukosekana upendo matendo yao yakawa baridi na ya ushupavu wa kidini.

`Soma Ufunuo 2:5-7.  Ni mambo gani matatu ambayo Yesu hulihimiza kanisa lifanye ili kuamsha upendo na moyo wao wa awali wa kicho kwa Kristo na waumini wenzao? Mambo matatu haya yanahusianaje kimfuatano?`

Kinabii, hali katika kanisa la Efeso hushabihiana na tatizo la jumla na hali ya kiroho ya kanisa katika karne ya kwanza. Kanisa la awali lilikuwa na sifa ya upendo na uaminifu kwa injili. Lakini kufikia mwishoni mwa karne ya kwanza, kanisa likaanza kupoteza moto wa upendo wake wa kwanza, na hivyo kuachana na usahili na usafi wa injili.

`Hebu fikiria kama sehemu ya kusanyiko la waumini ambao upendo wao unahafifika. Waumini wanaweza wasiwe wanatenda dhambi yoyote inayojulikana au ya wazi. Kwa upande mmoja, pengine wanafanya hata mambo mema; hata hivyo, wanakabiliwa na urasimu wa kidini na ubaridi. Ni kwa jinsi gani ushauri wa Yesu hapa unaweza kuliweka huru kanisa dhidi ya hali hii?`