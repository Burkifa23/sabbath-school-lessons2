---
title:  Wakristo huko Laodikia
date:  17/01/2019
---

Kanisa la mwisho kutajwa na Yesu lilikuwa Laodikia, mji wa kitajiri uliokuwa katika barabara kuu ya kibiashara. Ulikuwa mashuhuri kwa kiwanda cha kutengeneza sufu, mabenki yake (yaliyohifadhi kiasi kikubwa cha dhahabu), na shule za kitabibu zilizotengeneza dawa ya macho. Ukwasi wake uliwajaza raia wake hali ya utoshelevu. Takriban mwaka 60 B.K., tetemeko lilipoharibu mji huu, raia wake walikataa msaada kutoka Rumi wakidai wana kila kitu kilichohitajika ili kuifanya kazi hiyo. Kwa vile mji ulikosa maji, yalipatikana kupitia mfereji uliotoka kwenye chemchemi ya maji-moto katika mji wa Hierapolis. Kwa sababu ulikuwa mbali, maji yalifika hapo yakiwa vuguvugu.

`Soma Ufunuo 3:14–17 pamoja na Hosea 12:8.  Ni mambo gani matatu ambayo Yesu huwahimiza Wakristo huko Sardi wafanye kama tiba ya hali yao ya kiroho? Ni kwa jinsi gani onyo la Yesu “kukesha” hushabihiana na msingi wa kihistoria wa mji?`

Yesu hakuwakemea Wakristo wa Laodikia kwa ajili ya dhambi ya kutisha, uzushi, au uasi. Badala yake, tatizo lao lilikuwa hali ya kuridhika iliyopelekea udhaifu wa kiroho. Kama yalivyokuwa maji yaliyofika kwenye mji huo, hawakuwa na ubaridi wenye kuburudisha wala joto, bali vuguvugu. Walidai kuwa matajiri na wasiohitaji chochote; lakini, walikuwa maskini, uchi, na vipofu katika hali yao ya kiroho.

Kanisa huko Laodikia huwakilisha vyema hali ya kiroho ya kanisa mwishoni mwa historia ya dunia. Hili huoneshwa kwa viunganishi thabiti vya vitenzi pamoja na Ufunuo 16:15, kuhusiana na maandalizi kwa ajili ya zahama ya mwisho, inayoonesha kwamba kanisa huko Laodikia liliwekwa kuwa kielelezo kwa ajili ya kanisa la siku za mwisho. Kanisa la mwisho litakuwa katika nyakati za misukosuko mikubwa ya kisiasa, kidini, na kidunia na litakabiliana na changamoto ambazo hazikukumba kizazi chochote kilichopita. Hata hivyo, kanisa hili lina hali ya utoshelevu na linakabiliana na uhalisi wake. Onyo la Kristo kwake lina maana ya kina sana kwa ajili ya wote ambao ni sehemu ya kanisa Lake la siku za mwisho.

Yesu anawahakikishia watu wa Laodikia kwamba anawapenda na kwamba kamwe hatawaacha (Ufu. 3:19). Anahitimisha wito Wake kwa kujibainisha kama mpenzi katika Wimbo Ulio Bora 5:2–6, akiwa amesimama mlangoni na kubisha akisihi afunguliwe ili aingie ndani (Ufu. 3:20). Yeyote aufunguaye mlango na kumruhusu aingie anaahidiwa karamu ya pekee ya kina pamoja Naye. Wito huu haupaswi kutupiliwa mbali.

Soma Ufunuo 3:18–22. Ni ushauri gani ambao Yesu aliwapatia watu wa Laodikia? Je, dhahabu, mavazi meupe, na dawa ya macho huwakilisha nini (angalia 1 Pet. 1:7; Isa. 61:10; Efe. 1:17, 18)? Haya yote hutuambia nini, kama Waadventista wa Sabato tunaojiona kama kanisa la Laodikia?