---
title:  Ujumbe wa Kristo kwa Smirna na Filadelfia
date:  13/01/2019
---

Ujumbe wa Yesu wa pili na wa sita awali ulielekezwa katika kanisa la Smirna na Filadelfia. Makanisa haya mawili hayakupokea makaripio kutoka kwa Yesu.

Smirna ulikuwa mji mzuri wa kitajiri lakini pia kituo ambacho ilikuwa sharti kumwabudu mfalme. Matokeo ya kukataa kutii agizo hili yangesababisha upotevu wa hadhi ya kisheria, mateso, na hata mauti.

`Soma Ufunuo 2:8-11.  Namna Yesu anavyojidhihirisha Mwenyewe kwa kanisa hili huhusianaje na hali ya kanisa? Hali ya kanisa ilikuwaje? Ni onyo gani ambalo Yesu hulipatia kanisa kuhusu kile kilichokuwa kinakuja?`

Ujumbe kwa kanisa huko Smirna unahusika pia kwa kanisa katika kipindi baada ya mitume, pale Wakristo walipoteswa vikali na Himaya ya Kirumi. “Siku kumi” zilizotajwa katika Ufunuo 2:10 zilielekeza katika miaka kumi ya mateso yaliyoanzishwa na Diocletian mnamo mwaka 303 B.K. na kuendelea hadi 313 B.K., wakati Konstantino Mkuu alipotoa Tamko la Milan, lililowapatia Wakristo uhuru wa kidini.

Kanisa la sita alilotaja Yesu lilikuwa Filadelfia (“upendo wa kindugu”). Mji huu ulikuwa kwenye njia kuu ya kibiashara katika ufalme huo ukiunganisha maeneo yote Mashariki na maeneo yote Magharibi mwa eneo hilo. Mji huu ulianzishwa kama kituo cha kueneza lugha na tamaduni ya Kiyunani katika eneo la Lidia na Frijia.

`Soma Ufunuo 3:7–13. Namna Yesu anavyojidhihirisha Mwenyewe kwa kanisa hili huhusianaje na hali ya kanisa hili? Je, kauli ya Yesu kwamba “unazo nguvu kidogo” (Ufu. 3:8) inasema nini kuhusu hali ya kanisa? Ni ahadi zipi ambazo Yesu analiambia kanisa hili?`

Ujumbe kwa kanisa hili unahusika kwa namna ya pekee katika matengenezo makuu ya Uprotestanti katika karne ya kumi na nane na kumi na tisa. Hakika, kwa kuzingatia nuru waliyokuwa nayo, walifanya bidii kulitunza “neno langu” (Ufu. 3:8). Kanisa la kipindi hiki lilisukumwa kwa shauku ya dhati ya kupeleka injili ulimwenguni kote. Matokeo yake, kulikuwepo mlipuko mkuu wa injili ambao haukuwa umetokea tangu wakati wa Pentekoste.