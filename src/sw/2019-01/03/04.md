---
title:  Ujumbe wa Kristo Kwa Thiatira
date:  15/01/2019
---

Kwa kulinganisha na miji mingine, Thiatira haikuwa na umuhimu wa kisiasa au kitamaduni katika historia ya kale tunayofahamu leo. Badala yake ilijulikana kwa ajili ya biashara. Ili kuendesha biashara au kuwa na kazi, watu walipaswa kuwa kwenye vyama vya kibiashara. Wanachama walipaswa kuhudhuria kwenye tamasha za mashirika hayo na kushiriki kwenye matambiko hekaluni, ambayo mara nyingi yalihusisha mambo ya zinaa. Wale ambao hawakuridhia walitengwa kutoka kwenye vyama hivi na kuwekewa vikwazo vya kiuchumi. Wakristo katika mji huu walilazimika kuchagua kati ya kuridhia na kudumu kuwa waaminifu kwa injili.

`Soma Ufunuo 2:18–29.  Ni kwa jinsi gani Yesu anajidhihirisha Mwenyewe kwa watu hawa (angalia pia Dan. 10:6)? Ni sifa zipi ambazo kwazo Yesu alilipongeza kanisa hili, na ni masuala yapi yaliyolitaabisha?`

Kama ilivyokuwa kwa kanisa la Pergamo, tishio kwa kanisa la Thiatira lilikuwa kufanya maridhiano na mazingira ya upagani. Jina “Yezebeli” hudokeza juu ya mke wa Mfalme Ahabu, aliyewaongoza Israeli katika uasi (1 Wafalme 16:31–33). Yesu anamwonesha kama kahaba wa kiroho. Wale walioidhinisha mafundisho yake walikuwa wakitenda zinaa ya kiroho pamoja naye.

Tatizo linalozungumziwa katika kanisa huko Thiatira linahusu kanisa kijumla wakati wa kipindi cha Zama za Kati. Hatari kwa kanisa haikutokea nje bali kutoka kwa wale waliodai kupokea mamlaka kutoka kwa Mungu. Katika kipindi hicho, mapokeo yalichukua nafasi ya Biblia, ukuhani wa kibinadamu na masalio yalichukuwa nafasi ya ukuhani wa Kristo, na matendo yalihesabiwa kama njia ya wokovu. Wale ambao hawakuridhia mivuto potofu ya kanisa la kimfumo walipatwa na mateso na hata mauti. Kwa karne nyingi ndefu (angalia Dan. 7:25) injili ilipotea kwa sehemu kubwa sana.

`Fikiria maneno ya Ufunuo 2:25: “Ila mlicho nacho kishikeni sana, hata nitakapokuja.” Maneno hayo yana maana gani kwetu, kwa pamoja na kwa mtu binafsi? Ni nini tulicho nacho kutoka kwa Yesu ambacho lazima tukishikilie?`