---
title:  Ujumbe wa Kristo Kwa Pergamo
date:  14/01/2019
---

Pergamo kilikuwa kituo cha imani mbalimbali za kipagani, ikiwa ni pamoja na itikadi ya Asclepius, mungu wa Kiyunani wa uponyaji, aliyekuwa akiitwa “Mwokozi” na alikuwa akiwakilishwa kwa joka. Watu walitoka kila mahali ili kuja kwenye tambiko la Asclepius ili waweze kuponywa. Pergamo ilikuwa na kazi kubwa ya kueneza itikadi ya kumwabudu mfalme, desturi iliyokuwa lazima kama huko Smirna. Ndiyo maana haishangazi kwamba maandiko yalisema Wakristo huko Pergamo waliishi kwenye mji “akaapo Shetani” na penye kiti chake cha enzi.

`Soma Ufunuo 2:12-15.  Yesu anajidhihirishaje kwa kanisa hili? Nini tathmini Yake kuhusiana na hali yake ya kiroho?`

Wakiwa wamezungukwa na upagani na mahekalu yake makubwa, Wakristo huko Pergamo walikabiliwa na majaribu kutoka nje na ndani ya kanisa. Wakati ambapo wengi wao waliendelea kuwa waaminifu, baadhi, waliokuwa wakiitwa Wanikolai, walihamasisha maafikiano na upagani ili kuepuka mateso. Wanahusianishwa na kundi lingine la uzushi lililopewa jina la Balaamu, aliyewashawishi Waisraeli wakiwa njiani kuelekea Nchi ya Ahadi (Hes. 31:16). Makundi haya mawili yalieneza maridhiano na desturi za kipagani ili kuepuka adha ya mateso.

`Soma Ufunuo 2:16, 17. Nini ambacho Yesu anahimiza kanisa lifanye ili kuwasaidia waimarishe hali yao ya kiroho? Ni ahadi gani ambazo Yesu huwapatia?`

Ujumbe kwa kanisa la Pergamo huelezea vilivyo pia hali ya kanisa katika kipindi baada ya mwaka 313 B.K. Ingawa Ukristo ulikuwa umeshinda mapambano yake dhidi ya upagani, wengi kanisani walianza kufanya maridhiano. Japo baadhi walidumu kutotetereka na wakiwa waaminifu kwa injili, karne ya nne na tano zilishuhudia udhoofu wa kiroho na uasi, ambapo kanisa lilipambana na—na kwa wazi likashindwa katika—jaribu la kuridhia na kushusha viwango.

` Ina maana gani kutoikana “imani yangu” (Ufu. 2:13; angalia pia Ufu. 14:12). Hutuambia nini kuhusu asili ya imani na wajibu wetu mtakatifu wa kuing’ang’ania, hata katikati ya tishio la mauti au, hata pengine tishio hatari zaidi la kuridhia na kushusha viwango?`