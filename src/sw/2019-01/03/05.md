---
title:  Ujumbe wa Kristo kwa Sardi
date:  16/01/2019
---

Sardi ilikuwa na historia tukufu. Lakini kufikia wakati wa Kirumi mji huu ulikuwa umepoteza hadhi yake. Wakati ambapo mji huu ulikuwa ungali ukinufaika na utajiri, utukufu wake ulikuwa umejikita katika historia yake ya zamani badala ya uhalisia wake wa sasa. Mji ulijengwa juu ya kilima chenye mwinuko mkali na, hivyo, haukuweza kufikika kirahisi. Raia wake walijiona kuwa salama kiasi kwamba kuta za mji zililindwa bila uangalifu.

`Soma Ufunuo 3:1–6 pamoja na Mathayo 24:42–44, 1 Wathesalonike 5:1–8.  Ni mambo gani matatu ambayo Yesu huwahimiza Wakristo huko Sardi wafanye kama tiba ya hali yao ya kiroho? Ni kwa jinsi gani onyo la Yesu “kukesha” hushabihiana na msingi wa kihistoria wa mji?`

Wakati ambapo Yesu huwatambua Wakristo wachache katika kanisa la Sardi kuwa waaminifu, wengi wao ni wafu kiroho. Kanisa halishutumiwi kwa dhambi au uasi wowote wa wazi (kama wale wa Pergamo na Thiatira), bali kwa udhaifu wa kiroho.

Ujumbe kwa kanisa huko Sardi unahusika vyema na hali ya kiroho ya Waprotestanti katika kipindi baada ya Matengenezo, kadiri kanisa lilivyodhoofu taratibu na kutumbukia kwenye urasimu wa kidini usiokuwa na uhai na hali ya kuridhika kiroho. Kufuatia msukumo wa kuinuka kwa wimbi la harakati za urazinishaji na upagani, kiini cha neema ya injili iokoayo na kujitolea kwa ajili ya Kristo vilihafifika, ikipatia nafsi urazinishaji na hoja tupu za kifalsafa. Kanisa katika kipindi hiki, ingawa lilionekana kuwa hai, kihalisia lilikuwa limekufa kiroho.

Waraka huu unahusika pia kwa kila kizazi cha Wakristo. Wapo Wakristo ambao daima huzungumza kwa kauli tukufu za uaminifu wao wa zamani kwa Kristo. Kinachohuzunisha, watu hao hawana mengi ya kuelezea kuhusu uzoefu wao wa sasa pamoja na Kristo. Dini yao ni ya jina tu, isiyokuwa dini halisi ya moyoni na kujitolea kikamilifu kwa ajili ya injili.

`Tukidumisha wakati wote mbele yetu kweli kuu ya wokovu kwa imani katika Kristo pekee, ni njia zipi tungeweza kusema kwamba matendo yetu hayajaonekana kuwa “kamilifu” mbele ya Mungu? Hilo humaanisha nini, na ni kwa jinsi gani tunaweza kuyafanya matendo yetu yawe “kamilifu” mbele Yake? Angalia Mt. 5:44–48.`