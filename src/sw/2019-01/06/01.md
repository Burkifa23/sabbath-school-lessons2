---
title:  Watu wa Mungu Waliotiwa Muhuri
date:  02/02/2019
---

### Soma Kwa Ajili ya Somo la Juma Hili
Ufunuo 7; 2 Pet. 3:9–14; Kumb. 8:11–17; Ufu. 14:4, 5, 12; 17:5; Rum. 3:19–23

> <p>Fungu la Kukariri</p>
> “Nikamwambia, Bwana wangu, wajua wewe. Akaniambia, Hao ndio wanatoka katika dhiki ile iliyo kuu, nao wamefua mavazi yao, na kuyafanya meupe katika damu ya Mwana-Kondoo”(Ufunuo 7:14).

Ujumbe wa kufunguliwa kwa mihuri saba huonesha kwamba kila mtu anayedai kumwamini Kristo anapata baraka kwa ajili ya uaminifu au laana kwa kutokuwa mwaminifu. Mihuri minne ya kwanza huelezea njia za Mungu za nidhamu ili kuwaamsha watu Wake kutoka kwenye ulegevu wa kiroho na kuwafanya washindi. Hata hivyo, watu wa Mungu pia wanakabiliana na udhalimu na uonevu katika ulimwengu wenye uhasama dhidi ya injili. Wakati wa kufunguliwa kwa muhuri wa sita, Mungu yu tayari kushughulika na wale waliowadhuru watu Wake.

Sura ya 7 imeingizwa kama maelezo ya ufafanuzi kati ya muhuri wa sita na saba. Muhuri wa sita hutufikisha katika marejeo ya Kristo. Wakati waovu wakikabiliana na hukumu, Ufunuo 7 pia hutuambia kwamba wale wanaosimama katika siku ya ujio wa Kristo wametiwa muhuri.

Ufunuo 7 huwatambulisha watu wa Mungu wa siku za mwisho kabla ya Marejeo. Sifa zao zingine bainishi zimewasilishwa katika Ufunuo 14:1–5. Pia kuna mdokezo mwingine unaoingizwa kati ya tarumbeta ya sita na saba (Ufu. 10:1–11:14). Mdokezo huu hushabihiana na kipindi husika cha tukio la sura ya 7 na huelezea uzoefu na jukumu la watu wa Mungu wa siku za mwisho.

_*Jifunze somo la juma hili ukijiandaa na Sabato ya Februari 9._