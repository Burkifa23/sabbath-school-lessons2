---
title:  Kuzuia Pepo
date:  03/02/2019
---

`Soma Ufunuo 7:1–3 pamoja na 2 Petro 3:9–14. Je,  Yohana anaona nini? Ni kwa muda mrefu kiasi gani ambapo malaika hawa wanapaswa kuzuia pepo? Nini kitatokea pale tukio la kutia muhuri linapokuwa limekamilika?`

Katika Agano la Kale, pepo husimama badala ya nguvu angamizi azitumiazo Mungu ili kutekelezea hukumu juu ya waovu (Yer. 23:19, 20). Ni njia nyingine ya kuelezea mapigo saba ya mwisho yatakayomimiwa juu ya wanadamu wasiotubu mara tu kabla ya Marejeo (Ufunuo 16). Hata hivyo, nguvu hizi angamizi zinazuiwa kwa Mungu kuingilia kati wakati hatua ya kuwatia muhuri watu wa Mungu ikifanyika.

Katika nyakati za zamani, maana ya msingi ya kutiwa muhuri ilikuwa umiliki. Maana ya kutiwa muhuri kiishara katika Agano Jipya ni kwamba “Bwana awajua walio wake” (2 Tim. 2:19). Mungu huwatambua watu Wake na kuwatia muhuri kwa Roho Mtakatifu (Efe. 1:13, 14; 4:30). Katika wakati wa mwisho, muhuri katika kipaji cha uso huwabainisha wale wanaochagua kuwa upande wa Mungu (Ufu. 14:1). Muhuri wa Mungu si alama inayoonekana iwekwayo kwenye kipaji cha uso wa mtu, bali kama aelezeavyo Ellen G. White, humaanisha “kutulia katika kweli, kiakili na kiroho, kiasi kwamba hawawezi kuhamishwa.”—Ellen G. White, Last Day Events, uk. 220. Wale ambao, kwa kujua na kuridhia, wanajiunga na mnyama hupokea chapa ya mnyama (Ufu. 13:16, 17).

Uaminifu wa watu wa Mungu waliotiwa muhuri umepimwa katika kila kizazi. Hata hivyo, kipimo cha uaminifu katika zahama ya mwisho kitakuwa utunzaji wa amri za Mungu (angalia Ufu. 12:17, 14:12). Kwa namna maalum, amri ya nne itakuwa kipimo cha utii kwa Mungu (Ufu. 14:7). Kama ambavyo Sabato imekuwa ishara ya watu wa Mungu katika nyakati za Biblia (Kut. 31:12–17; Eze. 20:12, 20), vivyo hivyo itakuwa ishara ya uaminifu kwa Mungu katika zahama ya mwisho. Katika wakati wa mwisho, muhuri hutumika pia kama ishara ya ulinzi dhidi ya nguvu angamizi za mapigo saba ya mwisho (angalia Ezekieli 9:1–11 kwa ajili ya taswira ya mazingira ya Ufunuo 7:1–3). Hivyo, swali lililoulizwa katika Ufunuo 6:17 hupokea jibu timilifu: wale watakaoweza kuhifadhiwa katika siku ya ghadhabu ya Mungu ni watu wa Mungu waliotiwa muhuri.

`Paulo anatuonya tusimhuzunishe Roho Mtakatifu ambaye kupitia Kwake tumetiwa muhuri (Efe. 4:30). Hilo lina maana gani? Mtu anamhuzunishaje Roho Mtakatifu? Mara unapokuwa umepata jibu lako, ni chaguzi gani unazoweza kufanya ili kukusaidia usimhuzunishe?`