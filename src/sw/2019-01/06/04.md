---
title:  Mkutano Mkubwa
date:  05/02/2019
---

`Soma Ufunuo 7:9–14.Ni kikundi kipi cha watakatifu anachokiona Yohana katika hatua hii? Wanabainishwaje, na wanatokea wapi? Nini wanachosema kwa sauti kuu wakiwa mbele ya kiti cha enzi cha Mungu?`

Yohana anaona mkutano mkubwa, wale ambao “wanatoka katika dhiki ile iliyo kuu, nao wamefua mavazi yao, na kuyafanya meupe katika damu ya Mwana-Kondoo” (Ufu. 7:14). Yaani, hili ni kundi maalum la watu ambao, licha ya mapambano yoyote waliyopitia (na mtu yeyote angeweza kufikiri kwamba “dhiki ile iliyo kuu” lilikuwa pambano la kutisha), wamedumu kuwa waaminifu kwa Yesu, uaminifu unaowakilishwa kwa kufunikwa kwao katika mavazi ya haki Yake kamilifu.

Hapa, pia, kama ilivyo katika Biblia nzima, dhima kuu ya wokovu kwa neema huonekana. Bila kujali hawa watu ni nani, ama waliokombolewa katika zama zote au 144,000 katika wakati wa mwisho, dai lao pekee kwa wokovu, kwa uzima wa milele, kwa mbingu mpya na nchi mpya, ni haki ya Kristo, wanayopatiwa kwa neema.

“Karibu kabisa na kiti cha enzi wapo wale ambao wakati fulani walikuwa na juhudi kuu katika harakati ya Shetani, lakini ambao, wakiwa wamenyakuliwa kama vijinga kutoka motoni, wamemfuata Mwokozi wao kwa moyo wa utauwa wa kina na thabiti. Kisha wanafuatia wale waliokamilisha tabia za Kikristo katikati ya udanganyifu na ukafiri, wale walioheshimu sheria ya Mungu pale ulimwengu wa Ukristo ulipotangaza kuwa batili, na mamilioni wa vazazi vyote, waliouawa kwa ajili ya imani yao. Na baada ya hao kuwa ‘mkutano mkubwa sana ambao hapana mtu awezaye kuuhesabu, watu wa kila taifa, na kabila, na jamaa, na lugha,… mbele ya kile kiti cha enzi, na mbele za Mwana-Kondoo, wamevikwa mavazi meupe, wana matawi ya mitende mikononi mwao.’ Ufunuo 7:9. Vita vyao vimeisha, ushindi wao umepatikana. Wamepiga mbio za mashindano na kulifikia tuzo. Matawi ya mitende mikononi mwao ni ishara ya ushindi wao, vazi jeupe ni kielelezo cha haki ya Kristo isiyokuwa na doa ambayo sasa ni yao.”—Ellen G. White, The Great Controversy, uk. 665.

`Ndiyo, tunafunikwa na haki ya Kristo, karama ya imani. Lakini tunawezaje kudumisha imani hiyo, na kuendelea kuwa waaminifu, katikati ya majaribu na dhiki? Au, hata muhimu zaidi, tunawezaje kudumisha imani na uaminifu huo, katika nyakati za starehe na mafanikio? (Angalia Kum. 8:11–17.)`