---
title:  Dhima Kuu ya Ufunuo
date:  03/01/2019
---

Hitimisho la dibaji ya Ufunuo huelekeza katika kiini halisi cha kitabu kizima: kurudi kwa Yesu katika nguvu na utukufu. Ahadi ya Kristo ya kuja tena inarejewa mara tatu katika hitimisho la kitabu hiki (Ufu. 22:7, 12, 20).

`Soma Ufunuo 1:7, 8. Maneno ya andiko hili hutokana na maandiko kadhaa ya unabii: Danieli 7:13, 14; Zekaria 12:10; Mathayo 24:30. Maandiko haya hutuambia nini kuhusu uhakika wa Marejeo?`

Katika Ufunuo, ujio wa pili wa Kristo ndiyo ncha ambako historia huelekea. Ujio wa Pili utaashiria hitimisho la historia ya ulimwengu huu na mwanzo wa ufalme wa Mungu wa milele, pamoja na uhuru kutoka katika uovu wote, fadhaa, maumivu, na mauti.

Kama ilivyo kwa sehemu zingine zote za Agano Jipya, Ufunuo 1:7 huelekeza katika ujio halisi na binafsi wa Kristo katika ukuu na utukufu. Kila mwanadamu, pamoja na “hao waliomchoma,” watashuhudia ujio Wake. Maneno haya huzungumzia ufufuo maalum wa watu fulani mara tu kabla ya kurudi kwa Kristo, ikiwa ni pamoja na wale waliomsulubisha. Wakati ambapo Yesu, katika ujio Wake, ataleta ukombozi kwa wale wamngojeao, ataleta hukumu kwa wale ambao wametweza rehema na upendo Wake.

Uhakika wa ujio wa Kristo huthibitishwa kwa maneno “Naam. Amina” (Ufunuo 1:7). Neno naam ni neno la Kiyunani nai, na amina ni kauli ya ukubali katika Kiebrania. Maneno haya mawili, kwa pamoja, huonesha dhana ya uhakika. Ukubali huu pia huhitimisha kitabu (angalia pia Ufu. 22:20).

“Imani katika ujio wa hivi karibuni wa Mwana wa Adamu kwenye mawingu ya mbinguni haitamfanya Mkristo mwaminifu kupuuzia na kutojali shughuli za kawaida za maisha. . . . Unyofu, uaminifu, na uadilifu wao vinapimwa na kuthibitishwa katika mambo ya kidunia.”— Ellen G. White, Testimonies for the Church, vol. 4, uk. 309.

`Ahadi fulani ni imara tu kadiri ya uadilifu wa mtu aitoaye na uwezo wake wa kuitimiza.   Ni kwa jinsi gani ukweli kwamba ahadi ya Ujio wa Pili ambayo imetolewa na Mungu, ambaye huko zamani alitimiza ahadi Zake zote, hukupatia uthibitisho kuwa Kristo atarejea kama ambavyo ameahidi?`