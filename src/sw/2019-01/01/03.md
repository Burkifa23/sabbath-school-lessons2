---
title:  Kusudi  la  Kitabu
date:  31/12/2018
---

Ufunuo 1:1 pia hutuambia kwamba kusudi la kitabu hiki ni kuonesha matukio yajayo, tangu wakati hasa kitabu husika kilipoandikwa. Yeyote anayefahamu Ufunuo atatambua kwamba matukio ya wakati ujao—ama yale ambayo tayari yametimizwa (angalau kwa mtazamo wetu leo) au yale ambayo bado hayajatokea (tena, kutokana na mtazamo wetu leo)—yanabeba sehemu kubwa zaidi katika maudhui ya kitabu hiki. Wakati ambapo nusu ya kwanza ya Ufunuo (sura ya 1–11) hujikita katika matukio yaliyofanyika kuanzia karne ya kwanza B.K. hadi wakati wa mwisho, nusu yake ya pili (sura ya 12–22) hujikita katika matukio yanayodumu hadi Marejeo ya Pili.

Kusudi la msingi la unabii wa Biblia ni kutuhakikishia kwamba, licha ya matukio yanayoweza kutokea wakati ujao, Mungu anatawala. Ufunuo hufanya hilo hasa: hutuhakikishia kwamba Yesu Kristo yu pamoja na watu Wake katika historia yote ya ulimwengu huu na matukio yake ya mwisho ya kutisha.

Hivyo, unabii wa Ufunuo una makusudi mawili mahususi: kutufundisha jinsi ya kuishi leo na kutuandaa kwa ajili ya wakati ujao.

`Soma Kum. 29:29.  Ni kwa jinsi gani andiko hili hutusaidia kuelewa kwa nini baadhi ya mambo hayajafunuliwa kwetu? Kwa mujibu wa andiko hili, nini kusudi la mambo ambayo yamefunuliwa kwetu? Yaani, kwa nini tumeambiwa mambo hayo?Angalia pia Ufu. 22:7.`

Unabii wa ufunuo wa wakati wa mwisho haukudhihirishwa ili kuridhisha udadisi wetu usiotulia kuhusiana na wakati ujao. Kitabu hudhihirisha tu vipengele vile vya wakati ujao vilivyo muhimu kwetu kujua. Vimebainishwa ili kutuhimiza kuhusiana na unyeti wa mambo yatakayotokea ili tutambue utegemezi wetu kwa Mungu na, katika utegemezi huo, tumtii.

Kwa karne nyingi makisio mengi, na hata mihemko, imeambatana na mengi kuhusiana na matukio ya wakati wa mwisho. Ubashiri umefanywa na wale ambao, kwa kutabiri mwisho wa wakati ambao ungepaswa kutokea hivi karibuni, wamewaghilibu waumini wao, wakiwatisha kiasi cha kutoa fedha kwa ajili ya huduma yao kwa sababu, lo, mwisho ulikuwa karibu. Hata hivyo, kila wakati, mwisho haukuja, na watu waliachwa wakiwa wamepoteza imani na kuvunjika moyo. Kama ilivyo kwa vitu vyote vyema ambavyo Mungu ametupatia, unabii unaweza kupotoshwa na kutumiwa vibaya, vilevile.

`Soma Yohana 14:29.  Ni kanuni gani muhimu sana tunayoweza kuipata hapo kuhusiana na kusudi la unabii?`