---
title:  Jina la Kitabu
date:  30/12/2018
---

`Soma Ufunuo 1:1, 2.  Je, nini umuhimu wa jina kamili la kitabu? Jina hili hutufundisha nini juu ya yule ambaye kitabu hiki kinamhusu hasa?`

Ufunuo 1:1 hueleza jina la kitabu kuwa ni “Ufunuo wa Yesu Kristo.” Neno ufunuo hutokana na neno la Kiyunani apokalupsis (apocalypse), lenye maana ya “kufichua” au “kufunua.” Apocalypse ni ufunuo wa Yesu Kristo; hutoka kwa Yesu na pia inamhusu Yeye. Wakati ambapo ujumbe wake ulitoka kwa Mungu kupitia Yesu Kristo (angalia Ufu. 22:16), kitabu hiki hushuhudia kwamba Yesu ni kiini vilevile cha maudhui yake. Apocalypse ni ufunuo Wake binafsi kwa watu Wake na udhihirisho wa uangalizi Wake kwao.

Yesu ndiye mhusika mkuu katika Ufunuo. Kitabu huanza Naye (Ufu. 1:5–8) na kuhitimisha Naye (Ufu. 22:12–16). “Ngoja Danieli anene, ngoja Ufunuo anene, na kusema lililo kweli. Lakini kipengele chochote cha mada mnayoiwasilisha, mwinueni Yesu kama kiini cha tumaini lote, ‘Shina na Mzao wa Daudi, ile nyota yenye kung’aa ya asubuhi.’”—Ellen G. White, Testimonies to Ministers and Gospel Workers, uk. 118.

Pia, Yesu wa Ufunuo ndiye Yesu wa vitabu vinne vya Injili. Ufunuo huendelea kumwelezea Yesu na kazi Yake ya wokovu kwa niaba ya watu Wake kama ilivyodhihirishwa kwanza kwenye vitabu vya Injili. Sasa kitabu cha Ufunuo hujikita katika vipengele tofauti vya maisha na huduma Yake. Kimsingi, huanzia ambako vitabu vya Injili hukomea, kwa ufufuo na kupaa kwa Yesu kwenda mbinguni.

Pamoja na Waraka kwa Waebrania, Ufunuo husisitiza juu ya huduma ya Yesu mbinguni. Huonesha kwamba baada ya kupaa Kwake, Yesu alisimikwa katika huduma Yake ya kifalme na kikuhani katika patakatifu pa mbinguni. Pasipo Ufunuo (na Waebrania), maarifa yetu juu ya huduma ya Kristo mbinguni kwa niaba ya watu Wake yangekuwa hafifu na kufichwa katika mafumbo. Licha ya hilo, kikiwa pamoja na Waebrania, kitabu cha Ufunuo hutupatia mtazamo wa pekee katika huduma ya Yesu Kristo kwa niaba yetu.

`Soma Yohana 14:1-3.  Ni kwa jinsi gani ahadi pana sana iliyoelezwa hapa hutusaidia kuelewa vyema kile afanyacho Yesu kwa ajili yetu huko mbinguni sasa hivi? Tunaweza kujifunzaje kujipatia tumaini kutokana na ahadi hii maridhawa?`