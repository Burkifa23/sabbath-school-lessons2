---
title:  Injili Kutoka Patmo
date:  29/12/2018
---

### Soma Kwa Ajili ya Somo la Juma Hili
Ufu. 1:1–8; Yn. 14:1–3; Kumb. 29:29; Yn. 14:29; Rum. 1:7; Flp. 3:20; Dan. 7:13, 14.

> <p>Fungu la Kukariri</p>
> “Heri asomaye na wao wayasikiao maneno ya unabii huu, na kuyashika yaliyoandikwa humo; kwa maana wakati u karibu”(Ufunuo 1:3).

Unabii wa Ufunuo ulifunuliwa katika njozi kwa mtume Yohana zaidi ya karne kumi na tisa zilizopita wakati akiwa amepelekwa uhamishoni katika kisiwa kidogo chenye miamba katika Bahari ya Aegea kiitwacho Patmo (Ufu. 1:9). Ufunuo 1:3 hudokeza kwamba kitabu kilipaswa kusomwa kwa sauti kanisani. Kitabu kinaahidi baraka kwa mtu anayekisoma kwa sauti na, pia, kwa wale wanaokisikiliza. Wasikilizaji ni waumini waliokusanyika kanisani ili kusikiliza ujumbe. Hata hivyo, wanabarikiwa si kwa sababu wanasoma au kusikiliza tu bali kwa sababu wanatii maneno ya kitabu husika (angalia Ufu. 22:7).

Unabii wa Ufunuo ni udhihirisho wa uangalizi wa Mungu kwa ajili ya watu Wake. Hutuonesha ufupi na kutotumainika kwa maisha haya, hutuelekeza katika wokovu wa Yesu, na wito wetu wa kueneza injili.

Unabii wa Biblia ni kama taa ing’aayo mahali penye giza (2 Pet. 1:19). Umekusudiwa kutupatia mwongozo katika maisha yetu leo na tumaini kwa ajili ya wakati ujao. Tutahitaji mwongozo huu wa kinabii hadi wakati wa ujio wa Kristo na kusimikwa kwa ufalme wa Mungu wa milele.

_*Jifunze somo la juma hili ukijiandaa na Sabato ya Januari 5._