---
title:  Utatu Mtakatifu
date:  02/01/2019
---

Ufunuo huanza na salamu inayofanana na zile zipatikanazo katika barua za Paulo. Awali kitabu hiki kilitumwa kama barua kwa makanisa saba katika eneo la Asia Ndogo katika wakati wa Yohana (angalia Ufu. 1:11). Hata hivyo, Ufunuo haikuandikwa kwa ajili yao pekee bali kwa ajili ya vizazi vyote vya Wakristo katika kipindi chote cha historia.

`Soma Ufunuo 1:4, 5 na Warumi 1:7. Ni salamu ipi fanani ipatanikanayo katika maandiko haya mawili, na salamu hii huwasilishwa kutoka kwa nani?`

Maandiko haya mawili huwasilisha salamu za kiwaraka: “Neema na iwe kwenu na amani.” Kirai hiki kimeundwa kwa salamu ya Kiyunani charis (neema) na salamu ya Kiyunani shalom (“amani,” “hali njema”). Kama tuwezavyo kuona kutokana na maandiko haya, Watoaji wa neema na amani ni nafsi tatu za Uungu. Kama zilivyo sehemu zingine zote za kitabu hiki, nafsi hizi tatu za Uungu hutambulishwa katika lugha ya ishara. Mungu Baba hutambulishwa kama “aliyeko na aliyekuwako na atakayekuja, Mwenyezi” (angalia Ufu. 1:8, Ufu. 4:8). Hili hudokeza jina la kiungu la Yehova, “MIMI NIKO AMBAYE NIKO” (Kut. 3:14) likizungumzia uwepo wa Mungu milele.

Roho Mtakatifu anatajwa kwa maneno “Roho saba za Mungu” (linganisha na Ufu. 4:5 na Ufu. 5:6). Saba ni tarakimu ya ukamilifu. “Roho saba” hushabihiana na makanisa saba ambamo Roho hutenda kazi. Taswira hii huzungumzia kazi ya Roho Mtakatifu ulimwenguni kote miongoni mwa watu wa Mungu katika kipindi chote cha historia ikiwawezesha kutimiza wito wao.

Yesu Kristo anatambulishwa kwa majina matatu: “shahidi aliye mwaminifu, mzaliwa wa kwanza wa waliokufa, na mkuu wa wafalme wa dunia” (Ufu. 1:5). Hudokeza juu ya mauti Yake msalabani, ufufuo Wake, na utawala Wake mbinguni. Kisha Yohana hutaja kile ambacho Yesu ametenda: “Yeye atupendaye na kutuosha dhambi zetu katika damu yake, na kutufanya kuwa ufalme, na makuhani kwa Mungu, naye ni Baba yake” (Ufu. 1:5, 6).

Yeye “atupendaye” katika Kiyunani cha asili hudokeza juu ya dhana ya upendo endelevu, unaohusisha wakati uliopita, wakati uliopo, na wakati ujao. Yeye atupendaye ametufungulia kutoka kwenye dhambi zetu kwa damu Yake. Katika Kiyunani, hili humaanisha tendo lililokamilika katika wakati uliopita: Yesu alipokufa msalabani alituachilia huru, sisi wafuasi Wake, kutoka kwenye dhambi zetu milele.

`Waefeso 2:6 na Wafilipi 3:20.   huwaelezea waliokombolewa kama wale wanaoinuliwa na kuketishwa pamoja na Yesu katika makao ya mbinguni. Hilo lingeweza kuwa na maana gani, na tunanufaikaje sasa na hadhi hii tukufu katika Kristo kama “wafalme na makuhani” wakati tungali kwenye ulimwengu huu uliolaaniwa na dhambi? Ukweli huu ungepaswaje kubadili namna tunavyoishi?`

