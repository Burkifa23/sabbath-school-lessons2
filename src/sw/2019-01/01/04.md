---
title:  Lugha ya Ishara ya Ufunuo
date:  01/01/2019
---

`Soma Ufunuo 13:1, Danieli 7:1–3, na Ezekieli 1:1–14. Ni jambo gani moja linalofanana katika njozi hizi zote?`

Ufunuo 1:1 inaendelea kusema kwamba: “Naye akatuma kwa mkono wa malaika akamwonesha mtumwa wake Yohana.” Hapa tunapata neno muhimu sana katika kitabu hiki. Neno akamwonesha ni fasiri ya neno la Kiyunani semainō, lenye maana ya “kuonesha kwa ishara za vielekezi.” Neno hili limetumiwa katika tafsiri ya Kiyunani ya Agano la Kale (Septuaginta), ambamo Danieli alimwelezea Mfalme Nebukadneza kwamba kupitia sanamu iliyotengenezwa kwa dhahabu, fedha, shaba, na chuma, Mungu amemjulisha mfalme “mambo yatakayokuwa baadaye” (Dan. 2:45). Kwa kutumia neno hilo, Yohana hutuambia kwamba mandhari na matukio ya Ufunuo yalioneshwa kwake katika njozi ya mafunuo ya ishara. Huku akiongozwa na Roho Mtakatifu, kwa uaminifu Yohana aliandika mafunuo haya ya ishara kama alivyokuwa ameyaona katika njozi (Ufu. 1:2).

Kwa hiyo, lugha iliyotumika kuelezea unabii wa Ufunuo haipaswi kufasiriwa kihalisia. Kama ilivyo kanuni, wakati ambapo usomaji wa Biblia kijumla huhitaji uelewa halisia wa andiko (isipokuwa kama andiko husika hudokeza katika ishara kilichokusudiwa), tunaposoma Ufunuo—tunahitaji kuifasiri kama ishara. Wakati ambapo mandhari na matukio yaliyotabiriwa kwa yenyewe ni halisi, kwa kawaida huwa yameelezewa katika lugha ya ishara.

Kuzingatia mtindo wa ishara unaojitokeza kwa sehemu kubwa katika Ufunuo kutatulinda dhidi ya upotoshaji wa ujumbe wa unabii. Katika kujaribu kubaini maana ya ishara zilizotumika katika kitabu, lazima tuwe makini tusiingize kwenye andiko maana itokayo katika ubunifu wa mwanadamu au maana za sasa za ishara hivyo. Badala yake, lazima twende kwenye Biblia na kwenye ishara zinazopatikana katika kurasa zake ili kuelewa ishara katika kitabu cha Ufunuo.

Kwa kweli, katika kujaribu kufumbua maana ya ishara hizo katika Ufunuo, lazima tukumbuke kwamba nyingi miongoni mwao zilichukuliwa kutoka Agano la Kale. Kwa kuelezea wakati ujao katika lugha ya wakati uliopita, Mungu alitaka kuhimiza akilini mwetu kwamba matendo Yake ya wokovu katika wakati ujao yatafanana sana na matendo Yake ya wokovu katika wakati uliopita. Kile alichowafanyia watu Wake zamani, atawafanyia tena katika wakati ujao. Katika jitihada za kusimbua ishara na taswira za Ufunuo, lazima tuanze kwa kuzingatia Agano la Kale.