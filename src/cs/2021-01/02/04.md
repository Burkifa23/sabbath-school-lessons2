---
title:  'Nový člověk (Iz 6,5–7)'
date:  05/01/2021
---

> <p></p>
> 5I řekl jsem: „Běda mi, jsem ztracen. Jsem člověk nečistých rtů a mezi lidem nečistých rtů bydlím, a spatřil jsem na vlastní oči Krále, Hospodina zástupů.“ 6Tu ke mně přiletěl jeden ze serafů. V ruce měl žhavý uhlík, který vzal kleštěmi z oltáře, 7dotkl se mých úst a řekl: „Hle, toto se dotklo tvých rtů, tvá vina je odňata a tvůj hřích je usmířen.“ (Iz 6,5–7)

**Osobní studium**

Do Boží přítomnosti ve svatyni svatých mohl vstoupit jen nejvyšší kněz ve Dni smíření s kadidlem, které položil na oheň před Hospodinem; jinak by zemřel (Lv 16,2.12.13). Izajáš viděl Pána, i když nebyl nejvyšším knězem a nepálil kadidlo. Chrám byl naplněn dýmem (v. 4), který připomínal oblak, v němž se v Den smíření zjevovala Boží sláva (Lv 16,2). V posvátné hrůze a v domnění, že ho čeká smrt (srov. Ex 33,20; Sd 6,22.23), Izajáš vykřikl a vyznával hřích svůj i hřích lidu. Připomíná nám to vyznání hříchů nejvyššího kněze ve Dni smíření (Lv 16,21). V této chvíli si Izajáš uvědomil, že sám ve své nedostatečnosti není schopen splnit úkol, který mu byl svěřen.

`Proč se seraf dotkl Izajášových úst žhavým uhlíkem z oltáře? (Iz 6,6.7) Jakou symboliku toto gesto mělo?`

Seraf vysvětlil Izajášovi, že dotykem uhlíku byl odstraněn jeho hřích a vina. Není blíže určeno, o jaký hřích jde. Nemusíme to však omezit na nesprávná slova nebo řeč, protože rty představují nejen slova, ale současně celou bytost, která je vyslovila. Jako mravně čistý člověk mohl nyní Izajáš přinést Bohu čistou oběť chvály.

Oheň je očistný prostředek, protože hoření odstraňuje nečistotu (viz Nu 31,23). Seraf však použil uhlík ze zvláštního, svatého ohně na oltáři, který zapálil sám Bůh a který hořel neustále (Lv 16,12). Seraf tak Izajáše posvětil a očistil. To je něco více. Při obřadech ve svatyni anebo chrámu se bral uhlík z oltáře tehdy, když bylo zapotřebí zapálit kadidlo. Čteme o tom, že nejvyšší kněz měl vzít kadidelnici plnou uhlíků z oltáře, a tak zapálit kadidlo. V Iz 6 však seraf přikládá uhlík k Izajášovým ústům, ne ke kadidlu. Zatímco král Uzijáš chtěl sám pálit kadidlo, Izajáš sám se stává tím „kadidlem“! Jako se svatým ohněm zapaluje kadidlo, aby se Boží dům naplnil svatou vůní, tak se „zapálí“ prorok, aby šířil svaté poselství. Vůbec to není náhoda, že v dalších verších této kapitoly čteme, že Bůh posílá Izajáše ke svému lidu.

**Aplikace**

`Pozorně si přečti Izajášovu reakci na to, když uviděl Boha (Iz 6,5). Jak se máme vyrovnat se základním problémem, že ve vesmíru stvořeném „svatým, svatým, svatým“ Bohem existují hříšní lidé? Jak nám pomáhá Kristova smrt na kříži najít alespoň část odpovědí na tuto zásadní otázku?`