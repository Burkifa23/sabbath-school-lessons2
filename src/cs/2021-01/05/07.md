---
title:  'Podněty k zamyšlení'
date:  29/01/2021
---

„Každý otec na zemi miluje svého syna. Dívá se do jeho tváře a chvěje se při pomyšlení na nebezpečí, jaká ho v životě mohou potkat. Chtěl by ho ochránit před satanovou mocí, před pokušením a bojem. Bůh – k údivu nebe i země – poslal svého jediného Syna vybojovat ten nejtěžší a nejnebezpečnější boj, aby naše děti mohly s jistotou jít po cestě života. ,V tom je láska.‘ (1 J 4,10) Divte se, nebesa, žasni, země.“ (TV 28; DA 49)

„Byl to Kristus, kdo souhlasil s tím, že splní podmínky, které byly nezbytné pro spasení člověka. Žádný anděl, žádný člověk toto veliké dílo vykonat nemohl. Musí být vyvýšen Syn člověka, protože jen ten, kdo má věčnou podstatu, může vykonat dílo vykoupení. Kristus souhlasil s tím, že se spojí s nevěrnými a hříšnými, že na sebe vezme lidskou přirozenost, vydá svoji vlastní krev a sám sebe přinese jako oběť za hřích. V nebeské radě byla zvážena vina člověka i hněv, který hřích způsobil. Naproti tomu Kristus oznámil své rozhodnutí, že splní podmínky nezbytné k tomu, aby padlé lidstvo mohlo mít naději.“ (ST 5. 3. 1896)

**Otázky k rozhovoru**

`1.	Pověděli jsme si, že Iz 11 představuje první a druhý příchod Ježíše Krista v jednom obraze. To nám alespoň zčásti pomáhá pochopit, proč někteří Židé nepřijali Krista při jeho prvém příchodu. Čekali totiž, že bude činit věci, které se stanou až při jeho druhém příchodu. Co nám to říká o tom, jak důležité je správně pochopit charakter Kristova příchodu? Jak mohou falešné názory, například na jeho druhý příchod, naladit lidi na satanův velký podvod před koncem světa?`

**Shrnutí**

Za dnů proroka Izajáše, jehož jméno znamená „spasení Hospodinovo“, Bůh slíbil, že vysvobodí pozůstatek svého lidu z útlaku, do kterého se dostali v důsledku národního odpadnutí. Toto proroctví o naději nachází své definitivní naplnění v Ježíši, jehož jméno znamená „Bůh je spása“.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.