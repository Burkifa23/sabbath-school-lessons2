---
title:  'Kupovat zadarmo? (Iz 55,1–7)'
date:  07/03/2021
---

> <p></p>
> 1„Vzhůru! Všichni, kdo žízníte, pojďte k vodám, i ten, kdo peníze nemá. Pojďte, kupujte a jezte, pojďte a kupujte bez peněz a bez placení víno a mléko! 2Proč utrácíte peníze, ale ne za chléb? A svůj výdělek za to, co nenasytí? Poslechněte mě a jezte, co je dobré, ať se vaše duše kochá tukem! 3Nakloňte ucho a pojďte ke mně, slyšte a budete živi! Uzavřu s vámi smlouvu věčnou, obnovím milosrdenství věrně Davidovi prokázaná.“ 4„Hle, dal jsem ho za svědka národům, národům za vévodu a zákonodárce. 5Hle, povoláš pronárod, který neznáš, pronárod, který tě nezná, přiběhne k tobě kvůli Hospodinu, tvému Bohu, za Svatým Izraele, který tě oslavil.“ 6Dotazujte se Hospodina, dokud je možno ho najít, volejte ho, dokud je blízko. 7Svévolník ať opustí svou cestu, muž propadlý ničemnostem svoje úmysly; nechť se vrátí k Hospodinu, slituje se nad ním, k Bohu našemu, vždyť odpouští mnoho. (Iz 55,1–7)

**Osobní studium**

`Představ si, že stojíš na ulici velkoměsta, v rukou držíš jídlo a křičíš na hladové a na bezdomovce: „Hej, vy, co nemáte peníze, pojďte, kupujte a jezte!“ Jak si mohou něco koupit, když nemají peníze?`

Pokud však přidáme slova, která řekl Izajáš: „Kupujte bez peněz a bez placení...“ (Iz 55,1), můžeme to lépe pochopit. Izajáš vyzývá lid, aby přijali odpuštění zadarmo (v. 7). Slovem „koupit“ chce zdůraznit, že to, co jim Bůh nabízí, aby mohli naplnit své potřeby a touhy, je hodnotné a vzácné. Bůh v rámci obnovy smluvního vztahu se svým lidem nabízí odpuštění zdarma. Nesmíme si však myslet, že i pro něj to bylo zadarmo. Bůh zaplatil neuvěřitelně vysokou cenu, zaplatil prolitou krví svého služebníka. I když vše nabízí zdarma, jeho to stálo nesmírně mnoho.

Jakou hodnotu má naše záchrana? Kolik „stála“ samotného Pána Boha? (1Pt 1,18.19) Do jaké míry se Izajášovo pojetí spasení, které je pro nás zcela „zdarma“, shoduje s novozákonním chápáním? Srovnej dnešní text s Ef 2,8.9.

Izajáš sumarizuje evangelium Starého zákona, které je shodné s evangeliem v Novém zákoně. Něco takového, že „starozákonní“ spasení ze skutků bylo nahrazeno „novozákonním“ spasením milostí, jednoduše neexistuje. Od doby, kdy Bůh přislíbil Adamovi a Evě Zachránce (Gn 3,15), existuje jen jeden jediný způsob spasení – milostí skrze víru (Ef 2,8). „... darem Boží milosti je život věčný v Kristu Ježíši, našem Pánu“ (Ř 6,23). Od starověkého Gilgameše, který v marném úsilí o věčný život vykonával hrdinské činy, až po naše současné filmové hrdiny, kteří věří v reinkarnaci, lidé zkoušeli různé způsoby, jak získat spasení. Všechno je však zbytečné. To je důvod, proč potřebují poznat Ježíše a dozvědět se, co pro ně získal na kříži.

**Aplikace**

`Vzpomeň si na špatné věci, které jsi udělal, na lidi, kterým jsi ublížil, na nelaskavá slova, která jsi vyslovil, na situace, ve kterých jsi zklamal jiné – o sobě samém ani nemluvě. Díky Ježíši ti to všechno může být odpuštěno; můžeš stát před Bohem dokonalý a spravedlivý. Pokud toto není zázrak a tajemství, co jím potom je?`