---
title:  'Pravý půst (Iz 58,6–12)'
date:  10/03/2021
---

> <p></p>
> 6„Zdalipak půst, který já si přeji, není toto: Rozevřít okovy svévole, rozvázat jha, dát ujařmeným volnost, každé jho rozbít? 7Cožpak nemáš lámat svůj chléb hladovému, přijímat do domu utištěné, ty, kdo jsou bez přístřeší? Vidíš-li nahého, obléknout ho, nebýt netečný k vlastní krvi? 8Tehdy vyrazí jak jitřenka tvé světlo a rychle se zhojí tvá rána. Před tebou půjde tvá spravedlnost, za tebou se bude ubírat Hospodinova sláva. 9Tehdy zavoláš a Hospodin odpoví, vykřikneš o pomoc a on se ozve: ,Tu jsem!‘ Odstraníš-li ze svého středu jho, hrozící prst a ničemná slova, 10budeš-li štědrý k hladovému a nasytíš-li ztrápeného, vzejde ti v temnotě světlo a tvůj soumrak bude jak poledne.“ 11Hospodin tě povede neustále, bude tě sytit i v krajinách vyprahlých, zdatnost dodá tvým kostem; budeš jako zahrada zavlažovaná, jako vodní zřídlo, jemuž se vody neztrácejí. 12Co bylo od věků v troskách, vybudují ti, kdo z tebe vzejdou, opět postavíš, co založila minulá pokolení. Nazvou tě tím, jenž zazdívá trhliny a obnovuje stezky k sídlům. (Iz 58,6–12)

**Osobní studium**

Deset dnů po tom, co troubení šofaru Božímu lidu připomínalo, že Hospodin je jejich Král, a přesně v den smíření, kdy mu svým pokáním a vyjádřeným sebezapřením potvrdili svoji věrnost jako Králi, prorok zdvihne svůj hlas jako polnici, aby oznámil, že se postavili proti Bohu (Iz 58,1).

`Přečtěte si Iz 58,6–12. Co Bůh považuje za opravdové sebezapření? Co je vlastně těžší – vzdát se několika jídel, anebo svůj čas a peníze obětovat, aby se najedli bezdomovci ve vašem městě? Jaký princip je v pozadí těchto činů? Je to pravé náboženství?`

Někdo může být zbožný, může se zúčastňovat náboženských obřadů, dokonce i těch správných, ve správný čas a se správným programem. Není to však úplně to, co Bůh od nás žádá. Podívej se na Ježíšův život. I když se řádně zúčastňoval náboženských obřadů své doby, pisatelé evangelií se mnohem více soustřeďují na jeho činy milosrdenství, uzdravení, nasycení zástupů a odpuštění těm, kteří to tak velice potřebovali, než na jeho věrnost rituálům.

`Bůh chce mít církev, lidi, kteří budou světu zvěstovat pravdu. Co však více přitáhne lidi k Ježíši – přísné dodržování nařízení o čistých a nečistých jídlech, anebo ochota pomoci hladovému? Přísné dodržování soboty, anebo ochota věnovat svůj čas a energii tomu, kdo potřebuje pomoc?`

Právě o této prakticky projevené zbožnosti mluvil i Ježíš v kontextu svého návratu na naši zemi, kdy jako král řekne zachráněným: „Amen, pravím vám, cokoliv jste učinili jednomu z těchto mých nepatrných bratří, mně jste učinili“ (Mt 25,40).

**Aplikace**

`Co můžeš udělat pro to, abys prožíval i se svým okolím sobotu, jaká nám je představena v našem biblickém textu? Co bys mohl ve svém životě změnit, abys okusil takovou radost z požehnání?`