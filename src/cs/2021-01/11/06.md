---
title:  'Čas pro nás (Iz 58,13.14)'
date:  11/03/2021
---

> <p></p>
> 13Jestliže v den odpočinku upustíš od svých pochůzek, od prosazování svých zálib v můj svatý den, nazveš-li den odpočinku rozkošným, svatý den Hospodinův přeslavným, budeš-li jej slavit tak, že se vzdáš svých cest, že přestaneš hovět svým zálibám a nepovedeš plané řeči, 14tu nalezneš rozkoš v Hospodinu „a já ti dovolím jezdit po posvátných návrších země a z dědictví tvého otce Jákoba tě budu živit.“ Tak promluvila Hospodinova ústa. (Iz 58,13.14)

**Osobní studium**

`Proč v těchto verších zmiňuje Izajáš sobotu? Jak to souvisí se dnem smíření, na který navazují předcházející verše?`

Výroční den smíření byl považován za sobotní den. Tato zvláštní ceremoniální sobota byla každotýdenní sobotě podobná tím, že i v tento den byla zakázána práce jakéhokoliv druhu (Lv 23,27–32). Proto, jak to rozeznali již první adventisté sedmého dne, nařízení, že odpočinek ve dni smíření trvá od večera do večera (Lv 23,32), nám chce povědět, že totéž musí platit i u každotýdenní soboty. I když kontext veršů Iz 58,13.14 ukazuje především na ceremoniální sobotu dne smíření, jejich poselství platí i pro každotýdenní sobotu.

`Iz 58 rozebírá tři hlavní myšlenky: sebezapření, sociální cítění a sobotu. Jaká souvislost mezi nimi existuje?`

Za prvé, všechny tři se soustřeďují na Boha, jeho priority a uznání závislosti na něm.

Za druhé, jestliže člověk dbá na všechny tyto tři aspekty, usiluje tak o svatost napodobováním Boha (Lv 19,2), který se v osobě Ježíše Krista ponížil (Fp 2,8), projevil sebeobětavou lásku (J 3,16) a na konci stvořitelského týdne – v sobotu – odpočinul od svého díla (Gn 2,2.3; Ex 20,11).

Všimni si dalších důležitých souvislostí mezi myšlenkou sebezapření, sociálního cítění a soboty, jak jsou popsány v Iz 58: Sobotní odpočinek od běžných prací je pro li­di nesmírně užitečný, protože se obnoví je­jich síly (Ex 23,12; Mk 2,27). Ježíš ukázal, co se v sobotu může dělat (Mk 3,1–5; J 5,1–­17)­.­ Skutečný sobotní odpočinek přináší radost (Iz 58,14), stejně jako služba jiným (Iz 58,10.11).

**Aplikace**

`Zakusil jsi někdy sám na sobě, jak tě hřích odděluje od Boha? Co jsi dělal v takové chvíli? Co bys doporučil člověku, který právě něco takového prožívá a je z toho nešťastný?`