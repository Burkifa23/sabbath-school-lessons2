---
title:  'Podněty k zamyšlení'
date:  12/03/2021
---

„Nikdo nemůže pěstovat pravou dobročinnost bez sebezapření. Vedeme-li skromný život v sebezapření a pečlivém hospodaření, můžeme vykonat dílo, které nám Kristus určil jako těm, kteří jej mají představovat svým životem. Z našich srdcí musí vymizet pýcha a světská ctižádost. Ve všem, co děláme, se má odrážet zásada nesobeckosti, kterou svým životem zjevil Kristus. Na stěnách našich domovů, na obrazech a na nábytku máme číst: ,Přijmi do domu utištěné, ty, kdo jsou bez přístřeší.‘ Na svých šatních skříních bychom měli vidět větu napsanou jakoby Božím prstem: ,Oblékni nahého!‘ V jídelně, na stole obtěžkaném hojnými pokrmy, máme vidět namalováno: ,Cožpak nemáš lámat svůj chléb hladovému?‘ (Iz 58,7).“ (MH 206; ŽNP 105)

**Otázky k rozhovoru**

`1. 	Izajáš položil svým současníkům otázku: „Proč utrácíte peníze, ale ne za chléb? A svůj výdělek za to, co nenasytí?“ (Iz 55,2) V jaké míře děláme totéž? Proč se tak snadno necháme chytit do této pasti?`

`2. 	Jestliže bylo sebezapření, sociální cítění a sobota tak důležité ve dni smíření v době Izajáše, nejsou stejně důležité i ve dni smíření v době konce (Da 8,14), kdy Boží polnice při druhém příchodu Ježíše Krista oznámí definitivní vysvobození? (1K 15,52; srov. Lv 25,9)`

`3. 	Co se domníváš, že má Izajáš na mysli, když říká, abychom v sobotu nedělali to, co se nám líbí? Zároveň chce, abychom ji nazvali „rozkošnou“ (Iz 58,13). Jak to spojit? Pamatujte přitom na kontext celé 58. kapitoly.`

**Shrnutí**

V kapitolách 55 a 58 prorok Izajáš vyzývá lid, aby se vzdal svých myšlenek a cest a vrátil se k Bohu, jehož ideál pro jejich štěstí ve značné míře převyšuje vlastní ideál lidu. Laskavě jim odpouští a pak naléhá, aby ti, kterým bylo odpuštěno, také prokazovali milosrdenství v souladu s duchem dne smíření a soboty, protože jestli člověk skutečně přijme dar Božího odpuštění, mění to jeho srdce.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.2