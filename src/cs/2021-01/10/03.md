---
title:  'Báseň o trpícím služebníkovi (Iz 52–53)'
date:  01/03/2021
---

> <p></p>
> 13„Hle, můj služebník bude mít úspěch, zvedne se, povznese a vysoko se vyvýší. 14Jak mnozí strnuli úděsem nad tebou! Jeho vzezření bylo tak znetvořené, že nebyl podoben člověku, jeho vzhled takový, že nebyl podoben lidem. 15Avšak on pokropí mnohé pronárody krví, před ním si králové zakryjí ústa, protože spatří, co jim nebylo vyprávěno, porozumějí tomu, o čem neslyšeli.“

> <p></p>
> 1Kdo uvěří naší zprávě? Nad kým se zjeví paže Hospodinova? 2Vyrostl před ním jako proutek, jak oddenek z vyprahlé země, neměl vzhled ani důstojnost. Viděli jsme ho, ale byl tak nevzhledný, že jsme po něm nedychtili. 3Byl v opovržení, kdekdo se ho zřekl, muž plný bolesti, zkoušený nemocemi, jako ten, před nímž si člověk zakryje tvář, tak opovržený, že jsme si ho nevážili. 4Byly to však naše nemoci, jež nesl, naše bolesti na sebe vzal, ale domnívali jsme se, že je raněn, ubit od Boha a pokořen. 5Jenže on byl proklán pro naši nevěrnost, zmučen pro naši nepravost. Trestání snášel pro náš pokoj, jeho jizvami jsme uzdraveni. 6Všichni jsme bloudili jako ovce, každý z nás se dal svou cestou, jej však Hospodin postihl pro nepravost nás všech. 7Byl trápen a pokořil se, ústa neotevřel; jako beránek vedený na porážku, jako ovce před střihači zůstal němý, ústa neotevřel. 8Byl zadržen a vzat na soud. Kdopak pomyslí na jeho pokolení? Vždyť byl vyťat ze země živých, raněn pro nevěrnost mého lidu. 9Byl mu dán hrob se svévolníky, s boháčem smrt našel, ačkoli se nedopustil násilí a v jeho ústech nebylo lsti. 10Ale Hospodinovou vůlí bylo zkrušit ho nemocí, aby položil svůj život v oběť za vinu. Spatří potomstvo, bude dlouho živ a zdárně vykoná vůli Hospodinovu. 11Zbaven svého trápení spatří světlo, nasytí se dny. „Tím, co zakusí, získá můj spravedlivý služebník spravedlnost mnohým; jejich nepravosti on na sebe vezme. 12Proto mu dávám podíl mezi mnohými a s četnými bude dělit kořist za to, že vydal sám sebe na smrt a byl počten mezi nevěrníky.“ On nesl hřích mnohých, Bůh jej postihl místo nevěrných. (Iz 52,13–53,12)

**Osobní studium**

Tato jedinečná poetická pasáž o trpícím služebníkovi nám ozřejmuje, proč bývá Izajáš někdy nazývaný „prorokem evangelia“. Postavu Mesiáše postupně představuje od počátečních kapitol své knihy a tím své posluchače a čtenáře připravuje na „hutný pokrm“. Prorok Izajáš sleduje celý jeho život na zemi. Začal jeho početím a narozením (Iz 7,14), představil ho jako božského krále z rodu Davidova (Iz 9,5.6), podrobně popsal jeho dílo obnovy Izraele (Iz 11,1–16) a tichou službu osvobození z nespravedlnosti a utrpení (Iz 42,1–7). Potom ukázal, že k jeho velikému dramatu patří také tragédie, která bude předcházet jeho vyvýšení (Iz 49,1–12; 50,6–10). V básni o trpícím služebníku se dostává až na dno této tragédie.

Verše Iz 52,13–53,1 tvoří úvod k básni a ukazují na zvláštní protiklad: Služebník bude prospívat a bude povýšen, avšak jeho vzhled bude znetvořen k nepoznání. Kdo tomu uvěří? Verše 2. a 3. začínají popisem původu a normálního vzhledu a přecházejí k jeho utrpení a odmítnutí. Verše 4–6 představují vsuvku autora, kde vysvětluje, že jeho utrpení je náš trest, který snáší, aby nás uzdravil. Verše 7–9 pokračují v popisu nevinného služebníka sestupujícího do hrobu. Ve verších 10–12 čteme, že služebník dostává odměnu předpověděnou na začátku básně v Iz 52,13. V dovětku se uvádí, že jeho oběť pro záchranu jiných je v souladu s Boží vůlí.

**Aplikace**

`Co s tebou dělá vědomí, že toto vše byl Mesiáš ochoten podstoupit i kvůli tobě? Bereš tuto dobrou zprávu jako něco automatického, co tě už ani nepřekvapuje? Nebo se tě stále dotýká? Jak může toto vědomí proměnit tvůj život?`