---
title:  'Spoléhání na duchy zemřelých (Iz 8,16–22)'
date:  21/01/2021
---

> <p></p>
> 16„Zavaž svědectví a zapečeť zákon mezi mými učedníky.“ 17Budu očekávat Hospodina, ačkoli skryl tvář před domem Jákobovým, s nadějí budu na něho čekat. 18Hle, já a děti, které mi dal Hospodin, jsme v Izraeli znameními a zázraky od Hospodina zástupů, který přebývá na hoře Sijónu. 19Řeknou vám: „Dotazujte se duchů zemřelých a jasnovidců, kteří sípají a mumlají.“ Což se lid nemá dotazovat svého Boha? Na živé se má ptát mrtvých? 20K zákonu a svědectví! Což oni neříkají takové slovo, že mu z něho nevzejde jitřní záře? 21Lid bude procházet zemí zatvrzelý a hladový. A protože bude mít hlad, rozlítí se a bude zlořečit svému králi i Bohu s tváří pozvednutou vzhůru. 22Podívá se k zemi, a hle, jen soužení a temnota, skličující ponurost, šerý soumrak, do něhož bude zahnán. (Iz 8,16–22)

**Osobní studium**

`Před čím varují uvedené verše? Jak to souvisí s králem Achazem a situací jeho země?`

Achaz padl velmi hluboko. Oddal se pohanskému náboženství, které bylo silně okultní (2Kr 16,3.4.10–15; 2Pa 28,2–4.23–25; srov. Dt 32,17; „obětovali démonům“ – 1K 10,20). Je pozoruhodné, že různé prvky moderní magie jsou podobné rituálům, které se v té době praktikovaly na Blízkém východě, jak o tom svědčí starověké mimobiblické spisy. Dokonce i mnohé současné praktiky hnutí New Age jsou v podstatě moderními projevy těchto starověkých okultních praktik.

Izajášův popis zoufalství, které je důsledkem toho, že se lid spoléhá na duchy, a ne na Hospodina, se také dotýká Achaza (2Pa 28,22.23). Izajáš říká, že lid bude zuřit a zlořečit svému králi (Iz 8,21). Tím chtěl Achaza napomenout, že lid ho bude proklínat za to, že národ dovedl k okultismu. Když Achaz zemřel, udělali výjimku, protože vůči němu ztratili úctu a „nevnesli ho do hrobů králů izraelských“ (2Pa 28,27).

`Co říkají uvedené verše o okultismu? (Lv 20,27; Dt 18,9–14)`

Oddělit se od okultismu je věc věrnosti vůči Bohu. 1Pa 10,13.14 aplikuje tento princip na případ krále Saula: „Tak zemřel Saul pro svoji zpronevěru; zpronevěřil se Hospodinu, protože nedbal na Hospodinovo slovo. Dokonce se dotazoval věšteckého ducha. Hospodina se nedotazoval, proto jej Hospodin usmrtil a převedl království na Davida, syna Jišajova.“

**Aplikace**

`Kdy jsi i ty v životě vnímal, že Ježíš přinesl do tvé životní „tmy“ nové světlo? Dokážeš se o tuto zkušenost dělit i s ostatními, které ti Bůh přivádí do cesty?`