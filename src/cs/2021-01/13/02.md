---
title:  'Nové nebe a nová země (Iz 65,17–25)'
date:  21/03/2021
---

> <p></p>
> 17„Hle, já stvořím nová nebesa a novou zemi. Věci minulé nebudou připomínány, nevstoupí na mysl. 18Veselte se, jásejte stále a stále nad tím, co stvořím. Hle, já stvořím Jeruzalém k jásotu a jeho lid k veselí. 19I já budu nad Jeruzalémem jásat a veselit se ze svého lidu. Nikdy víc už nebude v něm slyšet pláč ani křik. 20Nikdy už tam nebude dítě, které zemře v několika dnech, ani stařec, který by se nedožil plnosti věku, protože bude mladíkem, kdo zemře ve stu letech. Ale hříšník, byť stoletý, bude zlořečen. 21Vystavějí domy a usadí se v nich, vysázejí vinice a budou jíst jejich plody. 22Nebudou stavět, aby se tam usadil jiný, nebudou sázet, aby z toho jedl jiný. Dny mého lidu budou jako dny stromu. Co svýma rukama vytvoří, to moji vyvolení sami spotřebují. 23Nebudou se namáhat nadarmo a nebudou rodit pro náhlý zánik, neboť jsou potomstvem těch, kdo byli Hospodinem požehnáni, oni i jejich potomci. 24Dříve než zavolají, já odpovím; budou ještě mluvit a já je už vyslyším. 25Vlk a beránek se budou pást spolu a lev jako dobytek bude žrát slámu, hadu však bude potravou prach. Nikdo už nebude páchat zlo a šířit zkázu na celé mé svaté hoře,“ praví Hospodin. (Iz 65,17–25)

**Osobní studium**

Bůh slibuje, že zase stvoří všechno nové (Iz 65,17). V tomto pozoruhodném proroctví Bůh slibuje, že „stvoří Jeruzalém k jásotu a jeho lid k veselí“ (v. 18). V novém městě už nikdy nikdo nebude plakat (v. 19). Lidé budou žít podstatně déle než jen sto let (v. 20). Nebudou pracovat zbytečně. Budou se těšit z díla svých rukou i ze svých dětí (v. 21–23). Bůh jim odpoví dříve, než k němu zavolají (v. 24).

`Jakou obnovu, podle vás, dnešní biblický text popisuje? Jde o konečnou obnovu všeho do stavu, v jakém to Bůh stvořil na počátku?`

Na první pohled nám hned na začátku text vykresluje nádherný obraz pokojného života v zaslíbené zemi. A přesto není takto popisovaný svět dokonalý. I když tu lidé žijí dlouho, přece nakonec umírají. Proto potřebuje ještě zcela zásadní změnu, která nastane, až budou stvořeny „nové nebe“ a „nová země“.

Aby se z dravé šelmy, jakou je lev, stal vegetarián, nestačí změnit jeho jídelní lístek. Vyžaduje to zásadně „přetvořit“ svět, který se musí vrátit do svého původního, ideálního stavu, jaký vládl v Edenu před pádem do hříchu.

Na základě Iz 65 nám Bůh chce ukázat, že stvoření „nového nebe“ a „nové země“ bude proces, série kroků, která začíná obnovou Jeruzaléma. Srovnej to s Iz 11, kde čteme, že Mesiáš nastolí spravedlnost (v. 1–5). Až potom zavládne soulad na celé Boží „svaté hoře“. Obraz v Iz 11 je podobný tomu, který nacházíme v Iz 65: „Vlk bude pobývat s beránkem ... lev jako dobytče bude žrát slámu“ (Iz 11,6.7). I když Boží „svatá hora“ je především hora Sijón v Jeruzalémě, je to jen jakási předzvěst, určitý symbol toho, co Bůh zaslíbil učinit na nové zemi pro svůj vykoupený lid.

**Aplikace**

`Prorok Izajáš mluvil o tom, že při pohledu na Boží děti, které byly zachráněné Boží milostí, pochopí mnozí lidé více o velikosti a kráse Božího charakteru. Jaký obrázek si mohou udělat tvoji známí, sousedé či kolegové o Bohu a jeho povaze, když se dívají na tvůj život? Je pro ně Bůh, který mění tvůj život, přitažlivý?`