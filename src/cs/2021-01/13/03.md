---
title:  'Boží „magnet“ (Iz 66,5–19)'
date:  22/03/2021
---

> <p></p>
> 5Slyšte slovo Hospodinovo, vy, kdo se třesete při jeho slovu! Říkávají vaši bratři, kteří vás nenávidí, kteří vás vypovídají pro mé jméno: „Ať se Hospodin oslaví, ať vidíme vaši radost!“ Ale budou zahanbeni. 6Slyš! Hukot z města! Halas z chrámu! Hlas Hospodina, jenž odplácí svým nepřátelům za to, co spáchali. (…) 10Radujte se s dcerou jeruzalémskou a jásejte nad ní všichni, kdo ji milujete! Veselte se s ní, veselte, všichni, kdo jste nad ní truchlívali. (…) 12Toto praví Hospodin: „Hle, já k ní přivedu pokoj jako řeku a jako rozvodněný potok slávu pronárodů. Budete sát nošeni v náručí, hýčkáni na kolenou. 13Jako když někoho utěšuje matka, tak vás budu těšit. V Jeruzalémě dojdete potěšení.“ 14Uvidíte to a vaše srdce se rozveselí, vaše kosti budou pučet jako mladá tráva. Bude zřejmé, že Hospodinova ruka je s jeho služebníky a že jeho hrozný hněv je proti jeho nepřátelům. (…) 18„Já zakročím proti jejich činům a úmyslům a shromáždím všechny pronárody a jazyky. I přijdou a spatří mou slávu. 19Vložím na ně znamení a ty z nich, kdo vyváznou, vyšlu k pronárodům, do Taršíše, do Púlu a Lúdu, k těm, co natahují lučiště, do Túbalu a do Jávanu, na daleké ostrovy, které zprávu o mně ještě neslyšely ani nespatřily moji slávu; budou hlásat moji slávu mezi pronárody.“ (Iz 66,5.6.10.12–14.18.19)

**Osobní studium**

Skrze proroka Bůh v 66. kapitole znovu a znovu opakuje výzvy a varování, s kterými se setkáváme v celé knize: Bůh zachrání a vzkřísí pokorné, kteří se chvějí při jeho slovu (v. 2.5). Potěšuje je podobně, jak to čteme u Iz 40,1 (v. 13). Ty, kteří se proti němu vzbouřili, však zahubí. K nim patří i ti, jejichž obřady jsou plné pokrytectví – jejich oběti Bůh odmítá (Iz 66,3.4; Iz 1,10–15), ale patří k nim i ti, kteří „nenávidí a vypovídají“ jeho věrné (Iz 66,5). A také ti, kteří vykonávají Bohu odporné pohanské praktiky (v. 17), podobné těm, které se vykonávaly v jeruzalémském chrámě (Ez 8,7–12).

`Proč Bůh k sobě přitahuje národy jako magnet? (Iz 66,18.19)`

Po zničení svých nepřátel (Iz 66,14–17) Bůh zjevuje svoji slávu, která jako magnet přitáhne lidi do Jeruzaléma (porovnej Iz 2,2–4). Dal jim „znamení“, které – i když ho blíže neurčuje – se zřejmě vztahuje na to poslední, o kterém se zmínil Izajáš: Bůh dá svému lidu radost, pokoj a obnoví jeho zemi (Iz 55,12.13).

Když po zničení nepřátel obnoví svůj lid a zjeví tak svoji slávu, je to právě tak znamením jeho obnovující přízně, jako když dal Noemovi duhu za znamení po potopě (Gn 9,13–17).

**Aplikace**

`Také apoštol Petr píše o tom, že Ježíšovi následovníci mají být jeho „svatým národem“, jeho „kněžími“, kteří hlásají mocné skutky toho, kdo je povolal (1Pt 2,9.10). Co to znamená pro tebe osobně?`