---
title:  'Naděje (Iz 66,22–24)'
date:  25/03/2021
---

> <p></p>
> 22Jako nová nebesa a nová země, které učiním, budou stát přede mnou, je výrok Hospodinův, tak nepohnutelně bude stát vaše potomstvo a vaše jméno. 23O každém novoluní, v každý den odpočinku, přijde se sklonit veškeré tvorstvo přede mnou, praví Hospodin. 24Až vyjdou, spatří mrtvá těla mužů, kteří mi byli nevěrní. Jejich červ neumírá, jejich oheň neuhasne; budou strašlivou výstrahou všemu tvorstvu. (Iz 66,22–24)

**Osobní studium**

Jedním z nejkrásnějších zaslíbení v knize proroka Izajáše je Iz 66,22. Pozorně si ho přečti. V novém nebi a na nové zemi zůstane naše potomstvo a naše jméno navěky. Špatné vzpomínky budou vymazány. Nebude už odloučení, těžká dřina ani násilí či nevěra. Máme zde zaslíbení věčného života ve světě stvořeném znovu – ve světě bez hříchu, smrti a utrpení. Bude to nové nebe a nová země, definitivní naplnění naší křesťanské víry, dokončení toho, co pro nás Kristus získal na kříži.

`Proč jsou v popisu nové země a nového nebe vzpomenuty novoluní a soboty? (Iz 66,23)`

Existuje mnoho různých způsobů, jak tento těžký verš vysvětlit. Jeden z nich říká, že Bůh stvořil sobotu dříve než obětní systém (Gn 2,2.3). To znamená, že i když soboty byly v obřadním systému zachovávány, nebyly na něm závislé. Budou tedy nepřetržitě trvat i v době obnovy a také na nové zemi. V Bibli však není žádná zmínka o tom, že novoluní byla řádnými bohoslužebnými dny i mimo obětní systém. Možná se v tyto dny budou i na nové zemi konat bohoslužby (ale budou se možná slavit jinak než každotýdenní sobota). Možná to bude mít nějakou souvislost s měsíčním cyklem stromu života (Zj 22,2).

Ať už je přesný význam Iz 66,23 jakýkoliv, důležité a rozhodující je to, že Boží lid bude po celou věčnost uctívat svého Boha.

`Proč končí Izajáš negativním obrazem, jak si zachráněný lid prohlíží mrtvá těla nevěrných, které Bůh vyhladil? (Iz 66,24)`

Svým současníkům Izajáš stručně a názorně představuje kontrast mezi věrnými, kteří babylónské zajetí přežili, a nevěrnými, kteří budou zničeni. Jejich muka nebudou trvat věčně. Nevěrní jsou mrtví; zničil je „oheň“ – zkáza, která nepřestane, dokud svoji práci nedokončí. Potom začne obnova Jeruzaléma.