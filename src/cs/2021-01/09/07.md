---
title:  'Podněty k zamyšlení'
date:  26/02/2021
---

O tom, jak Ježíš uzdravoval a učil, si přečti 26. kapitolu „V Kafarnaum“ z knihy Touha věků (Da 252–261; TV 156–162).

„V díle záchrany je nutné projevit velkou míru taktu a ohleduplnosti. Spasitel pravdu nikdy nezamlčel, ale vždy ji vyjadřoval s láskou. Ve styku s jinými byl vždy nadmíru taktní, milý a pozorný. Nikdy nebyl necitlivý, nikdy bezdůvodně nevyslovil tvrdé slovo, nikdy zbytečně nezpůsobil bolest citlivé duši. Neodsuzoval lidskou slabost. Nebojácně kritizoval pokrytectví, nevěru a nespravedlnost, avšak v ostrých výčitkách bylo v jeho hlase cítit zármutek. Jeho pravda nebyla nikdy krutá. Lidem vždy projevoval velkou něhu. Každého člověka považoval za velmi vzácného. I když sám měl božskou důstojnost, soucitně a pozorně se skláněl ke každému členu Boží rodiny. V každém viděl člověka, zachránit každého bylo jeho posláním.“ (GW 117)

**Otázky k rozhovoru**

`1. 	Ve třídě si spolu přečtěte citát Ellen G. Whiteové o tom, jak Kristus sloužil druhým. Diskutujte o principech uvedených v tomto citátu a potom se zamyslete nad tím, do jaké míry váš sbor jako celek aplikuje tyto principy ve své službě.`

`2. 	Znáš nějakou „nalomenou třtinu“ anebo „doutnající knot“? (Iz 42,3) Jak můžeš takovému člověku pomoci, a přitom ho „nedolomit“ anebo „neuhasit“? Jakým způsobem můžeš jeho mysl obrátit k Bohu? Co konkrétně bys mu poradil udělat, aby našel pomoc a byl uzdraven?`

`3. 	Argument pro dva různé autory knihy proroka Izajáše vychází z předpokladu, že lidé nemohou předpovídat budoucnost, jak ji předpověděl Izajáš. V čem spočívá hlavní problém tohoto argumentu? Proč jako křesťané musíme tento předpoklad jednoznačně odmítnout?`

**Shrnutí**

K vysvobození nutně patří Vysvoboditel. Božímu národu přinesli svobodu dva vysvoboditelé: Kýros, který vysvobodil zajatce z babylónského zajetí, a nejmenovaný služebník, jehož totožnost jako Mesiáše prorok Izajáš postupně odhaluje. Tento služebník obnoví spravedlnost a ostatek navrátí zpět k Bohu.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.0