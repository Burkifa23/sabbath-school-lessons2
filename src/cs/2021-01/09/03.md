---
title:  'Hospodinův služebník – nejmenovaný jednotlivec (Iz 42)'
date:  22/02/2021
---

> <p></p>
> 1„Zde je můj služebník, jehož podepírám, můj vyvolený, v němž jsem našel zalíbení. Vložil jsem na něho svého ducha, aby vyhlásil soud pronárodům. 2Nekřičí a hlas nepozvedá, nedává se slyšet na ulici. 3Nalomenou třtinu nedolomí, nezhasí knot doutnající. Soud vyhlásí podle pravdy. 4Neochabne, nezlomí se, dokud na zemi soud nevykoná. I ostrovy čekají na jeho zákon.“ 5Toto praví Bůh Hospodin, který stvořil nebesa a roztáhl je, zemi překlenul i s tím, co na ní vzchází, jenž dává dech lidu na ní a ducha těm, kdo po ní chodí: 6„Já Hospodin jsem tě povolal ve spravedlnosti a uchopil tě za ruku; budu tě opatrovat, dám tě za smlouvu lidu a za světlo pronárodům, 7abys otvíral slepé oči, abys vyváděl vězně ze žaláře, z věznic ty, kdo sedí v temnotě.“ (Iz 42,1–7)

**Osobní studium**

Jaká je úloha a charakter Božího služebníka (blíže nejmenovaného), kterého si Bůh zvolil a na kterého vložil svého Ducha? První verše 42. kapitoly popisují jeho službu a osobnost velmi zřetelně a podrobně. Tento Bohem povolaný služebník:

- Přinese národům právo a spravedlnost.
- Své poslání splní tiše a jemně, ale úspěšně.
- Bude učit.
- Slouží jako smlouva mezi Bohem a lidem.
- Uzdravuje slepé a vysvobozuje vězně – poskytuje světlo a naději.

`Jak souvisí úloha a charakter tohoto služebníka s „výhonkem“ z Jišajova kořene (Iz 11), na kterém také spočine Duch Hospodinův?`

Podobně jako v Iz 42 i král z rodu Davidova z 11. kapitoly jedná v souladu s Bohem, usiluje o právo a vysvobození utlačovaných, o moudrost a poznání Boha. Zjišťujeme, že tento „výhonek“ a „kořen“ Jišajův je Mesiáš, božské dítě z Iz 9,5.6, které obdarovává trůn Davidův a jeho království pokojem, právem a spravedlností. Služebník z Iz 42 je Mesiáš.

Matouš (Mt 12,15–21) cituje verše z Iz 42 a aplikuje je na tichou službu uzdravování, kterou konal Ježíš, Boží milovaný Syn, v němž měl Bůh zalíbení (Iz 42,1; Mt 3,16.17; 17,5). Právě jeho služba obnovila smluvní spojení mezi Bohem a jeho lidem (Iz 42,6; Da 9,27).

**Aplikace**

`Uvažuj o některých jiných biblických proroctvích, která se naplnila (např. Da 2; 7; 9,24–27). Jakou naději nám jako jednotlivcům tato proroctví nabízejí?`