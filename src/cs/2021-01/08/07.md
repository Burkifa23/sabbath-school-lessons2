---
title:  'Podněty k zamyšlení'
date:  19/02/2021
---

Přečti si 26. kapitolu „Hle, váš Bůh“ z knihy Od slávy k úpadku (PK 311–321; OSU 120–123).

„Dlouho se satan snažil vést lidi k tomu, aby na Stvořitele pohlíželi jako na příčinu všeho utrpení a smrti. Ti, které se mu podařilo takto podvést, se na Boha dívali jako na někoho, kdo hledá sebemenší záminku, aby mohl člověka odsoudit, a je ochoten mu pomoci jen v případě, když to výslovně nařizuje zákon. Velký podvodník hovořil o zákonu lásky, který je základem Boží vlády ve vesmíru, jako o souboru příkazů namířených proti lidskému štěstí či jako o břemenu, kterého je nutné se co nejrychleji zbavit. Směle prohlašoval, že není možné dostát jeho požadavkům.“ (PK 311; OSU 120)

„Mnozí z těch, kteří se nazývají křesťany, slouží kromě Hospodina i jiným bohům. Náš Stvořitel od nás vyžaduje maximální věrnost a úplnou oddanost. Všechno, co může oslabit naši lásku k Bohu anebo bránit nám sloužit mu zcela, se stává modlou.“ (2BC 1011)

**Otázky k rozhovoru**

`1. 	Vlastními slovy shrň poselství Iz 40,12–31. Použij přitom moderní obrazy a přirovnání, například současné vědecké objevy, které ještě názorněji potvrzují úžasnou moc našeho Boha.`

`2. 	Jak se Izajášův popis věčné existence Božího slova, v protikladu ke křehké pomíjivosti lidského života, dotýká tvého strachu ze smrti? (Iz 40,6–8) Jak to souvisí s tvojí nadějí na vzkříšení? (Jb 19,25–27; Da 12,2; 1K 15,51–57; 1Te 4,13–18)`

`3. 	Kdybychom si vzali verše Iz 40,12–31 k srdci, mohly by nás vyléčit z naší pýchy a domýšlivosti?`

**Shrnutí**

Prostřednictvím Izajáše Bůh potěšil ty, kteří trpěli. Čas starostí a problémů pro ně skončil a Bůh se k nim vrátil. Neměli být zmateni a zmalomyslněni, ale raději měli důvěřovat Bohu, že svoji stvořitelskou moc použije v jejich prospěch.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.