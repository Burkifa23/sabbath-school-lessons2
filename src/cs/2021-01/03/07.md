---
title:  'Podněty k zamyšlení'
date:  15/01/2021
---

„,Dají mu jméno Immanuel ... »Bůh s námi«.‘ (Mt 1,23) ,Bůh … nám dal poznat světlo své slávy ve tváři Kristově.‘ (2 K 4,6) Ježíš Kristus byl od věčnosti jedno s Otcem, byl ,obrazem Božím‘, ztělesněním Boží velikosti a vznešenosti, ,odleskem Boží slávy‘. Přišel na svět proto, aby nám zjevil Boží slávu, aby na zem zatemněnou hříchem přinesl světlo Boží lásky, aby byl ,Bohem s námi‘. Proto o něm prorok řekl: ,Dají mu jméno Immanuel.‘“ (DA 19; TV 9)

„Dopadlo by to s Judskem dobře, kdyby Achaz přijal toto poselství a hledal pomoc v nebi. On se však místo toho rozhodl spolehnout se na sílu vojsk a požádal o pomoc pohany. V zoufalství poslal vzkaz k Tiglat-pileserovi, asyrskému králi: ‚Jsem tvůj otrok a tvůj syn. Vytáhni a vysvoboď mě ze spárů krále aramejského a ze spárů krále izraelského, kteří proti mně povstali‘ (2Kr 16,7). Ke své žádosti připojil vzácný dar z královské pokladnice a z chrámového skladiště.“ (PK 329; OSU 126)

**Otázky k rozhovoru**

`1. 	Je správné žádat Boha o znamení, když činíš důležité rozhodnutí? Jaké nebezpečí se v tom může skrývat?`

`2. 	Je dobré hledat pomoc a oporu u člověka? Uvědomuješ si však hranice lidských možností?`

`3. 	Ruský spisovatel Lev Nikolajevič Tolstoj svému příteli jednou napsal: „Když si člověk uvědomí, že konec všeho je smrt, potom neexistuje nic horšího, než je život.“ Jak vědomí, že „Bůh je s námi“, řeší tento problém?`

**Shrnutí**

Bůh přivedl bezbožného krále Achaza do těžké situace, kdy se musel rozhodnout, bude-li věřit, anebo nebude. I když mu Hospodin nabídl, že si může vyžádat znamení, jaké ho jen napadne, král nedovolil, aby mu Bůh dal důvod věřit. Jako „přítel“ asyrského krále se raději rozhodl požádat o pomoc jeho.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.