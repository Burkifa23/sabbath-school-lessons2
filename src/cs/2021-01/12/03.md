---
title:  'Selhání a odpuštění (Iz 59)'
date:  15/03/2021
---

> <p></p>
> 3Vaše dlaně jsou poskvrněny krví, vaše prsty nepravostí, vaše rty mluví klam, váš jazyk přemílá podlosti. 4Nikdo nevolá po spravedlnosti, nikdo se nezastává pravdy. Doufají v nicotu a šalebně mluví, plodí trápení a rodí ničemnosti. (…) 7Jejich nohy pádí za zlem, spěchají prolévat nevinnou krev. Zamýšlejí samé ničemnosti, na jejich silnicích číhá záhuba a zkáza. (…) 9Proto se vzdálilo od nás právo, nedosahuje k nám spravedlnost. Čekáme na světlo, a je tma, na úsvit, a chodíme v šeru.

> <p></p>
> 20Vykupitel přijde k Sijónu, k těm, kdo se v Jákobovi odvrátili od nevěrnosti, je výrok Hospodinův. 21„Já pak s nimi uzavřu tuto smlouvu, praví Hospodin: Můj duch, který na tobě spočívá, a má slova, která jsem ti vložil do úst, nevzdálí se z úst tvých ani z úst tvého potomstva ani z úst potomstva tvého potomstva od nynějška až na věky,“ praví Hospodin. (Iz 59,3.4.7.9.20.21)

**Osobní studium**

Celá kapitola 59 je odstrašujícím obrazem problému hříchu. Naštěstí však nemluví jen o lidské slabosti a selhání, ale také představuje naději na vykoupení.

Bible jasně říká, že zhřešili všichni lidé. Vykoupení proto nemůže být založeno na tom, že člověk dosáhne bezhříšnosti; musí být založeno na odpuštění (Jr 31,34). Pavel píše totéž. Všichni jsme zhřešili – bez rozdílu (Ř 3,9–20.22.23). Ospravedlnění mohou být prohlášeni za spravedlivé jen pod podmínkou, že prostřednictvím Ježíšovy oběti vírou přijmou dar Boží spravedlnosti.

`Přečtěte si, jakým způsobem stejné myšlenky rozvíjí apoštol Pavel v Ř 3,21–24. Jakou naději nám nabízejí pro čas soudu?`

`Většina lidí si myslí, že hlavní otázkou na soudu bude: Kdo zhřešil? Tuto otázku si však pokládat nemusíme, protože zhřešil každý. Místo toho tam zazní otázka: Komu je odpuštěno? Bůh je spravedlivý, když ospravedlňuje „toho, kdo žije z víry v Ježíše“ (Ř 3,26). Rozhodujícím faktorem na soudu bude otázka: Kdo přijal a stále přijímá odpuštění ve víře v Ježíše?`

Je pravdou, že jsme souzeni podle našich skutků, ne však v tom smyslu, že skutky nás mohou spasit. Kdyby tomu tak bylo, potom by byla víra zbytečná (Ř 4,14). Naše skutky však svědčí, že jsme, nebo nejsme skutečně spaseni (Jk 2,18).

Pokud chce být člověk vykoupen, pak jednoduše nestačí dobré skutky ani poslušnost zákona. Smyslem zákona v tomto hříšném světě není spasit, ale ukázat na hřích. Vyjádřením toho, že člověk má živou víru v Ježíše, je „víra, která se uplatňuje láskou“ (Ga 5,6), a tu vlévá do našich srdcí Duch svatý.

Skutky jsou vnějším vyjádřením, lidským projevem zachraňující víry. Pravá křesťanská zkušenost, to je víra vyjádřená každodenním odevzdáním se Bohu – a to se projeví poslušností zákona.

**Aplikace**

`Přemýšlej ve světle dnešního biblického textu o poslání, které Bůh dává nám dnes. Jaká je role tvého společenství, církve? Co očekává Bůh konkrétně od tebe?`