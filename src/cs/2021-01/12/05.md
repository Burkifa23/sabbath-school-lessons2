---
title:  '„Léto Hospodinovy přízně“ (Iz 61,1.2)'
date:  17/03/2021
---

> <p></p>
> 1Duch Panovníka Hospodina je nade mnou. Hospodin mě pomazal k tomu, abych nesl radostnou zvěst pokorným, poslal mě obvázat rány zkroušených srdcem, vyhlásit zajatcům svobodu a vězňům propuštění, 2vyhlásit léto Hospodinovy přízně, den pomsty našeho Boha, potěšit všechny truchlící. (Iz 61,1.2)

**Osobní studium**

Duch Boží spočívá na „pomazaném“, tedy buď obecně na člověku s jasným posláním od Hospodina, nebo přímo na Mesiáši. Koho tento popis zobrazuje? Srovnej to s Iz 42,1–7, kde je Boží služebník popsán podobným způsobem.

Iz 61,2 hlásá milostivé léto Hospodinovo (anebo „léto Hospodinovy přízně“). Mesiáš, který je pomazán jako Král z rodu Davidova a Vysvoboditel, oznamuje zvláštní rok Boží přízně v době, kdy vyhlašuje svobodu. Porovnej to s Lv 25,10, kde Bůh přikazuje Izraelcům vyhlásit v padesátém roce osvobození: „Padesátý rok posvětíte a vyhlásíte v zemi svobodu všem jejím obyvatelům. Bude to pro vás léto milostivé, kdy se každý vrátíte ke svému vlastnictví a všichni se vrátí ke své čeledi.“ To znamená, že ti, kteří byli nuceni prodat zděděný pozemek anebo dát se do služby, aby přežili těžké časy (Lv 25,25–55), měli opět získat svobodu a ztracenou půdu. Jubilejní rok začal troubením na šofar ve dni smíření (v. 9). To jsme studovali již v souvislosti s Iz 58.

I když „milostivé léto Hospodinovo“ v Iz 61,2 je určitý druh jubilejního roku, nejde zde jednoduše jen o dodržování příkazů z Lv 25. Tento rok oznamuje Mesiáš, Král, když se představí službou osvobození a obnovy. Mesiášova služba dalece překračuje oblast zákonů z Lv 25. Vyhlašuje nejen „zajatcům svobodu“, ale také obvazuje rány zkroušených srdcem, potěšuje všechny truchlící a přináší obnovu (Iz 61,1–11). Kromě „léta Hospodinovy přízně“ oznamuje také „den pomsty našeho Boha“ (v. 2).

**Aplikace**

`Jak se vyrovnáváš s tím, že milující Bůh je také Bohem pomsty? Jsou případy, kdy si umíš představit, že by spravedlivá odplata za hřích mohla být projevem Boží lásky? Jaký je rozdíl, když se chceš mstít ty, a když to dělá Bůh?`