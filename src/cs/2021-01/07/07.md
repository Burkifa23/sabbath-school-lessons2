---
title:  'Podněty k zamyšlení'
date:  12/02/2021
---

„Jen přímým Božím zásahem se mohl stín na slunečních hodinách vrátit o deset stupňů zpět. ‚Izajáš tedy volal k Hospodinu. A on vrátil stín na stupních, po nichž sestoupil, na stupních Achazových, o deset stupňů nazpět.‘ (2Kr 20,11).“ (PK 342; OSU 133)

„Při návštěvě babylónských poslů se Chizkijášovi nabídla skvělá příležitost vyvýšit Boha nebes, udržovatele života všech stvořených věcí, který králi vrátil život ve chvíli, kdy už mu nezbývala žádná naděje. Kdyby král této příležitosti využil a nasměroval babylónské vyslance k Bohu, byl by se stal svědkem jejich okamžité proměny.

Chizkijášova srdce se však zmocnila pýcha a marnivost. V touze po sebeoslavení jim král ukázal ‚svou klenotnici, stříbro a zlato, různé balzámy, výborný olej i celou zbrojnici a všechno, co se nacházelo mezi jeho poklady. Nebylo nic, co by jim Chizkijáš ve svém domě a v celém svém vladařství nebyl ukázal‘ (Iz 39,2). Vůbec si přitom neuvědomil, že tito vyslanci mocného národa neznají ani nemilují Boha a že není moudré jim ukazovat, jak je národ bohatý.“ (PK 344.345; OSU 133)

**Otázky k rozhovoru**

`1. 	V čem se satan chová podobně jako asyrský nejvyšší číšník? Neříká pravdu, když ti připomíná, že jsi zhřešil? Jak na to reaguje Pán Bůh? Co je naší jedinou nadějí proti takovýmto obviněním? (Za 3,1–5; Ř 8,1)`

`2. 	Přestal na tebe satan žalovat, když ti Pán Bůh odpustil? (Zj 12,10) Poté, co ti byl hřích odpuštěn, satan stále tvrdí, že mu patříš, protože jsi hříšník. Co je podstatou jeho obvinění? (Dt 19,16–21; zákon o falešných a zlomyslných svědcích)`

**Shrnutí**

Jako odpověď na volání věrného krále Bůh zachránil svůj lid a ukázal, že je všemohoucí Král Izraele, který řídí dějiny této země. Bůh nejen hubí ty, kteří se snaží zničit jeho lid, ale dává také příležitost dalším, aby se stali jeho lidem – a vůbec nezáleží na tom, že jsou to „Babylóňané“.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.