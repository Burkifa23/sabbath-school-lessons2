---
title:  Bůh, který se stal člověkem
date:   15/01/2018
---

**16A hle, kdosi k němu přišel a zeptal se ho: „Mistře, co dobrého mám dělat, abych získal věčný život?“ 17On mu řekl: „Proč se mě ptáš na dobré? Jediný je dobrý! A chceš-li vejít do života, zachovávej přikázání!“ 18Otázal se ho: „Která?“ Ježíš odpověděl: „Nebudeš zabíjet, cizoložit, krást, křivě svědčit, 19cti otce a matku, miluj svého bližního jako sám sebe.“ 20Mladík mu řekl: „To jsem všechno dodržoval! Co mi ještě schází?“ 21Ježíš mu odpověděl: „Chceš-li být dokonalý, jdi, pro-dej, co ti patří, rozdej chudým, a budeš mít poklad v nebi; pak přijď a následuj mne.“ 22Když mladík uslyšel to slovo, smuten odešel, neboť měl mnoho majetku. (Mt 19,16–22)** 

**Osobní studium** 

`Zamysli se nad úvodním textem. Proč mládenec odešel smutný? V čem byl problém? Jaké dvě touhy se v jeho nitru dostaly do konfliktu?` 

Mladý muž, o němž hovoří Matoušovo evangelium, měl tu přednost setkat se osobně s Bohem, který se stal člověkem, s Tím, který se vzdal bohatství celého vesmíru, aby nás zachránil. Mládenec však dovolil, aby ho jeho pozemský majetek oddělil od samotného Boha. Láska k světským věcem ho oslepila a přemohla i jeho smutek. Ani zármutek, který cítil, ho nepřivedl k tomu, aby se zachoval správně. 

Jako křesťané věříme, že Ježíš byl plně Bůh a plně člověk. Výjimečné spojení božství a lidství mu umožnilo vnímat, co je důležité zde na zemi, a co je důležité pro věčnost. Jeho božskou a zároveň lidskou přirozenost nemůžeme zpochybnit jen proto, že jí nerozumíme. Letadlo nepřestane létat jen proto, že někdo nerozumí zákonům aerodynamiky. 

Ježíš přišel na tento svět, aby nám ukázal, jak moc nás Bůh miluje a stará se o nás. Ježíš ukázal pravý charakter našeho nebeského Otce, který se velmi liší od představy chladného a vzdáleného božstva. 

Nepřítel se však snaží lidi od Boha oddělit. Pokusil se jej odosobnit a představit jako někoho, komu vůbec nejde o nás. Jako bytost, která hájí jen svoje zájmy. Všemožně usiluje o to, abychom nikdy neokusili Boží dobrotivost a milost. V této snaze nepříteli pomáhá i přehnaná láska k materiálním věcem. 

**Aplikace** 

`Zažil jsi někdy situaci, kdy ses měl rozhodnout mezi následováním Ježíše, a materiálním prospěchem? Co v té chvíli převážilo? Co ti v takových chvílích pomáhá v rozhodování?`