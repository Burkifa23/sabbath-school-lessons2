---
title:  Zachránce a Vykupitel
date:   16/01/2018
---

**4Milost vám a pokoj od… 5Ježíše Krista, věrného svědka, prvorozeného z mrtvých a vládce králů země. Jemu, jenž nás miluje a svou krví nás zprostil hříchů 6a učinil nás královským kněžstvem Boha, svého Otce – jemu sláva i moc navěky. Amen. (Zj 1,4–6)** 

**Osobní studium** 

Lidstvo se stalo dlužníkem vůči božské spravedlnosti tím, že Adam a Eva zhřešili. Porušený zákon znamená smrt. Zbankrotovali jsme a náš dluh nedokážeme splatit. 

Bůh ve své lásce k nám začal uskutečňovat plán záchrany. Ježíš se stal naším „ručitelem“ ( Žd 7,22). Když o Ježíši řekneme, že je naším Vykupitelem, ukážeme na největší obchod v dějinách lidstva. Jedině jeho oběť mohla být přiměřeným výkupným. Na kříži nám Ježíš daroval milost, když za nás zaplatil náš dluh. Nebesa nikdy nebyla svědky obchodu, při kterém by byla zaplacena větší cena (Ef 5,2). 

„Bůh vykoupil všechny lidi za nekonečně velkou cenu. Když dal v Kristu celé nebe, vydal všechny nebeské poklady. Vykoupil vůli, city, rozum i srdce každého člověka.“ (COL 326; PM 164) 

Poslední Ježíšova slova na kříži zněla: „Dokonáno jest“ (J 19,30). Splnil své poslání – a náš dluh byl zaplacen. Ta slova nevyřkl jako poražený, ale jako ten, který uspěl v záchraně ztraceného světa. Když hledíme na kříž, vidíme, jak tato spásná událost z minulosti působí v současnosti a dává naději do budoucna. Ježíš nám daroval svůj život, aby navždy skoncoval s hříchem, smrtí a působením nepřítele. Spasení jsme si ničím nezasloužili, a přesto „jsme vykoupeni jeho krví a naše hříchy jsou nám odpuštěny pro přebohatou milost, kterou nás zahrnul“ (Ef 1,7). 

Kristus Vykupitel je nejvznešenějším obrazem Boha. Jeho nejvyšším cílem je zachránit nás. Ukazuje nám, jak moc si Bůh cení lidí a vzájemného vztahu s námi. Spravedlnost již byla vykonána a čeká se jen na naši reakci. 

**Aplikace** 

`Když si uvědomíš, že Ježíš za tebe zaplatil dluh, jak bys měl reagovat?`