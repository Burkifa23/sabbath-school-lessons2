---
title:  Podněty k zamyšlení 
date:   19/01/2018
---

Správcovství, jak ho představuje Písmo, začalo tím, že Bůh Adama a Evu postavil do krásného příbytku, o který se měli starat (Gn 2,15). V tomto dokonalém prostředí bylo jejich úkolem vytvořit ze zahrady do-mov. Bůh je naučil i to, jakou mají odpovědnost. Péče o Eden měla do nové rodiny přinést smysl a radost. 

Význam hebrejského slova „vláda“ (Gn 1,26.28) znamená „dostat pod kontrolu a panovat“. V rajských podmínkách však nešlo o tvrdou nadvládu, ale o laskavou péči o Boží stvoření. Tato odpovědnost stále trvá. Adam s Evou se v tomto prostředí učili, jak být dobrými správci. Bůh od počátku chtěl, aby Adam a Eva nesli odpovědnost a měli jeho důvěru. Sami však neměli být vlastníky. Měli Bohu ukázat, že svou roli budou věrně plnit. 

„Adam a Eva dostali zahradu Eden, aby se o ni starali. Měli ji naplnit a podmanit si ji. Při své práci byli šťastní. Jejich mysl, srdce i vůle byly v harmonii. Práce pro ně nebyla namáhavá a únavná. Svůj den trávili užitečnou prací a vzájemným společenstvím. Jejich poslání je těšilo. Bůh a Kristus je navštěvovali a povídali si s nimi. Měli dokonalou svobodu. … Bůh byl vlastníkem jejich rajského domova a oni to přijímali.“ (10MS 327) 

**Otázky k rozhovoru** 

`Bohu patří celý svět. Jak je to s naší odpovědností za životní prostředí? Asi bychom se měli vyhnout projevům fanatizmu při jeho ochraně, ale neměli bychom být vůči svému okolí lhostejní. Jaký postoj bychom jako křesťané měli zaujmout, pokud jde o péči o životní prostředí?` 

`Bůh sám o sobě na několika místech v Bibli říká, že je žárlivý. Z mezilidských vztahů jsme zvyklí vnímat žárlivost jako něco negativního, čemu bychom se měli vyhnout. Jak tedy můžeme porozumět Boží žárlivosti, aniž by nás ovlivňovalo naše negativní předporozumění?` 

`To, co Bůh stvořil, můžeme užívat, ale ne zneužívat. Dokážeme tyto dva postoje správně rozlišovat? Napadne tě nějaká situace, která není úplně jednoznačná?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku. 