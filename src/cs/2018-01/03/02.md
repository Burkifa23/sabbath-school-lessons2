---
title:  Stvořitel a dárce života
date:   14/01/2018
---

**On svou silou učinil zemi, svou moudrostí upevnil svět, svým rozumem napjal nebesa. (Jr 51,15)** 

**Osobní studium** 

`Jak bys na základě uvedeného textu zhodnotil okolní svět? Co o něm můžeme říci na základě toho, kým byl stvořen?` 

„Na počátku se Bůh zjevoval ve všem, co stvořil. Kristus rozprostřel nebesa a položil základy země. Jeho ruka rozmístila světy ve vesmíru a stvořila polní květiny. ‚Upevnil svou mocí hory‘ (Ž 65,7). ‚Jeho je moře, on sám je učinil‘ (Ž 95,5). Naplnil zemi krásou a ovzduší zpěvem. Na všechno na zemi, ve vzduchu i na nebi zapsal poselství Otcovy lásky.“ (DA 20; TV 9) 

Stvořené věci samy o sobě nejsou špatné. Přestože je některá náboženství považují za zlo a za dobré uznávají pouze věci duchovní, Bible si materiálního světa cení. Jak by mohl být špatný, když ho stvořil sám Ježíš? Jako každý dar od Boha však může být zneužit a nesprávně využíván. To však neznamená, že by původní dar nebyl dobrý. Bible nás varuje před zneužitím toho, co Bůh na tomto světě stvořil. Samotné věci nás neohrožují, spíše náš nesprávný vztah k nim. 

Bůh vytvořil hmotný svět a přál si, aby z něj měli lidé radost: „Budeš se radovat ze všeho dobrého, co dal Hospodin, tvůj Bůh, tobě a tvému domu, ty i lévijec i bezdomovec, který bude mezi vámi“ (Dt 26,11; viz také Dt 14,26). Naše krásná planeta, kterou Kristovým prostřednictvím Bůh vytvořil (J 1,1–3; Ko 1,15.16), je jen vzorkem jeho stvořitelského díla. Kristova úžasná tvořivost při vytváření vesmíru ukazuje na jeho jedinečný pohled na svět a na ty, kteří na něm žijí. Ježíš zná hodnotu materiálních věcí a dal nám je k užitku a pro radost. Zároveň ví, co se stane, když lidstvo jeho dary zneužije nebo z nich udělá samoúčelný cíl. Všechno bylo stvořeno se záměrem oslavit Boha. 

**Aplikace** 

`Přestože v našem světě, přírodu nevyjímaje, vidíme následky hříchu, dokážeš v něm rozpoznat rukopis Stvořitele? Zkus se někdy v průběhu každodenní rutiny zamyslet nad tím, co tě obklopuje. Co vidíš? Co to vše říká o tom, jaký je náš Stvořitel?`