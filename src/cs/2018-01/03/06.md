---
title:  Vlastník celého vesmíru 
date:   18/01/2018
---

**Hle, Hospodinu, tvému Bohu, patří nebesa i nebesa nebes, země a všechno, co je na ní. (Dt 10,14)** 

**Osobní studium** 

V úvodním verši čteme, že Hospodinu patří všechno. Zkus se konkrétně zamyslet nad věcmi a oblastmi života, které mu patří. 

Patříme Bohu, protože nás stvořil a vykoupil. Patříme mu nejen my, ale i vše, co máme. Sami o sobě nevlastníme nic, pouze svobodnou vůli se rozhodnout. 

Světské myšlení je opačné – majetek patří nám. Je to ale klam. Bible nám říká, že skutečnými vlastníky majetku nejsou lidé. 

Bůh, a ne my, vlastní všechno (Jb 38,4–11). Jsme jen hosté a přistěhovalci, tak jako Izraelci v zaslíbené zemi (Lv 25,23). Na Bohu je závislý dokonce každý náš nádech (Sk 17,25). I to, o čem si myslíme, že je naše, je vlastně jeho. My jako správci Božího vlastnictví máme hospodařit s hmotným i nehmotným majetkem tak, aby sloužil k Boží slávě. 

„Všechny věci patří Bohu. Lidé však mohou jeho nárok ignorovat. Zatímco on jim bohatě naděluje požehnání, oni mohou jeho dary sobecky použít pro vlastní uspokojení. Ze svého správcovství se však budou muset zodpovídat.“ (9T 246) 

Boží vlastnictví a naše správcovství vystihují jeden z rozměrů našeho vztahu s Bohem. Pouze pokud jsme skutečnými správci, můžeme být použitelní k službě a připraveni na život v nebi. Jen tak můžeme být pro ostatní požehnáním. Nevěrní správci brání Bohu v přístupu k jeho majetku. V textu na středu jsme zmínili, že Bůh nám svou vůli nevnucuje. Stvořil nás a dal nám majetek, který máme spravovat, dokud nepřijde. To, jak ho používáme, svědčí o našem vztahu s Bohem. 

**Aplikace** 

`Co pro tebe osobně znamená věta, že vše, co vlastníš, ve skutečnosti patří Bohu? Jak tento pohled na svět mění tvůj přístup k majetku?`