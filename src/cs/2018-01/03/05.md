---
title:  Žárlivý Bůh 
date:   17/01/2018
---

**13Toto praví Hospodin, Bůh Hebrejů: Propusť můj lid, aby mi sloužil! 14Tentokrát zasáhnu do srdce všemi svými údery tebe i tvé služebníky a tvůj lid, abys poznal, že na celé zemi není nikdo jako já. (Ex 9,13b.14)** 

**Osobní studium** 

Jak rozumíš Božímu výroku „na celé zemi není nikdo jako já“? V čem se Bůh odlišuje od svého stvoření? 

„Lidská mysl, která má své limity, nemůže zcela pochopit charakter nebo činy toho, kdo je nekonečný. Ani ten nejdychtivější rozum či nejbystřejší a nejvzdělanější mysl nikdy nevystihne záhadu svatého Boha.“ (5T 698.699) 

Bohu se nikdo nevyrovná (1Kr 8,60). Přemýšlí, pamatuje si a jedná způsobem, kterému nerozumíme. I když se všemožně snažíme si ho představit, Bůh zůstává Bohem. On je ten, kdo vytvořil každou sněhovou vločku, každý mozek a každou tvář a povahu jako unikát, a nikdo není jako On. Stvořitel nemůže být stejný jako jeho stvoření. 

Když se zamyslíme nad Bohem, jeho svrchovaností a činy, neexistuje nikdo a nic, co by mu mohlo konkurovat. Bůh však „soupeří“ o lidskou lásku. Možná proto o sobě říká, že je žárlivý (Ex 34,14). Bůh stvořil lidi jako svobodné. Znamená to, že máme možnost sloužit jemu ale i někomu jinému. Základní lidský pro-blém spočívá v pokušení sloužit jiným bohům, namísto toho, abychom sloužili jedinému Bohu, kterému stojí za to sloužit. Nemůžeme se proto divit, když sám o sobě řekne, že je žárlivý Bůh. 

**Aplikace** 

`Co ve tvém životě soupeří s Bohem o tvou náklonnost? Bůh se nám představuje pomocí lidských vlastností. Jak se projevuje Bůh ve tvém životě? Jakými vlastnostmi bys ho popsal?`