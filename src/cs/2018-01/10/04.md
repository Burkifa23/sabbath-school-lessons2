---
title:  Kristus je středem věrouky
date:   06/03/2018
---

**Ježíš mu řekl: „Já jsem cesta, pravda i život. Nikdo nepřichází k Otci než skrze mne.“ (J 14,6)** 

**Osobní studium** 

`Proč Ježíš říká, že je pravda? Jak tomu rozumíš? Co říká o pravdě v J 17,17?` 

V biblickém učení o Kristu je mocně vyjádřena pravda spasení a smysl kříže. Všechny věroučné články proto musí být propojeny se zaslíbením evangelia a se spasením. Musejí vycházet z poselství o spasení v Ježíši Kristu jako paprsky kola. 

„Ježíšova oběť jako smíření za hřích je pravdou, kolem níž jsou sdruženy ostatní pravdy… Když studujeme úžasnou oběť Vykupitele, rosteme v milosti a poznání.“ (5BC 1137) 

Naše věrouka ovlivňuje to, kým jsme a kam směřujeme. Není jen sbírkou neuchopitelných teologických myšlenek a intelektuálních „pravd“. Pravá věrouka má základ v Kristu a každý její bod ovlivňuje náš život. Právě věrouka, kterou odvozujeme z Bible, z nás dělá adventisty sedmého dne. 

Jako správci Božích hmotných i duchovních darů máme prožívat věroučnou pravdu, která udělá náš život lepším. „Pokud jste … byli v něm vyučeni podle pravdy, která je v Ježíši. Odložte dřívější způsob života, staré lidství, které hyne klamnými vášněmi, obnovte se duchovním smýšlením, oblečte nové lidství, stvořené k Božímu obrazu ve spravedlnosti a svatosti pravdy“ (Ef 4,21–24). 

Pavel popisuje, jak vypadá život v pravdě. Nestačí, aby správce pouze věřil biblickému učení, ani to, aby jej jen kázal a šířil dál. Pravda se musí prakticky projevit v našich životech a vztazích. 

**Aplikace** 

`Jaký význam má pro tebe učení církve? Považuješ se za správce „evangelia“? Co to znamená, být správcem učení?`