---
title:  Kristus je náš život
date:   04/03/2018
---

**16Neboť v něm bylo stvořeno všechno na nebi i na zemi – svět viditelný i neviditelný; jak nebeské trůny, tak i panstva, vlády a mocnosti – a všechno je stvořeno skrze něho a pro něho. 17On předchází všechno, všechno v něm spočívá, 18on jest hlavou těla – totiž církve. On je počátek, prvorozený z mrtvých – takže je to on, jenž má prvenství ve všem. (Ko 1,16–18)**

**Kdo je v Kristu, je nové stvoření. Co je staré, pominulo, hle, je tu nové! (2K 5,17)** 

**Osobní studium** 

`Jaké místo má Ježíš v dějinách vesmíru? Co se stane, pokud mu v našem životě dáme místo, které mu náleží?` 

Pouze pokud je Ježíš smyslem našeho života (Ga 2,20), můžeme být pravými správci. Dává nám „bla-hoslavenou naději“ (Tt 2,13; ČSP) a   „…předchází všechno, všechno v něm spočívá…“ (Ko 1,17). Jako je osa ve středu kola a nese celou váhu vozu, podobně je Kristus středem života věrného správce. Pevná osa zajistí rovnováhu vozu a kola se dobře točí. Ježíš je pevným středem našeho života (Žd 13,8). Jeho vliv má zasahovat do všeho, co děláme a o čem přemýšlíme. Všechny oblasti správcovy činnosti mají jeden pevný střed – Krista. 

„Neboť beze mne nemůžete činit nic“ (J 15,5). Středem správcovství je živý Kristus, který mění naše charaktery pro život dnes i ve věčnosti. 

Ježíš je ústřední postavou celé Bible (J 5,39). Když chceme mít o sobě správné mínění, nesmíme zapomínat na Ježíše a náš vztah s ním. Zaplatil cenu za hřích a dal svůj život jako výkupné za mnohé (Mk 10,45). Má úplnou autoritu a moc na nebi i na zemi (Mt 28,18) a vše má ve svých rukou (J 13,3). Jeho jméno je nejvznešenější ze všech a jednoho dne před ním poklekne každé koleno (Fp 2,9–11). 

„Ježíš je živým středem všeho.“ (Ev 186) 

Kristus je srdcem správcovství a zdrojem naší síly. Díky němu žijeme život, který stojí za to, a svědčíme, že je smyslem našeho života. Pavel zažil mnoho zkoušek. Ať se dělo cokoliv, měl v životě jednu prioritu: „Život, to je pro mne Kristus, a smrt je pro mne zisk“ (Fp 1,21). 

**Aplikace** 

`Uvědomuješ si, že Ježíš je středem všeho? Dovolil jsi Ježíši, aby vešel do tvého života? Můžeš získat jistotu, že v tobě Ježíš přebývá?`