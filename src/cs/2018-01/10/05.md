---
title:  Trojandělské poselství
date:   07/03/2018
---

**Zde se ukáže vytrvalost svatých, kteří zachovávají Boží přikázání a věrnost Ježíši. (Zj 14,12)** 

**Osobní studium** 

`Co je podstatou trojandělského poselství? Co znamená pro nás, Boží správce?` 

Pouze dvakrát v historii lidstva varoval Bůh svět před pohromou. Nejprve kázáním Noema (Gn 6,13–18; Mt 24,37), později prostřednictvím trojandělského poselství (Zj 14,6–12). Obě tato varování odhalují výjimečný pohled na budoucnost. Naše pochopení uvedených textů se vyvíjelo, ale základní poselství zůstává stejné: Bůh zachraňuje člověka, nabízí ospravedlnění vírou v Krista. Jinými slovy, jádrem evangelia pro dnešek, zvěsti, kterou máme hlásat, je Kristus a jeho velká oběť. 

Posláním adventistů sedmého dne je zvěstovat trojandělské poselství a připravovat svět na druhý Kristův příchod. Každý se totiž bude muset rozhodnout… Jako správci spolupracujeme při plnění našeho poslání s Bohem (2K 5,20; 6,1–4). 

„Adventisté sedmého dne byli do světa vysláni jako strážci a nositelé světla. Byla jim svěřena poslední zpráva o konci světa. Přinášejí nádherné světlo Božího slova. Mají nejvznešenější úkol – zvěstovat poselství prvního, druhého a třetího anděla. Žádný úkol není důležitější. Nic nesmí odlákat jejich pozornost od svěřeného poslání.“ (9T 19) 

Druhý Ježíšův příchod je blízko. Přemýšlíme-li o událostech konce, bylo by tak snadné nechat se vlákat do léčky pouhého vymýšlení schémat a stanovování dat. Poselství tří andělů nás však chrání před nesprávnými teologickými důrazy a připomíná nám zodpovědnost, kterou máme v posledních dnech. Jsme správci poselství o záchraně v Kristu a naším úkolem je zvěstovat ho. 

**Aplikace** 

`Když se zamyslíš nad událostmi posledních dnů, co je ve tvém životě nejdůležitější? Jak být dobrým správcem trojandělského poselství?`