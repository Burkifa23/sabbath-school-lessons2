---
title:  Lákavá reklama
date:   02/01/2018
---

**16Neboť všechno, co je ve světě, po čem dychtí člověk a co chtějí jeho oči a na čem si v životě zakládá, není z Otce, ale ze světa. 17A svět pomíjí i jeho chtivost; kdo však činí vůli Boží, zůstává na věky. (1J 2,16.17)** 

**Chci říci: Žijte z moci Božího Ducha, a nepodlehnete tomu, k čemu vás táhne vaše přirozenost. (Ga 5,16)** 

_Osobní studium_ 

Jaké různé nástrahy mohou spadat do kategorie toho, „po čem dychtí člověk a co chtějí jeho oči“? Na co si jako křesťané máme dávat pozor? Jakým způsobem nás ovlivňuje to, čemu věnujeme pozornost? Jak si představuješ život z moci Božího Ducha? 

Svět reklamy je mocný. Firmy utrácejí miliardy, aby nám představily své produkty. Téměř vždy je propagují krásní a atraktivní lidé. Když se na takovou reklamu podíváme, vidíme v ní sami sebe. V naší představě přitom nevlastníme pouze daný produkt, ale sami se jakoby „stáváme“ lidmi z reklamy. 

Lákavost materializmu by nebyla ani zdaleka tak účinná, kdyby do téměř všech reklam nebyla jemně zapracována smyslnost. Sexuální podtext je jednou z nejmocnějších technik reklamy a na většinu křesťanů působí jako jed. 

Reklama spojená se smyslností je velmi účinná. Dojem, který vyvolá, je čirou fantazií, ale funguje. Může poskytnout téměř mystický zážitek, když diváka, byť jen na chvilku, přenese do jiné reality. Může se stát jakýmsi falešným náboženstvím, které nenabízí žádné poznání a žádnou duchovní pravdu, ale v daném okamžiku je tak atraktivní a lákavé, že mu hodně lidí neodolá. Chceme to a víme, že si to zasloužíme. Tak proč si to nevzít? Jen Bůh sám ví, kolik peněz jsme již utratili a kolik ještě utratíme za věci, o jejichž potřebnosti nás přesvědčili tvůrci reklam. 

_Aplikace_ 

`Jak ti může připomínání Božích darů ve tvém životě pomoci v tom, aby ses nenechal zmanipulovat reklamou? Zamysli se, jaké reklamní triky na tebe nejvíce zabírají. Když vidíš v obchodě výhodnou akci, zamyslíš se před tím, než si věc koupíš, zda ji opravdu potřebuješ?`