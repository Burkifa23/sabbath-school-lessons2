---
title:  Nebezpečné „já“
date:   03/01/2018
---

**Každému z vás říkám na základě milosti, která mi byla dána: Nesmýšlejte výš, než je komu  určeno, ale smýšlejte o sobě střízlivě, podle toho, jakou míru víry udělil každému Bůh. (Ř 12,3)**
 
**Kořenem všeho toho zla je láska k penězům. Z touhy po nich někteří lidé zbloudili z cesty víry a způsobili si mnoho trápení. (1Tm 6,10)** 

_Osobní studium_ 

Před jakým nebezpečím varuje Pavel v 1Tm 6,10? Jak může láska k penězům způsobit trápení a bolest nám i našim blízkým? Jak rozumíš pojmu „míra víry“, který Pavel používá v Ř 12,3? 

Pavel dává Timoteovi instrukce, aby si dával pozor a stranil se některých lidí (2Tm 3,1–5), včetně těch, kteří jsou chamtiví. Láska k majetku a penězům může totiž v člověku podpořit přemrštěné sebevědomí, povýšený postoj, pýchu a marnivost. Bohatství může naplňovat majetné lidi i pocitem přílišné důležitos-ti. Pro člověka, který má spoustu peněz, je snadné myslet si o sobě víc, než je vhodné. Každý chce být bohatý, ale jen velmi málo lidem se to podaří. Bohatí lidé jsou proto ve větším ohrožení stát se pyšnými, chvástavými a zaměřenými na sebe. 

Problém sobeckého zaměření se na sebe není něčím novým, typickým jen pro naši dobu. Počátek pádu Lucifera dobře vystihují slova: „Pro tvou krásu se stalo tvé srdce domýšlivým, pro svou skvělost jsi zkazil svoji moudrost…“ (Ez 28,17). Lucifer podvedl sám sebe tím, že si myslel, že je schopnější, než ve skutečnosti byl. Když si řekl „s Nejvyšším se budu měřit“ (Iz 14,14), ukázal své ambice a přivlastnil si práva, která mu nepatřila. Sebeklam a snaha vyvýšit sama sebe byly dvě rozhodující vlastnosti Luciferova padlého srdce. 

Texty o Luciferově pádu ukazují, že první hřích v mnohém spočíval v narcizmu, v sobeckém zaměření se na sebe sama. 

Uvedené vlastnosti jsou běžnější, než by si člověk myslel. Nebúkadnesar si arogantně myslel, že je významnější, než byl (Da 4,27). Farizeové také postupně podlehli této lákavé fantazii (L 18,11.12). Pokud si nedáme pozor, majetek nás může vést ke stejnému klamu. 

_Aplikace_ 

`Čelí podle tebe většímu pokušení ten, kdo bohatství má, nebo ten, kdo po bohatství touží? Co jiného kromě peněz a hmotného majetku může v člověku vzbudit nepřiměřené sebevědomí a pýchu?`