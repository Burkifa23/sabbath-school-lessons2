---
title:  Podněty k zamyšlení
date:   05/01/2018
---

„Nepřítel si dnes kupuje duše velmi levně. ‚Byli jste prodáni zadarmo‘, říká Písmo. Jeden prodává svou duši za potlesk světa, jiný za peníze, jeden za uspokojení nízkých žádostí, jiný za světskou zábavu. Takové obchody se dějí denně. Satan dává nabídky na získání těch, kteří byli zachráněni Kristovou krví, a kupuje je levně, bez ohledu na nevyčíslitelnou cenu, která byla zaplacena za jejich vykoupení.“ (5T 133) 

Získání lidí do svého vlivu výměnou za majetek je nepřítelovým cílem a povrchní lákadla působí na všechny. Myšlenky materializmu dokážou oslovit každého. Satan ví, jak poskytnout požitek a uspokojení bohatým i chudým a dovést je až k myšlence: „Mám všechno, po čem toužím, proč bych se měl starat ještě o něco jiného?“ Soustředění na majetek ovlivňuje mysl ke zlému, způsobuje, že lidé raději věří sobě než Bohu. Písmo však nabízí lék: „…Ne mocí ani silou, nýbrž mým duchem, praví Hospodin zástupů“ (Za 4,6). Materializmus a jeho vláda v našem životě neobstojí, pokud náš život řídí Duch svatý, pokud se svěříme Bohu a svou hodnotu založíme na jeho milosti. 

**Otázky k rozhovoru** 

`Přestože nemáme mnoho majetku, jakým způsobem se nás mohou týkat hrozby, o kterých jsme ten-to týden uvažovali?` 

`Někteří lidé říkají: „Nezajímám se o peníze. Peníze pro mě nic neznamenají.“ Proč to v převážné většině případů prostě není pravda? Peníze jsou důležité a v našem životě mají své místo. Otázkou je, jak si můžeme k penězům udržet zdravý vztah.` 

`„Neukládejte si poklady na zemi, kde je ničí mol a rez a kde je zloději vykopávají a kradou. Ukládejte si poklady v nebi, kde je neničí mol ani rez a kde je zloději nevykopávají a nekradou. Neboť kde je tvůj poklad, tam bude i tvé srdce“ (Mt 6,19–21). Pozorně si přečti, co Ježíš v těchto verších říká. Jaká myšlenka tě oslovila?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku. 