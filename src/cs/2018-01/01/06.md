---
title:  Kým opravdu jsem?
date:   04/01/2018
---

**Jsi přece svatý lid Hospodina, svého Boha; tebe si Hospodin, tvůj Bůh, vyvolil ze všech lidských  pokolení, která jsou na tváři země, abys byl jeho lidem, zvláštním vlastnictvím. (Dt 7,6)**

**Vy však jste „rod vyvolený, královské kněžstvo, národ svatý, lid náležející Bohu“, abyste hlásali mocné skutky toho, kdo vás povolal ze tmy do svého podivuhodného světla. (1Pt 2,9)** 

**Já jsem vinný kmen, vy jste ratolesti. Kdo zůstává ve mně a já v něm, ten nese hojné ovoce; neboť beze mne nemůžete činit nic. (J 15,5)**

**Nežiji už já, ale žije ve mně Kristus. (Ga 2,20a)** 

_Osobní studium_ 

Co podle úvodních veršů znamená být Božím vlastnictvím? V čem ty sám nacházíš svou identitu a smysl života? 

Bůh říká: „Já jsem vinný kmen, vy jste ratolesti. Kdo zůstává ve mně a já v něm, ten nese hojné ovoce. Neboť beze mne nemůžete činit nic“ (J 15,5). Naše spojení s Bohem je přímé a bezpečné. „Pravá poslušnost vychází ze srdce. Kristus to dokazoval celým svým životem. Pokud mu dovolíme, aby vstoupil do našich myšlenek a našich záměrů, potom naše srdce i mysl natolik splynou s jeho vůlí, že poslušnost pro nás bude naprostou samozřejmostí.“ (DA 668; TV 427) 

I materializmus nabízí identitu – tu, která vychází z vlastnictví majetku. Jinými slovy, sami sebe definujeme na základě toho, co vlastníme a co si můžeme koupit. Jakub nás před tím varuje: „Vaše zlato a stříbro zrezavělo, a ten rez bude svědčit proti vám a stráví vaše tělo jako oheň. Nashromáždili jste si poklady – pro konec dnů!“ (Jk 5,3). „Nashromáždit“ znamená získat a uchovat mnoho majetku. A co je důležitější, mnozí v těchto pokladech, a je jedno, jestli je jich mnoho nebo málo, našli svou hodnotu (L 12,19–21). 

Materializmus je formou falešné identity. Znamená, že mnozí z nás to, kým jsou a jakou mají hodnotu, spojují s majetkem. Majetek se tak stává naším Bohem (Mt 6,19–21). Jak to vyjádřil jeden muž: „Bez toho, co mám, nejsem nic.“ Je smutné, když člověk určuje svou hodnotu jen na základě vlastnictví materiálních věcí. Také mnozí křesťané přemýšlejí takovým mělkým a pomíjivým způsobem. Je pro nás důležitější Bůh, nebo náš majetek? Obojí to být nemůže. 

_Aplikace_ 

`Do jaké míry je tvá identita určována tím, co vlastníš? Co lidé ve tvém okolí? Daří se ti vnímat jejich hod-notu bez ohledu na to, kolik mají majetku? Pokud jsi součástí Božího lidu, neměl bys to, čím jsi, odvozovat od svého vztahu k Bohu?`