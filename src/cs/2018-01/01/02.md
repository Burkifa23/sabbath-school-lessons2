---
title:  Životní hodnoty
date:   31/12/2017
---

**Nikdo nemůže sloužit dvěma pánům. Neboť jednoho bude nenávidět a druhého milovat, k jednomu se přidá a druhým pohrdne. Nemůžete sloužit Bohu i majetku. (Mt 6,24)** 

*Osobní studium* 

Ježíšova slova v Kázání na hoře jsou poměrně silná a jednoznačná. V čem podle vás spočívá nebezpečí toho, když se člověk příliš zaměří na své hmotné zabezpečení? Znamená to tedy, že mít majetek je špatné? Proč? 

Peníze se staly bohem tohoto světa a materializmus je jeho náboženstvím. Je to důmyslný a zákeřný systém, který nabízí dočasný pocit zabezpečení, ale ne konečnou jistotu. 

Materializmus, tak jak ho zde definujeme, se projevuje tehdy, když se touha po bohatství a vlastnictví stane důležitější a cennější než duchovní skutečnosti. Majetek může mít hodnotu, ale neměli bychom se stát jeho otroky: „Kdo miluje peníze, peněz se nenasytí, kdo miluje hojnost, nemá nikdy dosti…“ (Kaz 5,9). Největší pokušení tkví v tom, že vlastně nezáleží na tom, kolik majetku získáme. Nikdy to není dost. Ať se jakkoliv snažíme dosáhnout toho, po čem toužíme, nikdy nebudeme úplně spokojeni. A to je past. 

Přečti si text L 14,26–33. Jak rozumíš Ježíšovým slovům? Nejsou jeho požadavky příliš přísné? 

Poselství uvedených veršů by se dalo shrnout do věty, že ti, pro něž se touha po penězích stala vše pohlcující realitou, by si opravdu měli spočítat, jakou cenu za to zaplatí. „Co prospěje člověku, získá-li celý svět, ale ztratí svůj život?“ (Mk 8,36).

„Když Kristus přišel na zem, zdálo se, že lidstvo rychle klesá k nejnižší úrovni. Samotné základy společnosti byly podkopány. Život lidí se změnil v přetvářku a neupřímnost. … Náboženské systémy na celém světě ztrácely svůj vliv. Lidé už byli znechuceni výmysly, falší a podvody. Ve snaze zaměstnat něčím své myšlení se obrátili k nevíře a materializmu. Věčnost je nezajímala. Žili jen přítomností.“ (Ed 74.75; VYCH 46) 

Lidé zahledění pouze do přítomnosti, kteří se obrátili k nevíře a materializmu. Je ti tento obraz povědomý? 

_Aplikace_ 

`Dokážeš rozpoznat, že tvůj vztah k majetku, ať už toho vlastníš málo, nebo hodně, překročil hranice? Pokud ano, jak? Jak dokážeš rozpoznat, jestli tvůj život patří v první řadě Bohu?`