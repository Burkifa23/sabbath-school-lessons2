---
title:  Touha mít stále víc
date:   01/01/2018
---

**15A řekl jim: „Mějte se na pozoru před každou chamtivostí, neboť i když člověk má nadbytek, není jeho život zajištěn tím, co má.“ 16Pak jim pověděl toto podobenství: „Jednomu bohatému člověku se na polích hojně urodilo. 17Uvažoval o tom a říkal si: ‚Co budu dělat, když nemám kam složit svou úrodu?‘ 18Pak si řekl: ‚Tohle udělám: Zbořím stodoly, postavím větší a tam shromáždím všechno své obilí i ostatní zásoby 19a řeknu si: Teď máš velké zásoby na mnoho let; klidně si žij, jez, pij, buď veselé mysli.‘ 20Ale Bůh mu řekl: ‚Blázne! Ještě této noci si vyžádají tvou duši, a čí bude to, co jsi nashromáždil?‘ 21Tak je to s tím, kdo si hromadí poklady a není bohatý před Bohem.“ (L 12,15–21)** 

_Osobní studium_ 

Proč je na tomto místě Lukášova evangelia boháč označen za blázna? Může být takovým bláznem i někdo, kdo nemá tolik majetku? 

Ať už jsme bohatí, nebo chudí, touha vlastnit věci může naši mysl odvést od toho, na čem opravdu záleží. Namísto toho ji zaměříme na to, co je jen dočasné, nestálé a určitě nestojí za ztrátu věčného života. 

Pravděpodobně bychom se v dnešní době nikdy nepoklonili skutečné soše ze zlata nebo stříbra a neuctívali bychom ji. Přesto můžeme být vystaveni nebezpečí uctívat zlato a stříbro v jiné formě. 

Platí to v mnoha částech světa, kde se získávání majetku stalo hlavní náplní života. Obchodníci povýšili prodej výrobků na úroveň umění. Jejich marketingové strategie jsou postaveny na vyvolání dojmu, že nemůžeme být šťastni nebo spokojeni, dokud nebudeme mít to, co prodávají. Úspěšná společnost vytvoří produkt, přivede nás k myšlence, že ho potřebujeme, a pak nám ho prodá. A ono to funguje! Ani křesťané, jejichž naděje není z tohoto světa, nejsou před tímto klamem v bezpečí. 

Přečti si ještě Dt 8,10–14. Jaká byla situace, v níž Bůh říká izraelskému národu tato slova? Kdy se ze splněného Božího zaslíbení může stát hrozba pro tvůj vztah s Bohem? 

_Aplikace_ 

`Znáš příklad, ať už z Bible, nebo z dnešního světa, kdy získání majetku posílilo v životě člověka duchovnost, lásku k Bohu a touhu po duchovních věcech? Poděl se o své uvažování ve skupince sobotní školy.`