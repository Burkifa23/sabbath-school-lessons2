---
title:  Růst víry
date:   12/02/2018
---

**Nespouštějme oči z Ježíše, původce a završitele naší víry, který pro radost, ležící před ním, nedbal na hanbu, podstoupil kříž a usedl po pravici Božího trůnu. (Žd 12,2; B21)** 

**Osobní studium** 

`Život správců, které Bůh povolal, je především životem vztahu důvěry (víry) k jejich Pánu a Stvořiteli. Jak můžeme tuto víru získat? Můžeme se nějak ujistit, že ji neztratíme?` 

Víra v Boha a jeho vedení není chvilkovou záležitostí. Pokud ji vyznáme jen jednou za čas, nedokáže-me tím, že jsme opravdu oddanými a věrnými křesťany, kteří prožívají milost vykoupení. 

Žasneme nad vírou, kterou prokázal Abraham s Izákem na hoře Mórija (Gn 22). Abraham se tak ale nezachoval jen na základě chvilkového popudu. Žil totiž již předtím věrným a poslušným životem, během něhož ho Bůh připravoval na tuto chvíli zkoušky. Ani Abraham nebyl vždy dokonalý a v některých situacích neobstál. Ve chvíli, kdy měl obětovat svého syna, byl však již připraven a pevná víra ho provázela po zbytek jeho života. 

Víra Bohem povolaného správce není jednorázovou záležitostí. Buď se časem stane silnější a hlubší, nebo slabší a mělčí. Záleží na tom, zda správce svou vírou skutečně žije. 

Správci mají jen jeden zdroj, z něhož čerpají sílu. Je jím Ježíš, „původce a završitel“ naší víry (Žd 12,2; B21). Slovo „završitel“ (B21) nebo „dokonavatel“ (ČSP) je v Novém zákoně použito pouze na tomto místě a znamená také „ten, kdo zdokonaluje“. Ježíš totiž chce, aby naše víra dospěla (Žd 6,1.2). Víra proto nemá být „mrtvá“, ale má se projevovat v životě, růst, sílit a dozrávat. 

**Aplikace** 

`Jak se vyvíjí tvá víra v průběhu života? Roste a dozrává?`