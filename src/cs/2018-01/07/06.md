---
title:  Obnova, reformace a desátky
date:   15/02/2018
---

**2Izraelovi potomci se oddělili ode všech cizinců. Stáli a vyznávali své hříchy i nepravosti svých otců. 3Povstávali ze svých míst, když četli čtyřikrát za den z knihy Zákona Hospodina, svého Boha, a čtyřikrát se vyznávali a klaněli Hospodinu, svému Bohu. (Neh 9,2.3)** 

**9Rozkázal jsem, aby komory vyčistili, a znovu jsem do nich dal věci Božího domu, obětní dary a kadidlo. 10Dozvěděl jsem se také, že levitům nebyly dávány částky, takže se všichni rozprchli ke svým polím, levité i zpěváci konající službu. 11Měl jsem o to spor s představenstvem a ptal jsem se: „Proč je Boží dům opuštěn?“ Shromáždil jsem levity a dosadil je na jejich místa. 12A všechen Juda přinášel do skladů desátky z obilí, moštu a čerstvého oleje. (Neh 13,9–12)** 

**Osobní studium** 

Nehemjáš uvádí příklad, jak se projevila obnova, reformace a dávání desátků v životě izraelského národa. Jak Izraelci k tomuto kroku dospěli? Přečti si Nehemjáše 13. kapitolu. Co následovalo po Nehemjášově reformě národa? (Neh 13,12) 

Je zajímavé, že v dějinách Izraele můžeme vidět několik okamžiků, kdy v Božím lidu docházelo k návratu k Hospodinu a k obnově vztahu s ním. Tyto silné momenty bývaly doprovázeny i obnovou praxe věrného odevzdávání desátků. Kromě období působení Nehemjáše můžeme připomenout i reformu krále Chizkijáše. Chizkijášova dlouhá vláda byla pro Judsko pravděpodobně vrcholným obdobím. Izrael od dob Davida a Šalomouna nezažil takovou míru Božího požehnání. V 2Pa 29. až 31. kapitole je záznam o Chizkijášově snaze obnovit a reformovat Judské království: „Činil to, co je správné v Hospodinových očích, zcela jak to činil jeho otec David“ (2Pa 29,2). „Tak byla obnovena služba v Hospodinově domě“ (2Pa 29,35). Slavili Velikonoce (2Pa 30,5). „V Jeruzalémě byla veliká radost …“ (2Pa 30,26). Roztříštili posvátné sloupy, pokáceli posvátné kůly a pobořili posvátná návrší a oltáře (2Pa 31,1). Všechen lid obnovil svůj vztah k Bohu a zreformoval své jednání. Vnějším projevem velké změny byla i hojnost desátků a darů (2Pa 31,4.5.12). 

„Obnovení a reformace jsou dvě rozdílné věci. Obnovení znamená probuzení duchovního života, posílení mysli a srdce a vzkříšení z duchovní smrti. Reformace znamená nové uspořádání a změnu myšlenek, teorie i zvyků.“ (ChS 42) 

Obnovení, reformace a desátky na sebe přímo navazují. Když neodevzdáváme desátky, obnova a reformace jsou v našem životě přinejlepším vlažné. Někdy postáváme na hranici mezi dvěma světy, a přitom bychom měli usilovně pracovat na Boží straně. Obnova a reformace vyžadují závazek a jeho součástí jsou i desátky. 

Obnova a reformace v církvi stále probíhá. Pokud chceme prožít oživení, potřebujeme hledat Boha (Ž 80,19) a „jednat jako dřív“ (Zj 2,5). Obnova se musí týkat všeho, co si necháme, a všeho, co vrátíme Bohu. 

Rozhodující nejsou pouze skutky, ale také odhodlání a pocity, které ukazují naši motivaci. Výsledkem je silnější víra, ostřejší duchovní zrak a obnovená věrnost. 

**Aplikace** 

`Souvisí dávání desátků se zdravým vztahem k Bohu? V jakých případech to není pravda?`