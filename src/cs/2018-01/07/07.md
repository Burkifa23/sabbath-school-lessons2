---
title:  Podněty k zamyšlení
date:   16/02/2018
---

Všechny smlouvy, které jsou v Bibli zmíněny, vznikly z Božího podnětu. Bůh také svůj lid motivoval, aby s ním tyto smlouvy uzavřel (Žd 8,10). Smluvní zaslíbení ukazovala Boží milost, lásku a touhu nás zachránit. 

Smlouva s Bohem zahrnuje mnoho věcí: smluvní strany, podmínky smlouvy a souhlas obou stran s nimi, trest za nedodržení podmínek a zamýšlený záměr smlouvy. V Mal 3,9.10 jsou všechny tyto prvky součástí desátků. Je zde představena smlouva o dávání desátků mezi Bohem a jeho správci. Když ji přijmeme, vyjadřujeme, že nesouhlasíme s principy materializmu a konzumu. Ukazujeme, že i hříšné srdce, pokud dojde k obrácení, je schopno se správně rozhodnout. 

„Pokud máme sobeckého a zatvrzelého ducha, může nám zabránit, abychom Bohu dali, co mu patří. Bůh s lidmi uzavřel speciální smlouvu. Pokud pravidelně odloží stranou část, která je určena na rozvoj Kristova království, Pán jim tak hojně požehná, že jeho dary nebudou mít kam uložit. Ale když lidé Bohu odepřou, co mu patří, Pán prohlásí: ‚Jste stiženi kletbou.‘“ (CS 77) 

Žít ve smluvním vztahu s Bohem znamená mít i odpovědnost. Můžeme se radovat ze zaslíbení smlouvy, ale často se nám nelíbí její příkazy a povinnosti. Smlouva je však oboustranná dohoda a dávání desátků je součástí života ve smluvním vztahu s Bohem. 

**Otázky k rozhovoru** 

`Proč je dávání desátků důležitým projevem víry?` 

`Když ti někdo řekne, že si nemůže dovolit dávat desátky, jaká je tvá reakce? Jak můžeš v takové situaci pomoci?` 

`Co ti pomáhá uvědomit si, že desátek je svatý, oddělený Hospodinu? Ovlivňuje to tvůj postoj k dávání desátků? Podělte se o své odpovědi ve skupince sobotní školy.` 


**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.