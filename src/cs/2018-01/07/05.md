---
title:  Desátek – „svatý Hospodinu“
date:   14/02/2018
---

**30„Všechny desátky země z obilí země a z ovoce stromů budou Hospodinovy; jsou svaté Hospodinu. … 33Nebude se prohlížet, je-li dobrý či špatný, a nezamění se za jiný; jestliže jej pak přece zamění, bude ten i onen svatý. Nesmí být vyplacen.“ 34Toto jsou příkazy, které vydal Hospodin Mojžíšovi pro syny Izraele na hoře Sínaji. (Lv 27,30.33.34)** 

**Osobní studium** 

`Co se dozvídáme o desátku z Lv 27,30? Jak můžeme Bohu dát, co mu už vlastně patří? Proč Izraelci neměli váhat, zda Bohu odevzdají kvalitnější, anebo méně kvalitní zvířata a úrodu?` 

„Desátek patří Bohu, a proto je svatý. Nestane se svatým prostřednictvím slibu nebo nějakého zasvěcujícího úkonu. Je svatý svou podstatou, patří Pánu. Nikdo kromě Boha na něj nemá právo. Nikdo ho ne-může zasvětit Bohu, protože nikdy nebyl součástí jeho majetku.“ (Ángel Manuel Rodriguez, Stewardship Roots, Silver Spring, Md.: Stewardship Ministries Department, 1994, str. 52) 

Bůh určil, že je desátek svatý. Má na to právo. My ho posvětit nemůžeme. Jako správci jej jen vracíme tomu, komu patří. Sám Bůh určil jeho účel. Když desátek použijeme jinak, jednáme nepoctivě. Odevzdání svatého desátku Bohu se nemá zanedbávat. 

Desátek je svatý, stejně jako sobota. „Svatý“ znamená „oddělený, zasvěcený Bohu“. Sobota a desátek mají společný účel. Sedmý den je oddělený – svatý. Také desátek je oddělený jako svaté Boží vlastnictví. Bůh posvětil sedmý den a určil tím čas vyhrazený pro náboženské uctívání. Toto platí dnes, stejně jako tehdy, když ho Stvořitel za svatý prohlásil. 

„Stejným způsobem je i desátek z našeho příjmu ‚svatý Hospodinu‘. Nový zákon již toto znovu neopakuje, stejně jako znovu neprohlašuje sobotu za svatý den. Platnost obou je dána a jejich hluboký duchovní význam byl již vysvětlen. … Jako Boží lid věrně usilujeme o to, abychom Bohu věnovali čas, který si pro sebe vyhradil. Neměli bychom mu také předat tu část našich prostředků, na kterou má nárok?“ (CS 66) 

**Aplikace** 

`Uvědomuješ si, že desetina tvých prostředků je svatá? Jak ti to pomáhá být věrným v odevzdávání desátků?`