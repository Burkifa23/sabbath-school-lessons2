---
title:  Žij z toho, co máš
date:   13/03/2018
---

> <p></p>
> 27Kdo nenese svůj kříž a nejde za mnou, nemůže být mým učedníkem. 28Chce-li někdo z vás stavět věž, což si napřed nesedne a nespočítá náklad, má-li dost na dokončení stavby? 29Jinak – až položí základ a nebude moci dokončit – vysmějí se mu všichni, kteří to uvidí. 30„To je ten člověk,“ řeknou, „který začal stavět, ale nemohl dokončit.“ (L 14,27–30) 

**Osobní studium** 

`Co chce Ježíš přirovnáním ke stavbě říci? Dokážeš v textu rozpoznat princip, který je důležitý pro naši správcovskou roli?` 

„Žádoucí poklad a olej jsou v obydlí moudrého, kdežto hloupý člověk je prohýří“ (Př 21,20). Na jedné straně odpovědné správcovství, na druhé plýtvání. Moudrý člověk plánuje tak, aby mu k životu stačily prostředky, které má k dispozici. Opakem je ten, kdo plýtvá bohatstvím a utrácí i to, co mu nepatří. Střídmý život je pro něj utrpením. I když si potřebujeme půjčit peníze, mysleme od začátku na to, že máme žít v rámci svých možností. 

Bohatí mohou čerpat ze svých prostředků. Možná se bojí, že o svůj majetek přijdou. Chudší lidé žijí od výplaty k výplatě. Mohou se obávat o základní zabezpečení svého života. Bez ohledu na situaci nás však Bible nabádá, abychom žili tak, jak si můžeme dovolit. Pavel doporučuje, abychom zvolili prostý život: „Máme-li jídlo a oděv, spokojme se s tím“ (1Tm 6,8). Pozemské bohatství pro něj není tak důležité. Důležitý je pro něj Kristus (Fp 1,21). 

Naše prostředky pro nás mají být v první řadě něčím, za co neseme odpovědnost, a až pak jde o zdroje, které můžeme využívat. Jedním z nástrojů důležitých pro správce je rozpočet. Správnému plánování a navržení rozpočtu se dá naučit. Potřebujeme disciplínu a úsilí, aby se nám podařilo vytvořit vyvážený finanční plán (Př 14,15). Když se nám ho podaří dodržet, vyhneme se nepříjemným chybám. 

Pokud máš problém s hospodařením, udělej si rozpočet. Nemusí být komplikovaný. Stačí, když pár měsíců budeš sledovat své výdaje, které by neměly přesahovat tvé příjmy. Cílem je žít z vlastních prostředků a vyhnout se zadlužení, pokud je to možné. 

**Aplikace** 

`Stačí ti to, co máš? Co můžeš udělat pro to, aby tvé výdaje nebyly vyšší než příjmy? Jak může zadlužení ovlivnit tvůj vztah s Bohem?`