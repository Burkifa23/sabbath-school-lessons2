---
title:  Touha mít vše tady a hned
date:   12/03/2018
---

> <p></p>
> Jákob dal pak Ezauovi chléb a čočkovou krmi. Ten pojedl, napil se, vstal a odešel. Tak Ezau pohrdl prvorozenstvím. (Gn 25,34) 

**Osobní studium** 

`Co nám chce říci příběh Ezaua o touze po okamžitém uspokojení jeho potřeby? Napadnou tě i jiné biblické příběhy, v nichž touha po uspokojení překonala i svědomí? (Gn 3,6; 2S 11,2–4 a další).` 

Když se k Ezauovi donesla vůně bratrovy čočky, chtěl ji hned sníst. Pravděpodobně by nezemřel hlady, ale nechal se v tu chvíli ovládnout svou chutí. Dal přednost okamžitému uspokojení chuti a pro-dal své prvorozenství. Když si chybu uvědomil, „…neměl už příležitost k nápravě, ačkoliv ji s pláčem hledal“ (Žd 12,17). 

Ježíš nám dává opačný příklad. Po čtyřicetidenním půstu ho třikrát pokoušel nepřítel (Mt 4,3–10). Roz-poznal jeho snahu, přestože byl slabý, a nepodlehl. Kristus odmítl hříšné potěšení a prázdné uspokojení. Ukázal nám, že nad hříchem je možné zvítězit. Neprodal své prvorozenství a zve nás, abychom byli dědici spolu s ním (Ř 8,17; Tt 3,7; ČSP). Pokud budeme následovat Ježíšův příklad, ani my neztratíme dědictví Božích dětí. 

Svět nám může nabídnout pouze zážitky na této zemi. Život na nové zemi nám dát nedokáže. Pokud žijeme sami pro sebe a své potěšení, znamená to, že nežijeme pro Boha. 

Jestliže se nedokážeme ovládat, vítězí často naše touha po okamžitém uspokojení. Ztrácíme trpělivost a dlouhodobé cíle, necítíme odpovědnost. Učme se raději uspokojení oddalovat. Jde o schopnost, která nám pomůže zvládat pokušení a tlaky okolí. Nespěchejme si půjčit peníze, i když v současnosti není takový přístup zrovna oblíbený. Dnes jsou populární spíše okamžité odměny, rychlá zbohatnutí a jednoduchá řešení. Pokud jednou podlehneme okamžitému uspokojení, budou nás lákat rychlá řešení naší touhy ještě více. Správci, kterým byly svěřeny do péče Boží dary, usilují, aby se do této pasti nechytili. 

**Aplikace** 

`Chceš, aby byly tvé potřeby a touhy okamžitě uspokojeny? Co pozitivního ti to přináší a jaké jsou případné negativní následky? Proč okamžité uspokojování jakékoli tvé touhy může ovlivňovat i tvůj vztah s Bohem?`