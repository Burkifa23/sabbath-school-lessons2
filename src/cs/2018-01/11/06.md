---
title:  Šetři a investuj
date:   15/03/2018
---

> <p></p>
> Jmění snadno nabyté se zmenšuje, kdežto kdo shromažďuje vlastní prací, tomu přibývá. (Př 13,11) 

> <p></p>
> Chudoba a hanba přijde na toho, kdo si nevšímá naučení, ale kdo zachovává pokárání, bude vážený. (Př 13,18; ČSP) Plány jsou pilnému k užitku, ale každý, kdo se ukvapuje, bude mít nedostatek. (Př 21,5) 

**Osobní studium** 

`Jaké praktické rady pro naše správcovství obsahují úvodní verše z Přísloví 13. a 21. kapitoly?` 

Mravenci pracují, aby si nashromáždili zásoby na zimu (Př 6,6–8). Vezměme si z nich příklad. Pokud chceme ušetřit peníze, nejlepší cestou je odkládat pravidelně nějakou část stranou. Smyslem šetření, je mít připravené prostředky, když je budeme na něco potřebovat. Opakem je zbytečné utrácení peněz, nebo naopak bezúčelné hromadění majetku. Správa peněz vyžaduje moudrost, sebeovládání a předem stanovený rozpočet. Pokud šetříme jen pro sebe, nehospodaříme správně s Božím vlastnictvím, ale vlastně krademe. 

„Pokud peníze utratíme, ačkoli to nepotřebujeme, je naše ztráta dvojnásobná. Už je nemáme a ne-můžeme je ani zhodnotit. Pokud bychom je dali stranou, mohly by se na zemi rozmnožit spořením nebo v nebi dáváním… Šetření je úsilí, při kterém roste naše autorita nad penězi. Místo toho, abychom si za peníze plnili každý svůj vrtoch, převezmeme nad nimi kontrolu.“ (Randy C. Alcorn, Money, Possesions and Eternity, Carol Stream: Illinois, Tyndale House Publishers, 2003, str. 328) 

Ať už jako Boží správci ukládáme peníze pro potřeby rodiny, nebo je „investujeme“ v nebi, nejde o to, kolik vlastníme, ale zda se svěřenými prostředky nakládáme podle Boží vůle. Pro potřeby rodiny šetřeme moudře – vyhněme se ztrátám a nespoléhejme se jen na jeden způsob (Kaz 11,1.2). Plánujme, a teprve potom jednejme (Př 24,27), poraďme se se zkušenějšími a s odborníky (Př 15,22). Pomůže nám to Boží dary správně použít. Když se nám bude dařit, pamatujme „na Hospodina, svého Boha, neboť k nabytí blahobytu ti dává sílu on“ (Dt 8,18). 

Pro Božího správce je nejjistější investovat do nebeského království (Mt 13,44). Nehrozí tam žádná hospodářská krize nebo zloději. Když přijmeme Ježíše, otevře se nám „bezpečný účet“, na který můžeme ukládat desátky a dary. Přestože se potřebujeme postarat o pozemské potřeby, nesmíme zapomínat na věčnost. 

**Aplikace** 

`Daří se ti Bohem svěřené prostředky správně investovat? Které z uvedených biblických zásad chceš používat při plánování svého rozpočtu?`