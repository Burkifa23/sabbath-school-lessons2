---
title:  Život v moudrosti
date:   24/01/2018
---

**9„Kéž bys tedy dal svému služebníku srdce vnímavé, aby mohl soudit tvůj lid a dovedl rozlišovat mezi dobrem a zlem. Neboť kdo by dokázal soudit tento tvůj lid, jemuž je tak těžko vládnout?“ 10Panovníku se líbilo, že Šalomoun žádal o tuto věc. 11Bůh mu řekl: „Protože jsi žádal o toto a nežádal jsi pro sebe ani dlouhý věk ani jsi nežádal bohatství, ba ani jsi nežádal bezživotí svých nepřátel, ale žádal jsi pro sebe rozumnost při soudním jednání, 12hle, učiním podle tvých slov. Dávám ti moudré a rozumné srdce, takže nikdo tobě podobný nebyl před tebou a ani po tobě nepovstane nikdo tobě podobný.“ (1Kr 3,9–12)** 

**Osobní studium** 

`Zamysli se nad Šalomounovou žádostí a Boží reakcí na ni. Co důležitého řekl Bůh Šalomounovi? Proč jsou Boží slova z tohoto textu tak důležitá i pro nás?` 

Šalomounova prosba k Bohu je jedním z krásných biblických příběhů. Chtěl, aby mu Bůh daroval chápavé srdce, které bude umět správně vést Boží lid a rozlišovat mezi dobrým a špatným. 

Šalomoun byl obdařen výjimečnou moudrostí. Pokud moudrost správně nevyužijeme, stane se jen zajímavou informací a ztratí svůj význam. To, že máme informace o Bohu a o tom, co od nás žádá, neznamená, že budeme zachráněni. Bůh Šalomouna povolal na cestu následování, ale jeho neposlušnost ho z ní svedla. K rozumu přišel až na sklonku života, když v pokoře napsal: „Moudrost je lepší než perly, nevyrovnají se jí žádné skvosty“ (Př 8,11). 

Moudrost se projevuje tehdy, když využíváme své poznání a porozumění. Poznání zahrnuje fakta, porozumění zase schopnost úsudku. Když tyto dva prvky spojíme, stává se moudrost součástí našeho života. Moudrý správce je ten, kdo poznání a porozumění používá současně. 

Na Šalomounově příkladu vidíme, jak snadno lze i toho nejmoudřejšího člověka zlákat hmotným světem. Toto nebezpečí nastane tehdy, když člověk s Božími dary ve svém životě nezachází správně. 

**Aplikace** 

`Prosíš Boha o moudrost? Jak si tento dar od Boha představuješ? Dokázal bys nějak popsat rozdíl mezi moudrostí, jak je běžně chápána, a moudrostí, kterou dává Bůh?`