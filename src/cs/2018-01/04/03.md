---
title:  Studium Božího slova
date:   22/01/2018
---

**Zkoumáte Písma a myslíte si, že v nich máte věčný život; a Písma svědčí o mně. (J 5,39) Potom začal [Ježíš] od Mojžíše a všech proroků a vykládal jim to, co se na něho vztahovalo ve všech částech Písma. (L 24,27)** 

**Osobní studium** 

V těchto textech doporučoval Ježíš svým následovníkům (ale i odpůrcům) důkladné čtení Bible, zkoumání Božího slova. Proč? Jaký dopad to může mít na naše životy? Jak nám může studium Bible pomoci zaměřit mysl správným směrem? 

`Na světě se již prodalo více než šest miliard Biblí. Ke kolika z nich přistupují čtenáři jako ke slovu živého Boha? Kolik lidí je čte s upřímným a otevřeným srdcem, které chce poznat pravdu?` 

Studium Bible je „navigací“ ve zmateném světě. Bible je živým dílem božského původu a ukazuje nám pravdy, které nikde jinde nenajdeme. Je mapou pro každodenní život, rozvíjí mysl a pročišťuje charakter. 

Bibli studujeme, protože je jedinečným zdrojem pravdy. Právě její pomocí poznáváme Ježíše tak, jak je nám představován. Zjišťujeme, kým je a co pro nás vykonal. Můžeme se do něj zamilovat a předat mu svůj život. Když budeme Ježíše následovat a poslouchat jeho slovo zjevené v Písmu, staneme se svobodnými. „Když vás Syn osvobodí, budete skutečně svobodni“ (J 8,36). 

Pokud si nedáme pozor, může nás láska k světskému způsobu života a k majetku snadno odvést od Boha. Věnujme proto čas Božímu slovu. Bible směřuje naši pozornost k věčnosti a duchovním skutečnostem, které jsou pro nás klíčové. Láska k světským věcem nikdy nevede k správné duchovní morálce a biblické principy nahrazuje lakomstvím, sobectvím a smyslností. Nejvyšším cílem je pak získat všechno pro sebe. Láska zjevená v Bibli naopak buduje vztahy. Učí nás, jak je důležité vytvářet společenství s druhými. Tyto dva postoje jsou v naprostém protikladu. 

**Aplikace** 

`Jaké biblické texty o Ježíši máš nejraději? Proč? Co z Bible tě nejvíce oslovuje? Přemýšlej, jak se podělit s druhými o to, co jsi od Boha dostal.`