---
title:  Vztah s Kristem
date:   21/01/2018
---

**1Protože jste byli vzkříšení s Kristem, hledejte to, co je nad vámi, kde Kristus sedí na pravici Boží. 2K tomu směřujte, a ne k pozemským věcem. (Ko 3,1.2)** 

**Osobní studium** 

`V úvodních verších nám Pavel zanechal dobrou radu do života. Jak ji můžeme prakticky naplňovat? Na-padnou tě ještě jiné biblické texty, které tuto myšlenku vyjadřují?` 

Láska k majetku je jako silný řetěz, kterým jsme připoutáni ke světu. Nemusíme toho vlastnit mnoho, přesto se touha po bohatství může stát naším prokletím. Nepřítel hledá způsoby, jak nás odvést od spa-sení. Lásku k majetku používá, aby k sobě přilákal co nejvíce lidí. Co nás před touto hrozbou ochrání? 

Jediným lékem proti světskému způsobu myšlení je stálá oddanost Ježíši, odevzdání se jemu bez ohledu na životní okolnosti. Mojžíš „Kristovo pohanění pokládal za větší bohatství než všechny poklady Egypta, neboť upíral svou mysl k budoucí odplatě“ (Žd 11,26). Vztah s Ježíšem musí být naší prioritou. Chce, abychom se mu na základě našeho přesvědčení cele odevzdali, nestačí dát mu jen přednost před něčím jiným. Znamená to, že se Kristu máme odevzdat pro to, kým je a co pro nás udělal. Ne pro výhody, které víra v něj přináší. 

Ježíš v nás má žít a jeho plány se mají stát našimi plány. Pravá odevzdanost znamená položit ruku na pluh a neohlížet se zpět (L 9,62). V takto odevzdaném člověku může Ježíš plně rozvinout jeho potenciál a zlámat pouta, která ho pevně drží ve světě. Namísto věcí má být v centru naší pozornosti Kristus. Je to jediná cesta, jak žít naplněný život. 

**Aplikace** 

`Vzpomeneš si na chvíli, kdy jsi získal něco, po čem jsi opravdu velmi toužil? Jak dlouho ti pocit štěstí a naplnění vydržel?`