---
title:  Působení Ducha svatého
date:   25/01/2018
---

**Ale Přímluvce, Duch svatý, kterého pošle Otec ve jménu mém, ten vás naučí všemu a připomene vám všecko, co jsem vám řekl. (J 14,26)** 

**Osobní studium** 

`Boj s různými svody můžeme v našem životě vyhrát jedině tehdy, pokud na nás působí Duch svatý. Jak se projevuje jeho přítomnost, když čelíme zkouškám? Jakým způsobem nás učí rozpoznat, co právě potřebujeme?` 

To, že na naší zemi probíhá velký spor, je realita. Náš život se snaží získat dvě strany. Jedna nás přitahuje ke Kristu (J 6,44) a druhá ke světu (1J 2,16). Když je v našem životě přítomen Duch svatý, vede nás na tu správnou stranu. Dává nám sílu být věrnými Bohu a nenechat se vést náladami, které udávají směr ve světě kolem. Když budeme s jeho pomocí žít věrně už tady na zemi, připravíme se na život v nebi. 

Pavel v 1K 2,5 radí, aby se naše „víra nezakládala na moudrosti lidské, ale na moci Boží“.  Pokud se bu-deme chtít vzepřít svodům světa, Duch svatý nás bude směrovat k Ježíši. 

„Satan se snaží ovládnout lidskou mysl lživými teoriemi a tradicemi. Vede lidi ke zvrácenému životnímu stylu a kazí tak i jejich povahu. Duch svatý oslovuje člověka prostřednictvím Písma a zasévá mu do srdce pravdu.“ (DA 671; TV 429) 

Ježíš nám daroval Ducha svatého, aby nám po jeho nanebevstoupení zjevoval Boha. Duch svatý nás má přivádět k Ježíši a dává nám sílu odolat svodům světského způsobu života. 

**Aplikace** 

`V kterých oblastech tvého života je pro tebe nejtěžší odolávat lákadlům světa? Duch svatý ti může dát sílu odolat. Co ti může pomoci odevzdat se mu?`