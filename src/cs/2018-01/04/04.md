---
title:  Modlitba víry 
date:   23/01/2018
---

**Věřte, že všecko, oč v modlitbě poprosíte, je vám dáno, a budete to mít. (Mk 11,24) Bez víry však není možné zalíbit se Bohu. Kdo k němu přistupuje, musí věřit, že Bůh jest a že se odměňuje těm, kdo ho hledají. (Žd 11,6)** 

**Osobní studium** 

`Proč je podle těchto textů pro naše modlitby tak důležitá právě víra? Co znamená přistupovat k Bohu s vírou?` 

Křesťané říkají, že víra je vztah s Bohem. Ve vztahu můžeme toho druhého poznávat a poznání Boha znamená věčný život (J 17,3). Pro každý vztah je klíčová komunikace. Včera jsme přemýšleli nad tím, jak s námi Bůh komunikuje prostřednictvím Písma. My s ním komunikujeme modlitbou. 

Pokud se chceme ve svém životě zaměřit na nebeské věci, modlitba je zcela nezbytná. Při modlitbě přirozeně vnímáme nebeskou realitu i zde na zemi. Ne vždy je však naše modlitba zárukou, že svůj život předáváme Bohu. Někdy je jen vyjádřením našeho sobeckého „já“. Důležité je, abychom se modlili a zároveň se odevzdali Bohu. 

Americká zpěvačka Janis Joplin kdysi v jedné písni zpívala: „Pane, nekoupíš mi Mercedes?“ Ohradila se tak vůči materializmu těch, kteří vyznávají víru v Boha. Když se modlíme, ptejme se, zda hledáme Boží vůli, a ne svou. Modlitba má vyjadřovat naše podřízení se Bohu. 

Pokud modlitba není spojena s vírou, nepřítel nám podstrkuje jen její levnou náhražku. „Modlitba a víra jsou úzce propojeny a nemůžeme je od sebe oddělovat. V modlitbě víry je ukryta božská moudrost. To musí pochopit každý, kdo chce, aby byl jeho život úspěšný. Kristus říká: ‚Věřte, že všecko, oč v modlitbě poprosíte, je vám dáno, a budete to mít‘ (Mk 11,24). Z jeho slov je jasné, že to, o co prosíme, musí být v sou-ladu s Boží vůlí. Musíme prosit o to, co nám sám zaslíbil. Ať dostaneme cokoliv, musíme to použít k uskutečnění jeho vůle. Když tyto podmínky splníme, je Ježíšův slib jistý.“ (Ellen G. Whiteová, Prayer, str. 57) 

**Aplikace** 

`Jaký je tvůj modlitební život a za co se modlíš? Co to říká o tvých životních prioritách? Za co by ses měl modlit?`