---
title:  Podněty k zamyšlení
date:   26/01/2018
---

Správce slouží na základě principu povinnosti a lásky. „Pamatujte, že povinnost má své dvojče – lásku. Když se tyto dvě spojí, zvládnou skoro všechno. Když se však rozdělí, nic dobrého nedokážou.“ ( 4T 62) Služba je aktivním projevem lásky. Hleďme na Ježíšovu úžasnou oběť, a budeme naplněni láskou a touhou sloužit. 

Principem světa bez Boha je nenávist a její dvojče – vzpoura. Vzpoura může být projevem nenávisti. Nepřítel se vzbouřil proti Bohu (Ez 28,16.17) a jeho vzpoura potrvá až do chvíle, než bude zničen. Vyměnil moc lásky za lásku k moci. V evangeliích čteme, že náboženští vůdcové Izraele nenáviděli moc, s níž Ježíš vystupoval. Nezměnilo je ani přímé Ježíšovo napomenutí. 

**Otázky k rozhovoru** 

`Uvažuj nad principem lásky a povinnosti. Jak se projevuje láska bez povinnosti a povinnost bez lásky? Proč musejí obě působit zároveň?` 

`Přečti si Př 11,4.28. Jak těmto veršům rozumíš? Co se zde dozvídáme o bohatství?` 

`Uvažujte společně nad Šalomounovým životem. Jak se dostal tak daleko od Boha? V knize Kazatel je mnoho textů, které popisují pomíjivost a prázdnotu majetku. Přečtěte si některé z nich. V tomto týdnu jsme se zamýšleli nad modlitbou, studiem Bible a nad vztahem s Kristem. Co konkrétně vám pomáhá vytrvat na cestě víry?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku. 