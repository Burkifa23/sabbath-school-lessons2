---
title:  Mít sebekázeň, být rozvážný
date:   22/03/2018
---

> <p></p>
> 24 Copak nevíte, že všichni závodníci běží, ale jen jeden zvítězí a získá odměnu? Běžte tak, abyste ji získali. 25Každý závodník má přísnou sebekázeň – oni to dělají pro věnec, který zvadne, my ale pro ten, který nezvadne. 26Takto tedy běžím, ne jako bych neměl cíl; takto bojuji, ne jako bych rozrážel jen vzduch. 27Raději své tělo tužím a podmaňuji, abych snad, když kážu druhým, sám nebyl vyřazen. (1K 9,24–27; B21) 

**Osobní studium** 

`Co Pavel říká v úvodním textu o sebekázni? Proč je podle něj důležitá ve vztahu k druhým?` 

Sebekázeň je pro správce velmi důležitá vlastnost. „Neboť Bůh nám nedal ducha bázlivosti, nýbrž ducha síly, lásky a rozvahy“ (2Tm 1,7). Řecký výraz sófronismos, který můžeme přeložit slovem rozvaha nebo také sebekázeň, sebeovládání, se v Novém zákoně nachází jen na tomto místě. V tomto textu znamená schopnost udělat, co je třeba, vyváženě a rozumně, v souladu s Boží vůlí. Rozvaha nám pomáhá rozlišovat mezi dobrem a zlem (Žd 5,14), rozumět okolnostem. Jsme-li rozvážní, reagujeme klidně a jsme schopni pokorně čelit nejen nátlaku, ale i rozptýlení. Daniel dělal to, co je správné, navzdory ohrožení života, zatímco Samson si dělal, co chtěl, a projevil jen málo zdrženlivosti nebo zdravého úsudku. Josef se snažil v Potífarově domě jednat správně, na rozdíl od Šalomouna, který uctíval jiné bohy.

„Svět propadl nevázanosti. Všude se rozmáhají bludná učení a klam. Satan staví lidem do cesty stále více nástrah, aby je svedl. Všichni, kdo se chtějí v Boží bázni posvětit, se musí naučit žít střídmě a dokonale se ovládat. Své city a záliby musí podřídit zdravému rozumu. Ukázněnost je nutná pro růst duševních i duchovních schopností, které člověku umožňují pochopit Boží slovo a žít podle něho. Proto má sebeovládání v přípravě na druhý Kristův příchod tak významné místo.“ (DA 101; TV 58) 

Rozvahu i sebekázeň posílíme praxí. Bůh nás povolal, abychom byli „svatí v celém způsobu života“ (1Pt 1,15) a „ cvičili se ve zbožnosti“ (1Tm 4,7). Správci musejí trénovat, aby byli schopni ovládat sami sebe. Když naši snahu podpoří Bůh svou silou, budeme se umět ovládat a s rozvahou jednat i ve chvílích, kdy na tom bude opravdu záležet. 

**Aplikace** 

`Umíš se ovládat? Ve kterých situacích ti chybí rozvaha? Prosíš Boha o schopnost sebeovládání?`