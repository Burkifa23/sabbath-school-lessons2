---
title:  Mít Boha na prvním místě
date:   18/03/2018
---

> <p></p>
> 37 On mu řekl: „‚Miluj Hospodina, Boha svého, celým svým srdcem, celou svou duší a celou svou myslí.‘ 38To je největší a první přikázání.“ (Mt 22,37.38) 

**Osobní studium** 

`Ježíš v úvodních verších jasně říká, co má být pro nás tím nejdůležitějším v životě. Proč má být Bůh na prvním místě?` 

Všichni máme nějaké návyky. Jsou prospěšné, anebo nám spíše škodí? Jedním z nejužitečnějších návyků, jaké můžeme mít, je hledat Boha hned, když se ráno probudíme. 

„Každé ráno zasvěť sebe, svou duši, tělo a ducha Bohu. Vytvoř si návyky, v nichž se mu odevzdáš. Nau-číš se Spasiteli více důvěřovat.“ (MCP 15) Dobré zvyky nám pomohou projít úzkou branou. 

Bůh řekl: „Nebudeš mít jiného boha mimo mne“ (Ex 20,3). Ježíš nám s ohledem na naše základní potřeby říká: „Hledejte především jeho království a spravedlnost, a všechno ostatní vám bude přidáno“ (Mt 6,33). A také čteme: „Budete mě hledat a naleznete mě, když se mne budete dotazovat celým svým srdcem“ (Jr 29,13). 

Ježíš vždy nejprve hledal Boha. Nic pro něj nebylo důležitější. Už když byl jako malý během Velikonoc v Jeruzalémě, byla jeho priorita jasná. Když ho jeho matka napomenula, že zůstal v chrámu, odpověděl jí: „Což jste nevěděli, že musím být tam, kde jde o věc mého Otce“ (L 2,49)? 

Po celý svůj pozemský život Ježíš toužil po společenství se svým Otcem. Proto se každý den modlil. Byl to zvyk, kterému učedníci moc nerozuměli. Ani všechny temné síly však nebyly schopné oddělit Ježíše od jeho Otce, protože Ježíš byl zvyklý na to úplně nejužší spojení s ním. 

Kristův příklad můžeme následovat, jestliže se rozhodneme milovat Boha celým srdcem, myslí a duší (Mt 22,37). Budeme-li se snažit zjevovat Ježíše ve všem, co děláme, pomůže nám modlitba a studium Bo-žího slova. Můžeme si tak vytvořit návyk dávat Boha na první místo v našem životě. Je to nejlepší návyk, jaký můžeme mít. 

**Aplikace** 

`Je Bůh ve tvém životě na prvním místě? Máš návyk, který ti pomáhá zůstat s Bohem ve stálém spojení?`