---
title:  Zodpovědní správci
date:   01/02/2018
---

**Vždyť se všichni musíme ukázat před soudným stolcem Kristovým, aby každý dostal odplatu za to, co činil ve svém životě, ať dobré či zlé. (2K 5,10)** 

**Osobní studium** 

`Co tento text znamená pro správce povolané Bohem? Co to znamená být dobrým, anebo špatným správcem toho, co nám bylo svěřeno?` 

Moudrý správce ví, že za svěřený majetek nese osobní odpovědnost. Když ji přijmeme, projeví se to v našich rozhodnutích a činech. Uvědomíme si vztah příčiny a následku. Vědomí osobní odpovědnosti je pro správce nezbytné. Jeho nejvyšším cílem je jednat v zájmu vlastníka. Tento odpovědný přístup tedy úzce souvisí s naším vztahem k Bohu. 

„Bůh touží, aby s ním lidé měli úzký vztah. Ví, že vědomí osobní odpovědnosti je pro lidi ve vztahu k němu důležité. Božím cílem je, aby si uvědomili, že jsou na něm závislí a potřebují jeho vedení. Každý člověk od Boha dostává dary a stává se jejich správcem. Má je rozvíjet v souladu s jeho vůlí. Z toho, jak se svými dary nakládal, bude každý skládat účty.“ (7T 176) 

Když jsme se stali správci, přijali jsme osobní odpovědnost za to, co nám Bůh svěřil, a nemůžeme ji předat nikomu jinému. Ovlivňuje také naše vztahy k druhým (Gn 39,9). Přijali jsme úkol a chceme jej plnit co nejlépe. Nemusíme se bát toho, že jsme slabí a nedokážeme vše, co bychom si představovali. Více než našich schopností a inteligence si totiž Bůh cení naší víry a plného odevzdání se do služby. 

**Aplikace** 

`Obáváš se toho, že budeš před Bohem skládat účty? Pokud ne, proč? Co je z Božího pohledu rozhodující?`