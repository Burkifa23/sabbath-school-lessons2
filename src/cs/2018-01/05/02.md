---
title:  Správci ve Starém zákoně
date:   28/01/2018
---

**15Toto praví Panovník, Hospodin zástupů: Jdi, vydej se k tomu hodnostáři, promluv k Šebnovi, správci domu: 16„Co tu pohledáváš, koho tu máš, žes tu vytesal pro sebe hrob? Dal sis hrob vyte-sat vysoko, dal sis vyhloubit příbytek ve skále! 17Hle, Hospodin tě odvrhe, odvrhne tě, ty hrdino, zabalí tě, 18smotá, jako klubko tě svine, jako míč tě odhodí do široširé země. Tam umřeš a tam skončí tvé slavné vozy, pohano domu svého pána. 19Srazím tě z tvého postavení; ze svého úřadu budeš svržen.“ (Iz 22,15–19)** 

**Osobní studium** 

`Kniha Izajáš připomíná muže jménem Šebna, kterému král Chizkijáš svěřil velkou zodpovědnost a jmenoval ho správcem svého paláce. Jakým následkům čelil, když se zpronevěřil svému poslání a zneužil své postavení? Co nás to učí o naší odpovědnosti před Bohem?` 

V překladech Starého zákona se slovo „správce“ používá jen několikrát. Většinou se jím překládá výraz „ten, kdo je nad domem“. Šlo o někoho, kdo měl na starost chod domácnosti (Gn 43,19; 44,1.4; 1Kr 16,9). Zodpovědností správce bylo jednat ve prospěch svého pána, starat se o jeho majetek a zařídit vše, čím ho pověřil. Náplň této práce pochopíme z vlastností, kterými je ve Starém zákoně popisován. Pokud se zpronevěřil svému poslání, okamžitě přestal být správcem. Jeho identita spočívala v plnění svěřeného úkolu. 

Z některých příběhů Starého zákona je zřejmé, že správce nesl velkou zodpovědnost (Gn 39,4). Pán si ho vybral na základě jeho schopností. Když se ve službě osvědčil, pán ho respektoval a důvěřoval mu. Dále se dozvídáme, že správce velmi dobře věděl, komu svěřený majetek patří (Gn 24,34–38). Svému postavení rozuměl. Pokud si přisvojil pánův majetek, vztah důvěry byl zničen a správce byl propuštěn (Gn 3,23). 

„Správce se ztotožňuje se svým pánem. Přijímá svěřenou odpovědnost a musí jednat jménem svého pána tak, jako by byl přítomen. Pánovy zájmy se stávají jeho zájmy. Být správcem je důstojné povolání, protože mu jeho pán důvěřuje. Pokud by se jakýmkoliv způsobem sobecky obohacoval z pánových zisků, vztah důvěry by nenávratně zničil.“ (9T 246) 

**Aplikace** 

`Uvědomuješ si, co všechno spravuješ? Máš sklon si některé hmotné a duchovní dary přivlastňovat? Jak by se správcovská úloha měla projevit ve tvém každodenním životě?`