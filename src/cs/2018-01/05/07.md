---
title:  Podněty k zamyšlení
date:   02/02/2018
---

Ve Starém zákoně slovem „správce“ překládáme výraz ašer al bajit – „ten, kdo je nad domem“. Text Gn 43,19 se dá přeložit i takto: „Přistoupili tedy ke správci Josefova domu a hned u vchodu ho oslovili.“ I v tomto textu se správce stará o něco velmi cenného, co mu však nepatří. V jistém smyslu je jeho poslání náročnější, než kdyby měl na starosti vlastní majetek. 

V Novém zákoně je význam správcovství ještě širší. „V Novém zákoně jsou starozákonní myšlenky spojené s idejemi a koncepty prvního století. Biblické učení o správcovství je tím obohaceno. V souvislosti se správcovstvím se v Novém zákoně nejčastěji používají slova odvozená ze slov oikos a oikia (dům). Oikonomos se stará o dům, je tedy správcem, manažerem. Oikonomia znamená ,správa domu‘ a má širší význam.“ (Handbook of Seventh-day Adventist Theology, Hagerstown, Md.: Review and Herald Publishing Association, 2000, str. 653) 

**Otázky k rozhovoru** 

`Když Adam jedl ze zakázaného stromu, nepřevzal za své jednání zodpovědnost. Bůh se ho pak na jeho skutek zeptal. Jak mu Adam odpověděl? (Gn 3,12) Jednou z prvních lidských reakcí po pádu do hříchu byla snaha svalit vlastní vinu na někoho jiného. Adam nedokázal nést za své jednání osobní zodpovědnost. Jak se můžeme vyhnout tomu, abychom z vlastních chyb obviňovali ostatní?` 

`Ve třídě sobotní školy uvažujte nad tím, co znamená být správcem duchovních darů.` 

`Zamysli se nad trojandělským poselstvím ze Zj 14,6–12. V textu jsou vyjmenovány některé duchovní pravdy, jejichž správci také jsme. Které to jsou?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku. 