---
title:  Správci Boží milosti
date:   31/01/2018
---

**10 Každý ať slouží druhým tím darem milosti, který přijal; tak budete dobrými správci milosti Boží v její rozmanitosti. 11 Kdo káže, ať zvěstuje slovo Boží. Kdo slouží, ať to činí ze síly, kterou dává Bůh – tak aby se všecko dělo k oslavě Boží skrze Ježíše Krista. Jemu buď sláva i moc na věky věků. Amen. (1Pt 4,10.11)** 

**Osobní studium** 

`Apoštol Petr v uvedené textu vyzývá křesťany, aby byli „dobrými správci milosti Boží v její rozmanitosti“ (1Pt 4,10). Co si pod tím máme představit? Jak vypadá „rozmanitá“ Boží milost?` 

Když se zamyslíme nad tím, o co se má správce starat, jako první nás napadnou hmotné věci (majetek, příroda atd.). Zmínili jsme však, že správcovství přesahuje materiální svět. Bůh nám dává i nehmotné dary a schopnosti, abychom v Kristu rozvíjeli náš charakter, naplnili svůj potenciál a používali vše k Boží chvále. Dary jsme nedostali jen pro sebe, ale jejich moudrým používáním máme sloužit druhým, k nimž nás Bůh posílá. O tyto duchovní dary se proto musíme starat ještě pozorněji než o ty hmotné. Přetrvají totiž do věčnosti. 

„Darem Boží milosti je život věčný v Kristu Ježíši, našem Pánu“ (Ř 6,23). Svět nám nemůže nabídnout víc než Kristus. Vykoupení, které nám Bůh dává, je tím nejcennějším, co máme. Když si uvědomíme hod-notu tohoto daru, pochopíme zodpovědnost, kterou neseme i za ostatní Boží dary. 

Jsme vykoupeni, protože Ježíš za nás zaplatil nejvyšší cenu. Pavel píše: „V něm jsme vykoupeni jeho obětí a naše hříchy jsou nám odpuštěny pro přebohatou milost…“ (Ef 1,7). Vykoupení je velkým darem, který chce Bůh nabídnout všem lidem. Proto nás volá do služby, abychom tento velký dar představili i ostatním. 

**Aplikace** 

`Jak se „Boží milost v její rozmanitosti“ projevila ve tvém životě? Čím tě Bůh obdaroval, abys tím mohl sloužit zase dalším? Jak můžeš být dobrým správcem těchto darů?`