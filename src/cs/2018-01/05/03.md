---
title:  Správci v Novém zákoně
date:   29/01/2018
---

**1Proto ať nás všichni pokládají za služebníky Kristovy a správce Božích tajemství. 2Od správců se nežádá nic jiného, než aby byl každý shledán věrným. (1K 4,1.2) 7Neboť biskup má být bezúhonný jako správce Božího domu. Nemá být nadutý, zlostný, pijan, rváč, ziskuchtivý. 8Má být pohostinný, dobrý, rozvážný, spravedlivý, zbožný, zdrženlivý, 9pevný ve slovech pravé nauky, aby byl schopen jak povzbuzovat ve zdravém učení, tak usvědčovat odpůrce. (Tt 1,7–9)** 

**Každý ať slouží druhým tím darem milosti, který přijal; tak budete dobrými správci milosti Boží v její rozmanitosti. (1Pt 4,10)** 

**Osobní studium** 

`Jak bys na základě těchto biblických textů popsal správce a jeho zodpovědnost? Koho a čeho všeho se má naše správcovská služba týkat?` 

V Novém zákoně se pojmem „správce“ překládají dva výrazy – epitropos a oikonomos. Obě slova popisují člověka, kterému jeho pán svěřil správcovskou roli. 

Správce je v Bibli charakterizován tím, jakou práci vykonává. Ve Starém zákoně je úloha správce popsána nepřímo. Vyplývá z postavení Boha, který je představen jako vlastník všeho. V Novém zákoně je důraz kladen na to, že se správce musí svému pánovi zodpovídat (L 12,48), a na očekávání, která má naplnit (1K 4,2). Má na starosti více než jen péči o domácnost. Oba popisy jsou si velmi podobné a nevylučují se. 

Ježíš nově definuje roli správce v podobenství o nepoctivém správci (L 16,1–15). Poučení není jen v tom, jak se vyhnout finanční pohromě. Dá se vyložit i v duchovním smyslu. Duchovní pohromě lze předejít tak, že moudře projevíme naši víru. Moudrý správce se připraví na budoucnost, která nastane po Ježíšově návratu (Mt 25,21). 

„Mám otevřít své srdce Duchu svatému, aby rozvinul každé nadání, které mi Bůh svěřil? Jsem Kristo-vým vlastnictvím a jsem zaměstnána v jeho službách. Jsem správcem jeho milosti.“ (FE 301) 

V L 12,35–48 používá Ježíš výraz „správce“ jako metaforu. Mluví o moudrém správci, který se připravil na návrat Syna člověka. Nepoctivý správce ztratil zájem, protože pán svůj návrat oddálil. Postupně se z něj stal tyran a začal zneužívat ostatní. Přestal být dobrým příkladem a věrným správcem. 

Když přijmeme Krista, stáváme se jeho správci, jsme povoláni, abychom spravovali jeho vlastnictví a také vše, co od Boha dostáváme. Znamená to také, že se máme starat o duchovní záležitosti, které jsou součástí křesťanského života, a připravit se na život po návratu našeho Pána. 

**Aplikace** 

`Jako adventisté čekáme návrat našeho Pána. Co tě motivuje vytrvat a neztratit zájem o správu Pánova vlastnictví? Která z vlastností správce, popsaných v dnešních verších, ti chybí? Co je v roli správce nejdůležitější?`