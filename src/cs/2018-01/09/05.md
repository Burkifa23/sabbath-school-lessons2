---
title:  Motivy srdce
date:   28/02/2018
---

**8Neříkám to jako rozkaz, zmiňuji se však o horlivosti jiných, abych vyzkoušel opravdovost vaší lásky. 9Znáte přece štědrost našeho Pána Ježíše Krista: byl bohatý, ale pro vás se stal chudým, abyste vy jeho chudobou zbohatli. 10Řeknu vám, co si myslím: Sluší se, abyste nyní dokončili dílo, které jste už loni nejen začali, nýbrž také k němu dali podnět. 11Odkud vyšla ochota k pomoci, tam ať se pomoc také uskuteční. Každý ať dá podle toho, co má; 12vždyť je-li zde tato ochota, pak je dar před Bohem cenný podle toho, co kdo má, ne podle toho, co nemá. (2K 8,8–12)** 

**Osobní studium** 

`V tomto textu Pavel řeší otázku křesťanské pomoci lidem v nouzi. Co říká o dávání a správných pohnutkách? Můžeme si z jeho slov vzít příklad pro naši správcovskou službu?` 

Minulý týden jsme zmínili příběh vdovy, která dala dar do chrámové pokladnice (L 21). Přestože v porovnání s jinými dary šlo o nepatrnou částku, byla vlastně štědrá. Ukázalo se, jaké má srdce a charakter. Ježíš řekl: „…tato chudá vdova dala víc než všichni ostatní“ (L 21,3). 

Jen Bůh zná naše pohnutky (Př 16,2; 1K 4,5). Dobré věci se dají dělat i ze špatných pohnutek. Darovat, když máme dostatek, nevyžaduje mnoho víry. Když dáme z mála a je to pro nás oběť, ukáže se smýšlení našeho srdce. 

Ať už je tvá motivace dávat jakákoli, nachází se někde na škále mezi sobectvím a nezištností. Rozhodování, na kterou z těchto dvou stran se postavím, je duchovní boj. Sobectví dokáže zchladit srdce, které předtím hořelo pro Boha. Může se stát, že v našem životě zakoření. Přijdeme na způsob, jak si sobectví před sebou omluvit, a dokonce si namluvíme, že je náš postoj v souladu s Boží vůlí. 

Vše závisí na lásce. Nemůže se naplno projevit bez odpírání si, bez ochoty dát sama sebe, bez obětování se pro dobro druhých. 

Pokud se Boží láska neodráží v našem životě, pak naše dary nezjevují Boží lásku. Sobecké srdce chce milovat jen sebe. Prosme Boha, aby obřezal naše srdce (Dt 10,16) a naučil nás, jak milovat jeho láskou. 

Láska je základem pravé štědrosti a Boží láska k nám nás inspiruje, jak milovat druhé. Je nejlepší mo-tivací pro naše dary. 

**Aplikace** 

`Dáváš dary z povinnosti, nebo z lásky? Proč je důležité, aby tě při darování vedly správné pohnutky?`