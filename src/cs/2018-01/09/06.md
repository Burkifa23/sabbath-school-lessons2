---
title:  Dávat je lepší než brát
date:   01/03/2018
---

**6Vždyť kdo skoupě rozsévá, bude také skoupě sklízet, a kdo štědře rozsévá, bude také štědře sklízet. 7Každý ať dává podle toho, jak se ve svém srdci předem rozhodl, ne s nechutí ani z donucení; vždyť „radostného dárce miluje Bůh“. (2K 9,6.7)** 

**Osobní studium** 

`Jak má podle tohoto textu vypadat dávání? Jaká je souvislost mezi dáváním a požehnáním?` 

Kristus přišel, aby nám zjevil Boží charakter. Proto si můžeme být jisti, že Bůh nás miluje a chce pro nás to nejlepší. Žádá, abychom dělali to, co nám přinese užitek. Chce, abychom dávali štědře a radostně z toho, co jsme přijali. Dobrovolné dary jsou užitečné obdarovaným, ale i dárcům. Ti, kteří to prožili, vědí, že radost dárce bývá větší než radost příjemce. 

Darování má být velmi osobní a duchovní záležitost. Jde o projev víry, vyjádření vděčnosti za to, co jsme v Kristu dostali. Posiluje naši víru, protože víra bez skutků je mrtvá (Jk 2,20). Dobrovolná štědrost zjevuje Kristův charakter. Nejvíce se o něm učíme, když cítíme jeho přítomnost v tom, co děláme. Dávání buduje důvěru v Boha a my můžeme zvolat: „Okuste a uzříte, že Hospodin je dobrý…“ (Ž 34,9). 

„Ukáže se, že sláva, která vyzařuje z Ježíšovy tváře, je slávou obětavé lásky. Ve světle Golgoty všichni pochopí, že zákon lásky, která zapírá sama sebe, je zákonem života na zemi i v nebi. Láska, která „nehledá svůj prospěch“, pochází od Boha. V tichém a pokorném Kristu se zjevil Bůh, jenž přebývá ve světle, k ně-muž se nikdo nemůže přiblížit. (DA 20; TV 9) 

**Aplikace** 

`Raději dary dáváš, nebo přijímáš? Proč? Zažil jsi, že byla posílena tvá víra, když ses svobodně rozhodl, že dáš štědrý dar?`