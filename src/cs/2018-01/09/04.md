---
title:  Ten nejlepší dar
date:   27/02/2018
---

**37V tom městě byla žena hříšnice. Jakmile se dověděla, že Ježíš je u stolu v domě farizeově, přišla s alabastrovou nádobkou vzácného oleje, 38s pláčem přistoupila zezadu k jeho nohám, začala mu je smáčet slzami a otírat svými vlasy, líbala je a mazala vzácným olejem. (L 7,37.38)** 

**Osobní studium** 

`Proč žena v příběhu, který je zaznamenán v L 7,37–47, vyhledala Ježíše? Proč se to farizeovi nelíbilo?` 

Marie vstoupila do místnosti a uviděla Ježíše u stolu. Rozbila alabastrovou nádobu plnou drahé nardové masti a vylila její obsah na jeho nohy. Někteří jí opovrhovali pro její způsob života a vůbec se jim nelíbilo, že si dovolila přiblížit se k Ježíši. 

Ježíš Marii osvobodil od démonů (L 8,2). Když byla svědkem Lazarova vzkříšení, přemohla ji vděčnost. Vonný olej bylo to nejcennější, co měla, a proto jím Kristu vyjádřila svou vděčnost. 

Tento příběh ukazuje na jediný správný postoj a motivaci k dávání darů – vděčnost. Když dostaneme dar Boží milosti, probouzí v nás vděčnost a štědrost. Smysluplný dar je dán z vděčnosti, ať už jde o náš čas, majetek, život anebo naše schopnosti. 

Naše dary se mohou zdát nedostatečné, ale pro Boha mají význam. Když mu dáme to nejlepší, co máme, dáváme mu tím najevo, že je v našem životě na prvním místě. Dary neslouží k zajištění Boží přízně, ale vyjadřují dík za to, co nám v Ježíši Kristu dal. 

„I ten nejmenší dar získá nevyčíslitelnou hodnotu, pokud jej dáme oddaně, z lásky a ochotně. I kdybychom našemu Vykupiteli nabídli to nejcennější, co máme, hodnota našeho daru nebude nikdy dostatečná. Andělé však naše dary donesou před jeho trůn jako libě vonící oběť a Bůh ji příjme.“ (3T 397) 

**Aplikace** 

`Jaké dary dáváš Bohu? Co tě k tomu motivuje? Co pro tebe není snadné Bohu darovat?`