---
title:  Věrnost 
date:   04/02/2018
---

**Od správců se nežádá nic jiného, než aby byl každý shledán věrným. (1K 4,2)** 

**Osobní studium** 

`Co si představíte pod slovem „věrnost“? Proč podle vás Pavel zdůrazňuje u správce právě tuto vlastnost?` 

Základním požadavkem na správce je jednoznačně to, aby svůj úkol vykonával věrně. Důležité je pro něj bojovat a vyhrát dobrý boj víry (1Tm 6,12). Když Bible používá přídavné jméno „věrný“, lze to často přeložit také jako „spolehlivý“, „důvěryhodný“. V tomto smyslu je absolutně věrný pouze Bůh, protože věrnost je součástí jeho charakteru. My se věrnými stáváme tím, že v našem životě působí Bůh. Věrnost znamená stát si za tím, co je správné. Náš postoj se ukáže především v duchovních zápasech. Věrnost znamená, že jsme prošli zkouškami a zůstali jsme pevně odhodláni respektovat Boží vůli. 

Každý má zkušenost s duchovním zápasem mezi dobrem a zlem. Je nedílnou součástí dobrého boje víry, o kterém píše apoštol Pavel. Dobrý správce se při každé volbě rozhodne zůstat věrný. Pokud nás přitahuje bohatství, zapamatujme si, co Bible říká o lásce k penězům. Pokud toužíme po slávě, pamatujme na Boží výzvu k pokoře. Pokud bojujeme s nemravnými myšlenkami, zůstaňme věrni touze po svatosti. Pokud nás přemáhá pokušení moci, mysleme na Boží výzvu stát se služebníkem všech. Rozhodnutí být věrný, anebo nevěrný se často děje ve zlomku sekundy, ale důsledky mohou být věčné. 

Když se Martin Luther chystal na svou řeč před císařem, „četl Boží slovo a procházel své spisy. Snažil se zformulovat odpověď císaři vhodným způsobem. … Rozpomenul se na svaté Písmo … a plný dojetí položil svou levou ruku na svatou knihu. Pravou ruku vztáhl k nebesům a přísahal, že zůstane věrný evangeliu a svobodně vyzná víru, i kdyby své svědectví musel stvrdit krví.“ (J. H. Merle d´Aubigné, History of the Reformation, New York: The American Tract Society, 1864, vyd. 2, kniha 7, str. 260) 

**Aplikace** 

`Přemýšlej o osudech „hrdinů víry“ z 11. kapitoly listu Židům. Který z těchto osudů se ti zdá nejtěžší? Jak mohli zůstat Bohu věrní i za nepříznivých okolností? Bůh po nás žádá, abychom byli věrní a důvěřovali mu. Kdy je to pro tebe problém? Proč?`