---
title:  Poctivost a spolehlivost 
date:   08/02/2018
---

**10Kdo je věrný v nejmenší věci, je věrný také ve velké; kdo je v nejmenší věci nepoctivý, je nepoctivý i ve velké. 11Jestliže jste nespravovali věrně ani nespravedlivý majetek, kdo vám svěří to pravé bohatství? 12Jestliže jste nebyli věrni v tom, co vám nepatří, kdo vám dá, co vám právem patří? (L 16,10–12)** 

**Osobní studium** 

Ježíš ve známém podobenství o nepoctivém správci (L 16,1–8) dává svým posluchačům trochu překvapivě za příklad muže, který si dokázal svou nepoctivostí zajistit dobrou budoucnost. Nevyzvedl u něj však jeho nečestnost a nepoctivost, ale „prozíravost“, se kterou myslel na budoucnost. Aby nebyl špatně pochopen, v následujících verších zdůraznil i potřebu poctivosti a věrnosti při správě toho, co nám bylo svěřeno (v. 9–13). 

Přečtěte si pozorně úvodní verše. Proč je u správce cizího majetku tak důležité právě jeho poctivé a věrné nakládáním s tím, co mu bylo svěřeno? Jak můžeme tuto myšlenku aplikovat do našeho duchovního života? 

Dobrý správce musí být čestný, poctivý, a musí na něj být spolehnutí. Svědčí to o tom, že si uvědomuje hluboký význam svého úkolu. Chápe, že i Bůh je čestný a spravedlivý, a snaží se ho v tom následovat (Dt 32,4; 1Kr 8,56). 

Poctivost a spolehlivost jsou jedněmi z nejcennějších vlastností. Uděláme-li to, k čemu jsme se zavázali, a to bez ohledu na to, kam nás tlačí okolí, je v našem jednání vidět Boží charakter (2Kr 12,16). 

O spolehlivé a poctivé službě se mluví také na mnoha jiných místech v Bibli. Jeden z příběhů zmiňuje například čtyři hlavní vrátné z rodu Lévi, kterým byl svěřen úkol hlídat svatyni. Dohlíželi na místnosti plné drahých předmětů a každé ráno otevírali brány (1Pa 9,26.27). Úlohu strážců dostali proto, že byli důvěryhodní: „Protože byli poctiví, čtyři hlavní vrátní, lévité, byli ustanoveni nad komorami a nad pokladnicemi Božího domu. Zůstávali přes noc v okolí Božího domu, neboť jim byla svěřena stráž a ráno co ráno ode-mykali“ (1Pa 9,26.27; ČSP). 

Daniel byl považován za poctivého a důvěryhodného postupně dvěma vládci. Měl pověst spolehlivého rádce a nebojácně králům říkal pravdu a tlumočil to, co mu bylo Bohem zjeveno. Jeho chování bylo v přímém protikladu k dvorním pochlebníkům a kouzelníkům. Důvěryhodnost je vrcholem etického chování. Svědčí o tom, že člověk jedná podle nejvyšších morálních zásad. Správce tuto vlastnost nezíská ze dne na den. Je výsledkem dlouhodobé věrnosti i v maličkostech. 

Jestliže jsme čestní a poctiví, druzí lidé si toho všimnou. Budou nás respektovat a spolehnou se na nás. Uvidí, že se nenecháme snadno ovlivnit různými názory nebo lichotkami. Všechno naše jednání bude důvěryhodné. 

**Aplikace** 

`Koho v tvém okolí považuješ za poctivého a skutečně důvěryhodného? Co se od něj můžeš naučit? Jak můžeš být pro své okolí takto známý i ty?`