---
title:  Poslušnost
date:   07/02/2018
---

**Skrze něj a pro jeho jméno se nám dostalo této milosti, totiž apoštolství, aby lidé ze všech národů došli k poslušnosti víry. (Ř 1,5; B21)** 

**Osobní studium** 

`Co tento text z listu Římanům hovoří o poslušnosti? Co je její motivací? Jaký význam má slovní spojení „poslušnost víry“? Proč je důležité, aby poslušnost šla vždy ruku v ruce s vírou?` 

Nejsme poslušní proto, abychom byli zachráněni. Jsme poslušní, protože už zachráněni jsme. Poslušnost je důsledkem opravdové víry. Samuel řekl Saulovi: „Líbí se Hospodinu zápalné oběti a obětní hody víc než poslouchat Hospodina? Hle, poslouchat je lepší než obětní hod, pozorně rozvažovat je víc než tuk beranů“ (1S 15,22). 

Už od počátku dějin tohoto světa měla být poslušnost projevem lidské důvěry v moudré a láskyplné Boží vedení. Adam s Evou si nemohli svůj věčný život s Bohem nijak „zasloužit“. Svou poslušností či neposlušností však měli možnost otevřeně vyjádřit, zda svému Stvořiteli a jeho slovům o tom, co je pro ně dobré a potřebné, důvěřují. Všechny další generace, až do dnešní doby, od té doby bojují svůj vnitřní boj týkající se důvěry v Boží vedení. Tyto zápasy o „poslušnost víry“ tak můžeme vidět třeba v příběhu Kaina a Ábela, Abrahama či Mojžíše. 

Poslušnost začíná v mysli. Je to křehký proces, kdy se vědomě rozhodneme plnit příkazy někoho, kdo nás přesahuje. Základem poslušnosti je vztah s tím, kdo je pro nás autoritou a z toho plynoucí ochota se mu podřídit. Snaha poslouchat Boha je dobrovolným jednáním z lásky a mění naše chování. Necháme se vést Bohem i tehdy, kdy se nám samotným chce reagovat úplně jinak. 

**Aplikace** 

`Proč je lepší, když jsi poslušný, než kdybys přinesl nějakou oběť? K čemu může svádět důraz na přinášení obětí? Je pro tebe důležité vést druhé k poslušnosti víry? Jak se to dělá?`