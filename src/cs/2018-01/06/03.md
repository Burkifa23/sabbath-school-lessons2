---
title:  Oddanost 
date:   05/02/2018
---

**Ty pak, můj synu Šalomoune, poznávej Boha svého otce a služ mu celým srdcem a ochotnou my-slí. Hospodin zkoumá srdce všech, postřehne každý výtvor mysli. Budeš-li se ho dotazovat, dá se ti najít, jestliže ho opustíš, odvrhne tě navždy. (1Pa 28,9)** 

**Osobní studium** 

`Zamysli se nad úvodním textem. Proč je oddanost tak důležitá? Co s sebou přináší oddanost Bohu?` 

Jedno ze jmen, kterými Bible popisuje Boha, je „Žárlivý“ (Ex 34,14). Toto vědomí by v nás mělo podnítit oddanost, jejíž motivací je láska. V boji víry nám oddanost pomáhá uvědomit si, kým jsme, a povzbuzuje nás, abychom vytrvali. 

Pro Boha je naše oddanost velmi důležitá (1Kr 8,61). Neuzavřel s námi obchodní smlouvu, kde by byly vyjmenovány podmínky, které musíme dodržovat, ani nám nenechal pouhý seznam několika pravidel, podle kterých bychom měli žít. Chce, aby naše bezvýhradné odevzdání se jemu bylo viditelným vyjádřením našeho osobního přesvědčení, víry a odhodlání. 

Žijeme ve svobodném vesmíru, kde má každý právo volby, komu chce být oddaný a na které straně stát. Oddanost má být dobrovolná a z lásky. Při vojenských operacích se někdy stává, že vojáci v první linii jsou nuceni bojovat bez ohledu na jejich osobní přesvědčení. Musí splnit svou povinnost, nebo budou odsouzeni jako zrádci. Takový postoj od nás Bůh nechce. Přeje si, abychom stáli na jeho straně dobrovolně, aby naší motivací byla láska k němu. 

Job určitě nečekal katastrofy, které ho připravily o rodinu, majetek a zdraví. Mohl zahořknout a vzdát se svého vztahu k Bohu, ale rozhodl se zůstat neochvějně oddaný Hospodinu. Byl čestný a nebál se ve-řejně vyznat: „Kdyby mne i zabil, což bych v něho nedoufal?“ (Jb 13,15; PBK). Taková věrnost tváří v tvář tragédii je podstatou oddanosti a je znakem pravých správců. 

**Aplikace** 

`Do jaké míry jsi věrný Bohu? Jak mu můžeš projevit svou oddanost v každodenním životě?`