---
title:  Chamtivost – nenápadný hřích 
date:   09/01/2018
---

**1Nejzchytralejší ze vší polní zvěře, kterou Hospodin Bůh učinil, byl had. Řekl ženě: „Jakže, Bůh vám zakázal jíst ze všech stromů v zahradě?“ 2Žena hadovi odvětila: „Plody ze stromů v zahradě jíst smíme. 3Jen o plodech ze stromu, který je uprostřed zahrady, Bůh řekl: ‚Nejezte z něho, ani se ho nedotkněte, abyste nezemřeli.‘“ 4Had ženu ujišťoval: „Nikoli, nepropadnete smrti. 5Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé.“ 6Žena viděla, že je to strom s plody dobrými k jídlu, lákavý pro oči, strom slibující vševědoucnost. Vzala tedy z jeho plodů a jedla, dala také svému muži, který byl s ní, a on též jedl. (Gn 3,1–6)** 

**Osobní studium** 

Jako každý hřích, i chamtivost začíná v srdci a razí si cestu na povrch. Podobně jako v ráji. 

`Jak satan svedl Evu k hříchu? Jaké „zmodernizované“ podoby tohoto svodu potkáváte ve svém životě a kolem sebe?` 

Zdá se, že reklamní průmysl získal v tomto příběhu vzorový příklad prodeje produktů. Ďábel představil ovoce ze zakázaného stromu tak, aby v Evě vyvolal touhu získat více, než měla. Aby si začala myslet, že potřebuje něco, co ve skutečnosti nepotřebovala. Geniální taktika. Její pád doprovázejí tři kroky, které může udělat každý z nás, jestliže se nechá ovlivnit chamtivostí: Vidím, chci, vezmu si. 

Chamtivost může být takřka nenápadným hříchem. Stejně jako žádostivost, která je skryta hluboko v nás, ale když přinese ovoce, může být naprosto devastující. Zničí vztahy, zanechá otevřené rány v srdcích našich blízkých a nakonec nás ubije výčitkami. 

Když chamtivost vyjde na povrch, přemůže jakoukoli dobrou zásadu. Král Achab viděl Nábotovu vinici, zatoužil po ní a „trucoval“, dokud vinici nezískal. Jezábel kvůli němu nechala Nábota zabít (1Kr 21). Když Achan viděl roucho a peníze, neodolal a vzal si je (Joz 7,20–22). Chamtivost je jen jinou formou sobectví. 

„Pokud je sobectví převládající formou hříchu, chamtivost můžeme považovat za převládající formu sobectví. Tuto myšlenku naznačuje i apoštol Pavel. Když popisuje ‚zlé časy‘ (2Tm 3,1) posledního odpadnutí, představuje sobectví jako kořen všeho zla a chamtivost jako jeho nejdůležitější ovoce. ,Lidé budou sobečtí, chamtiví, chvástaví, domýšliví…‘ (2Tm 3,2).“ (John Harris, Mammon. New York: Lane & Scott, 1849, str. 52) 

**Aplikace** 

`Je důležité, abys v sobě rozpoznal všechny sklony k chamtivosti? Když se zamyslíš nad pokušením, kterému čelila Eva, napadají tě podobné situace z tvého života? Co můžeš dělat, pokud cítíš, že v tobě roste chamtivost?`