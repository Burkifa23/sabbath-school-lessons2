---
title:  Zastřený duchovní zrak
date:   08/01/2018
---

**3I mluvil k nim mnoho v podobenstvích: „Vyšel rozsévač rozsívat. 4Když rozsíval, padla některá zrna podél cesty, a přilétli ptáci a sezobali je. 5Jiná padla na skalnatou půdu, kde neměla dost země, a hned vzešla, protože nebyla hluboko v zemi. 6Ale když vyšlo slunce, spálilo je; a protože neměla kořen, uschla. 7Jiná zas padla mezi trní; trní vzrostlo a udusilo je. … 22U koho bylo zaseto do trní, to je ten, kdo slyší slovo, ale časné starosti a vábivost majetku slovo udusí, a zůstane bez úrody.“ (Mt 13,3–7.22)** 

**Osobní studium** 

Před jakým nebezpečím varuje Ježíš v Mt 13,3–7.18–23? Proč je tato hrozba aktuální pro každého, bez ohledu na to, zda je bohatý, anebo chudý? 

Ježíš dobře zná a chápe naše potřeby, včetně těch finančních. Zároveň ale ví, kde se skrývá pokušení: chudí mají obavy z nedostatku, bohaté trápí to, co by ještě chtěli. Tyto starosti pak mohou snadno v našich životech „udusit slovo“. 

Na pochopení pravdy, že starosti a bohatství tohoto světa jsou dočasné, bychom snad ani nepotřebovali Bibli. Kolem sebe vidíme, že nic není trvalé. Vyjádřil to i apoštol Pavel: „Viditelné je dočasné, neviditelné však věčné“ (2K 4,18). Křesťané jsou krátkozrací, pokud se více zaměřují na starosti tohoto světa než na nebeskou cestu. Jen málo věcí zastře jejich zrak tak jako zrádné bohatství. Hellen Kellerová, která sama byla nevidomá, řekla: „Nejpolitováníhodnější člověk na světě je ten, kdo má zrak, ale nevidí.“ Bible je plná příkladů těch, kteří viděli, ale přitom byli duchovně slepí. 

„Někteří lidé tak velmi milují tento svět, že to úplně pohlcuje jejich lásku k pravdě. Jejich zájem o nebeské poklady slábne tím víc, čím víc roste jejich majetek na zemi. Čím více toho na tomto světě vlastní, tím pevněji se upínají na své bohatství, jako by se báli, že jim někdo jejich vytoužený poklad odebere. Čím více vlastní, tím méně toho mají pro druhé, protože čím více mají, tím se cítí být chudšími. Jak zákeřné je bohatství! Nevidí ani nepocítí potřebu Boha.“ (SG 267) Zastřený duchovní zrak ohrožuje věčné spasení. Nestačí se jen z povzdálí dívat na Ježíše, musí být skutečně v centru naší pozornosti. 

**Aplikace** 

`Jak se ve tvém životě projevuje „zákeřnost“ bohatství? Můžeš udělat nějaká praktická rozhodnutí, která ti pomohou nepodlehnout této hrozbě? Do jaké míry ovlivňují starosti všedních dnů směrování tvého života?`