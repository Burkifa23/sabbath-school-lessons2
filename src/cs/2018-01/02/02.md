---
title:  Evangelium prosperity
date:   07/01/2018
---

**1 Chceme vám povědět, bratří, jakou milost dal Bůh církvím v Makedonii. 2Tak se osvědčily v mnohém soužení, že z jejich nesmírné radosti a veliké chudoby vzešla jejich bohatá štědrost. 3Mohu jim dosvědčit, že dobrovolně dávali podle své největší možnosti, ano i nad možnost; 4s velkou naléhavostí nás prosili, aby se směli účastnit této pomoci pro bratry v Judsku. 5Překonali všech-no naše očekávání: dali sami sebe předně Pánu a z vůle Boží také nám. (2K 8,1–5)** 

**Osobní studium** 

Pavel v tomto textu mluví o velmi chudých křesťanech. Jak to zapadá do populárního obrazu Boha, který své děti zahrnuje požehnáním a naplňuje všechny jejich potřeby? Jak je možné, že text přesto říká, že zakusili velkou Boží milost? 

Tito lidé byli velmi chudí (2K 8,2), ale přesto byli štědří a dávali více, než si objektivně vzato mohli do-volit. Je tedy zřejmé, že ani u makedonských křesťanů neplatilo pravidlo, že člověk žijící s Bohem bude automaticky bohatý. 

Přesto je mezi mnoha křesťany stále populární představa křesťanského života v hmotném dostatku (tzv. „evangelium prosperity“). Odvolávají se na řadu biblických textů (často vytržených z kontextu) a prohlašují: Bůh ti chce požehnat a důkazem jeho požehnání je velikost majetku, který vlastníš. Jinými slovy, pokud jsi věrný, Bůh z tebe udělá boháče. Následuj Boha a On tě udělá bohatým, budeš mít mnoho majetku. Máme pro tebe naši „dobrou zprávu“, naše vlastní „evangelium“. To je skutečné poselství této myšlenky. 

Spojování evangelia se zárukou bohatství je však zavádějící. Vytváří nesoulad s Písmem a odráží egoistickou teologii, která není ničím jiným než polopravdou oděnou do biblického jazyka. Jádro této lži je zároveň jádrem každého hříchu – je jím vlastní já a touha uspokojit ho bez ohledu na ostatní. 

Evangelium prosperity nás učí, že pokud Bohu něco dáme, zaručí nám to materiální bohatství. Z Boha tak tento přístup dělá výdejní automat a z našeho vztahu s ním obchodní dohodu: Já udělám tohle – a ty slib, že na oplátku uděláš tamto. Nedáváme, protože je to správné, ale kvůli tomu, co za to dostaneme. 

**Aplikace** 

`Zamysli se nad příklady lidí, kteří jsou věrní, ať už mají málo, nebo mnoho majetku. Co z toho vyplývá o vztahu Božího požehnání a bohatství? Jak se tobě daří být blízko Bohu – bez ohledu na to, jaká je tvá momentální ekonomická situace?` 