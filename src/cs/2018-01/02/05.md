---
title:  Lakomství – chtít všechno pro sebe
date:   10/01/2018
---

**11Ale jsou to psi hltaví, nenasytní. A to jsou pastýři! Bez zájmu a pochopení. Všichni jsou obráceni k svým cestám, každý za svým ziskem, odkudkoli. 12„Přijďte! Opatřím víno, opojným nápojem se opojíme. Zítřek bude jako dnešek, velký, přebohatý.“ (Iz 56,11.12)** 

**Osobní studium** 

`V uvedeném textu je popsáno chování „pastýřů lidu“. Proč je podle vás touha po zisku a zbohatnutí tak lákavá i pro ty, kteří se hlásí k Bohu?` 

Pro nás po pádu do hříchu může být lakomství přirozené a snadné jako dýchání. Je však těžké představit si, že bychom s tímto povahovým rysem mohli odrážet Krista. „Znáte přece štědrost našeho Pána Ježíše Krista: byl bohatý, ale pro vás se stal chudým, abyste vy jeho chudobou zbohatli“ (2K 8,9). 

Pouze Pán ví, kolik škod napáchalo lakomství v průběhu dějin. Vedlo k válkám a přimělo lidi, aby se dopustili nepředstavitelných zločinů s dalekosáhlými důsledky. Lakomství je jako virus, který napadne svého hostitele a pohltí každou ctnost. Je to nemoc, která chce všechno: vášeň, moc i majetek. Vidím, chci, vezmu si. 

`Přečti si Mt 26,14–16. Co v tomto smutném příběhu způsobila touha po penězích?`

Všimni si Jidášových slov: „Co mi dáte? Já vám ho zradím“ (Mt 26,15). Vzpomínali jsme, že lakomství může zastínit všechno ostatní. Jidáš měl přednost, jakou mělo jen pár lidí v dějinách: žil s vtěleným Ježíšem, byl svědkem jeho zázraků a slyšel ho kázat slova života. A přece – k jakému činu ho přivedla chamtivost a lakota! 

„Ježíš věděl, že ho Jidáš zradí, a přesto se k němu choval velmi ohleduplně. Spasitel často učil o podstatě dobroty a laskavosti a dotýkal se přitom samotných kořenů chamtivosti. Představil Jidášovi lakotu ve vší její odpudivosti a Jidáš si mnohokrát uvědomil, že hovoří o jeho povaze a hříchu. Nechtěl však svoji nepravost vyznat a vzdát se jí.“ (DA 295; TV 185) 

**Aplikace** 

`Každý z nás může ve svém charakteru rozpoznat nějakou míru lakoty. Jak se lakomství projevuje ve tvém životě? Jak se dá tento přirozený sklon udržet pod kontrolou?`