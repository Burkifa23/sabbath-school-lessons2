---
title:  Podněty k zamyšlení
date:   12/01/2018
---

Touha být šťastný a spokojený je základní lidskou potřebou a materializmus tuto potřebu nikdy nemůže uspokojit. Hluboko ve svém nitru lidé vědí, že je to pravda, ale posedlost majetkem je přesto neopouští: Chci, vidím, vezmu si. Co může být jednodušší? Adventisté sedmého dne čelí spolu s ostatními pokušení přijmout za své materialistické hodnoty – sledování pouze hmotného zájmu a vlastního prospěchu. Ani neustálé zvětšování vlastního majetku však nepřináší trvalé štěstí. Naopak, vytváří problémy. To můžeme sledovat i v příběhu bohatého mládence, který od Ježíše odešel smutný a sklíčený, protože neuslyšel to, co chtěl. „Právě hodnoty a myšlenky materializmu jsou spojovány s dalšími příčinami ničícími štěstí lidí – s nízkou spokojeností se životem, se smutkem vedoucím až k depresi a úzkostným stavům. Způsobují i fyzické a psychické problémy, bolesti hlavy, poruchy osobnosti, narcizmus a také asociální chování.“ (Tim Kasser, The High Price of Materialism, Cambridge, Mass.: The MIT Press, 2002, str. 22) 

Jinými slovy, materialisticky založení křesťané sice hrdě pijí ze studny bohatství, ale jejich spiritualita je vyprahlá. Jestliže však budeme pít vodu, kterou dává Ježíš, nikdy nebudeme žíznit (J 4,14). 

**Otázky k rozhovoru** 

`Přemýšlej nad myšlenkou „evangelia prosperity“. Jaké biblické texty mohou být použity na obhajobu této teze? Jaké biblické texty o životě věrných se naopak dají použít k vyvrácení tohoto učení?` 

`Jeden muž při pohledu na svého syna řekl: „Naučil jsem se od něho dvě důležité biblické pravdy. Zaprvé, rodíme se jako hříšníci. Zadruhé, rodíme se se sklonem k lakomství.“ Napadne vás nějaká příhoda, kdy už na malých dětech můžeme pozorovat, jak jsme jako lidé lakomí? Co nám to říká o potřebě Boží milosti?` 

`Někdo napsal: „Jestliže hledáme příčinu trápení, neměli bychom lidem dělat testy na drogy. Měli bychom jim udělat testy na hloupost, ignoranci, lakomství a lásku k moci.“ Co je na lakomství tak ničivého? Kdo takovým chováním nejvíc trpí? Znáš příklady, kdy lakomství všem zúčastněným velmi uškodilo?` 


**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku. 