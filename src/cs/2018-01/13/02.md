---
title:  Zbožnost 
date:   25/03/2018
---

1Věz, že v posledních dnech nastanou zlé časy. 2Lidé budou sobečtí, chamtiví, chvástaví, do-mýšliví, budou se rouhat, nebudou poslouchat rodiče, budou nevděční, bezbožní… 9Ale s jejich úspěchy už je konec. Jejich zaslepenost bude všem stejně zjevná jako oněch dvou. (2Tm 3,1.2.9) 

**Osobní studium** 

`Před čím Pavel v 2Tm 3,1–9 varuje? Jak to souvisí s životem věrného správce?` 

Zbožnost má mnoho rozměrů. Zbožní lidé žijí zbožný život (Tt 1,1; B21). Znamená to, že se stávají podobnými Kristu. Jsou odevzdáni Bohu a jejich jednání se mu líbí (Tt 2,12). Zbožnost je důkazem pravého náboženství a přináší zaslíbení věčného života. Filozofie, bohatství, sláva, moc ani „prvorozenství“ nám věčný život nedají. 

V knize Jób jsou popisovány Jóbovy činy i jeho povaha. Vidíme na něm, jak vypadá zbožný život i ve velkém utrpení. V úvodu Bůh hovoří o Jóbově bezúhonném a věrném životě. Dozvíme se také, jak moc nepříteli takový život vadí (Jb 2,3–5). 

„Byl muž v zemi Úsu jménem Jób; byl to muž bezúhonný a přímý, bál se Boha a vystříhal se zlého“ (Jb 1,1). Jób Boha vyznával slovy a dodržoval náboženské předpisy, ale víra pro něj znamenala víc než tyto projevy (Jb 1,5). Bázeň Boží se projevovala v celém jeho životě. I když přišly strašné zkoušky, nepolevil ve své zbožnosti. Zbožnost neznamená dokonalost, ale znamená odrážet Boží dokonalost v každodenním životě. 

Správcovství je vyjádřením zbožného života. U věrného správce se projeví v tom, jak zachází s dary, které mu Bůh svěřil. Jeho víra se projeví v tom, co dělá, i v tom, co nedělá. 

**Aplikace** 

`Žiješ zbožný život? Jak se to projevuje? Je v tvém okolí někdo, koho bys označil za zbožného? Co se od něj můžeš naučit?`