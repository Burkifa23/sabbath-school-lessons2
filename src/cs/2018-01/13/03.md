---
title:  Spokojenost
date:   26/03/2018
---

11Ne že bych si naříkal na nedostatek; naučil jsem se být spokojen s tím, co mám. 12Dovedu trpět nouzi, dovedu mít hojnost. Ve všem a do všeho jsem zasvěcen: být syt i hladov, mít nadbytek i nedostatek. 13Všecko mohu v Kristu, který mi dává sílu. (Fp 4,11–13) 

**Osobní studium** 

`Jak souvisí klid a spokojenost? Pokud můžeme být spokojeni i bez ohledu na okolnosti, co je vlastně původcem té pravé spokojenosti?` 

Pavel v listu Timoteovi vzpomíná skupinu lidí, „kteří mají zvrácenou mysl a jsou zbaveni pravdy, a zbožnost pokládají za prostředek k obohacení“ (1Tm 6,5). Je to popis, který se hodí i na některé televizní evangelisty, kteří kážou „evangelium prosperity“. Říkají posluchačům, že věrnost jim přinese bohatství. Správným projevem věrnosti jsou podle nich peněžní dary určené pro jejich službu. Je to materializmus převlečený za křesťanství. Být věrný totiž neznamená být bohatý. 

Zbožnost a bohatství spolu přímo nesouvisejí. Pavel říká, že „zbožnost, která se spokojí s tím, co má“ (1Tm 6,6), je sama velkým bohatstvím. Do života přináší největší zisk, protože Boží milost je mnohem cennější než peníze. Buďme proto spokojeni, máme-li „jídlo a oděv“ (1Tm 6,8). Jestliže je pro nás tím nej-důležitějším bohatství, nikdy nebudeme mít dost. 

„Být spokojený v každé situaci je velké umění a duchovní tajemství. Takové spokojenosti se máme učit s vědomím, že tajemstvím zůstane. … Křesťanská spokojenost je příjemný, vnitřní, tichý a vděčný stav ducha. Dobrovolně se podřizuje a těší se z Božího moudrého a otcovského zacházení, bez ohledu na okolnosti. … Je nádobou vzácné masti, která uklidní ztrápené srdce v těžkých časech.“ (Jeremiah Burroughs, The Rare Jewel of Christian Contentment, str. 1 a 3) 

**Aplikace** 

`Co je podmínkou spokojeného života? Odkud čerpáš svou spokojenost?`