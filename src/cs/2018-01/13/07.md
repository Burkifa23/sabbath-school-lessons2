---
title:  Podněty k zamyšlení
date:   30/03/2018
---

„Kristus přišel na svět, aby zjevoval Boží lásku. Jeho následovníci mají v tomto poslání pokračovat. Snaž-me se jeden druhému pomáhat a navzájem se posilovat. Pravé štěstí najdeme, když budeme v druhých hledat to dobré. Je v našem zájmu milovat Boha a bližní. Čím méně sobecký je náš duch, tím je šťastnější, protože plní Boží záměr.“ (CS 24.25) 

„Živá církev roste. Probíhá v ní neustálá přeměna, přijímání a dávání, navracení Bohu, co je jeho. Každému pravému věřícímu Bůh naděluje světlo a požehnání, které pak může rozdávat ostatním v práci pro Pána. Když rozdává, co přijal, může přijímat ještě více. Má mnoho místa pro čerstvou zásobu milosti a pravdy. Dostane jasnější světlo, více znalostí. Růst církve závisí na dávání a přijímání. Kdo přijímá, ale nedává, brzy přestane přijímat. Pokud z něj pravda nebude proudit k ostatním, ztratí tuto schopnost. Když chceme dostat nové požehnání, musíme rozdat to, které jsme obdrželi.“ (CS 36) 

**Otázky k rozhovoru** 

`Proč důvěra v Boha přináší spokojenost? Co potřebujeme k tomu, abychom Bohu věřili celým svým srdcem? (2K 10,5). Proč můžeme říci, že „…víme, že všecko napomáhá k dobrému těm, kdo milují Boha“? (Ř 8,28). Je těžké tomu uvěřit?` 

`Co je to správcovství? Proč je důležitou součástí křesťanského života? Poděl se o své odpovědi ve třídě sobotní školy.` 

`Přečti si Mt 7,21–23. Jaká situace je zde popsána? Jak se vyhnout podobnému sebeklamu, snažíme-li se být věrnými a poslušnými správci?` 

`Jaký vliv má tvůj sbor jako celek na okolí, ve kterém se nachází?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.