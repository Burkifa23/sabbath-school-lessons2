---
title:  Dobrý vliv
date:   28/03/2018
---

11Milovaní, v tomto světě jste cizinci bez domovského práva. Prosím vás proto, zdržujte se sobeckých vášní, které vedou boj proti duši, 12a žijte vzorně mezi pohany; tak aby ti, kdo vás osočují jako zločince, prohlédli a za vaše dobré činy vzdali chválu Bohu „v den navštívení“. (1Pt 2,11.12) 

**Osobní studium** 

`Jak naše vzorné chování oslavuje Boha? Jak naše jednání ovlivňuje druhé lidi okolo nás?` 

„I vy jste kdysi byli tmou, ale nyní vás Pán učinil světlem“ (Ef 5,8). Přeměna srdce je podle Pavla viditelná i navenek. Jestliže chodíme ve světle (1J 1,7), denně svědčíme o naší správcovské roli. Svědectví o tom, že jsme přijali od Boha službu správců, je v temném světě nepřehlédnutelnou září, která ovlivňuje vše v okolí. 

Ježíš řekl: „Já jsem světlo světa“ (J 8,12). Boží světlo zrcadlíme tím, že je náš pevný charakter zjevný v našem chování. 

Být správcem neznamená pouze spravovat Boží vlastnictví. To, jakými jsme správci, vidí naše rodina, sousedé, celý svět i vesmír (1K 4,9). Projeví se to i v zaměstnání. Je jasně vidět, jak principy nebeského království působí v našem životě, a tím můžeme ovlivňovat ostatní. Krista zjevujeme vlídností a morálkou, které jsou v souladu s Boží vůlí. 

I naše pracovní etika má být v souladu s životními hodnotami správce. Správcovství věrného služebníka se projevuje i v zaměstnání. Hospodin „dá, že tvoje spravedlnost zazáří jak světlo, jako polední jas tvoje právo“ (Ž 37,6). Správce svůj vliv neukryje do kouta nebo pod nádobu (L 11,33), je zdaleka viditelný jako město na kopci (Mt 5,14). Když takto žijeme doma i v práci, ovlivníme mysl a srdce našich bližních. 

„Všechno v přírodě dostalo určitou práci a nestěžuje si. Každý člověk dostal přidělenou osobitou duchovní oblast a povolání. Bůh chce, abychom rozmnožovali své obdarování podle toho, kolik hřiven a duchovních darů nám Kristus svěřil. … Nyní nastal čas, abychom projevili pevnost charakteru, která ukáže naši pravou morální hodnotu. Kristus má právo na tvou službu. Služ mu ze srdce.“ (TDG 243) 

**Aplikace** 

`Jak tvé chování v zaměstnání ovlivňuje kolegy? Jakým vlivem působíš na svou rodinu? Co to vše vypovídá o tvé víře?`