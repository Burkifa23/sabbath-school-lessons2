---
title:  Výsledky věrného správcovství
date:   24/03/2018
---

### Texty na tento týden 
2Tm 3,1–9; Fp 4,4–13; Př 3,5; 1Pt 2,11.12; Mt 7,23; 25,21 

> <p>Základní verš</p> 
> „A žijte vzorně mezi pohany; tak aby ti, kdo vás osočují jako zločince, prohlédli a za vaše dobré činy vzdali chválu Bohu ‚v den navštívení‘.“ (1Pt 2,12) 

Úkolem správce je žít jako svědek o Bohu, kterému slouží. Má mít nepřehlédnutelný, dobrý vliv na životy druhých lidí. 

Naše životy nemají být izolované od okolního světa. Naopak, je naší výsadou ukazovat lidem, kteří neznají Boha, lepší a smysluplnější život. Správcovství znamená, že jsme poslechli povolání žít život v úzkém vztahu s Bohem a prožívat s ním náš osobní růst. Bůh nám dává sílu žít jinak, než je v našem prostředí běžné (2K 6,17). Život správce, vedeného Bohem, je mimořádný a probouzí zájem druhých lidí. Petr proto říká: „Zasvěťte svá srdce Pánu Kristu a buďte připraveni podat odpověď každému, kdo se vás zeptá na důvod vaší naděje. Vždy ovšem s vlídností a úctou a s dobrým svědomím, aby se ti, kdo vás pomlouvají, zastyděli, že napadali váš poctivý život v Kristu“ (1Pt 3,15.16; B21). 

V posledním týdnu tohoto čtvrtletí se zamyslíme nad tím, jaký osobní přínos, duchovní důsledky, úspěšné výsledky, vliv a spokojenost život správce přináší. Vše je přitom možné díky Kristu v nás – té naději slávy (Ko 1,27; ČSP). 

**Budování společenství** 

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě? 
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.