---
title:  Důvěra
date:   27/03/2018
---

Důvěřuj Hospodinu celým srdcem, na svoji rozumnost nespoléhej. (Př 3,5) 

**Osobní studium** 

`Proč se důvěra v Hospodina a spoléhání se pouze na vlastní rozum vylučují? Znamená to, že se nikdy nemáme spoléhat na svůj úsudek?` 

Lehce se řekne „důvěřuj Hospodinu“, ale žít podle těchto slov není jednoduché ani pro dobrého správce. I když vyznáváme víru v Boha a přijímáme jeho lásku a péči, můžeme být pohlceni starostmi. Někdy je pro nás představa budoucnosti děsivá. 

Naučme se důvěřovat Bohu tím, že ve víře vykročíme vpřed a spolehneme se ve všem na něj. Důvěru používáním „nespotřebujeme“, naopak. Čím více se na něj spoléháme, tím více naše důvěra k němu poroste. Pro správce je základem a hybnou silou jeho služby. Život věrného správce je viditelným projevem důvěry v Boha.

„Důvěřuj Hospodinu celým srdcem.“ Výraz srdce se v Bibli používá i obrazně. Vyjadřuje, že naše rozhodnutí vycházejí z „vnitřního já“, které tvoří naši osobnost (Mt 22,37). Představuje jádro našeho bytí, naši povahu, naše motivy a záměry. 

Je pro nás snazší důvěřovat Bohu v oblastech, které neumíme kontrolovat. Tam nemáme na výběr. Pravá důvěra „ze srdce“ se projeví, když se rozhodujeme v něčem, co kontrolovat dokážeme. Pokud Bohu důvěřujeme, musíme se v takové situaci rozhodnout, koho budeme následovat. 

Na životě apoštolů je vidět, jaké to je, důvěřovat Bohu z celého srdce: „Byli stejně slabí a bezbranní jako ti, kteří dnes vykonávají jejich práci. Svou důvěru však vložili v Hospodina. Jejich bohatství tvořil způsob myšlení a duchovního prožívání, které jsou zaslíbené i těm, pro které bude Bůh na prvním, posledním a také nejdůležitějším místě ve všem, co dělají.“ (GW 25) 

**Aplikace** 

`V kterých oblastech snadno důvěřuješ Bohu? Důvěřuješ mu, i když dokážeš situaci kontrolovat sám?`