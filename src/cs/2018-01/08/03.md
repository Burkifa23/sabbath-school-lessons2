---
title:  Boží požehnání 
date:   19/02/2018
---

**1I řekl Hospodin Abramovi: „Odejdi ze své země, ze svého rodiště a z domu svého otce do země, kterou ti ukážu. 2Učiním tě velkým národem, požehnám tě, velké učiním tvé jméno. Staň se požehnáním! 3Požehnám těm, kdo žehnají tobě, prokleji ty, kdo ti zlořečí. V tobě dojdou požehnání veškeré čeledi země.“ (Gn 12,1–3)** 

**Osobní studium** 

`Co si představuješ pod pojmem „Boží požehnání“? Jaký je podle těchto veršů smysl požehnání, která lidé od Boha dostávají?` 

Bůh zaslíbil hojnost požehnání všem, kteří věrně odevzdávají desátky (Mal 3,10). Neznamená to však, že budou požehnání přijímat jen pro sebe. V zaslíbení není skryto ani hromadění majetku na úkor ostatních důležitých věcí. 

Boží zaslíbení v Mal 3,10 v sobě zahrnuje duchovní i pozemský rozměr. Přináší spasení, radost, klidnou mysl. Bůh slibuje, že udělá to, co je pro nás nejlepší. Když jsme požehnáni, je naší povinností podělit se s ostatními. Jsme požehnáni proto, abychom přinášeli požehnání zase dalším. Bůh nás chce použít jako nástroje v životě druhých lidí. 

Dávání desátků přináší požehnání nám a my se stáváme požehnáním pro druhé. Můžeme předat to, co jsme sami dostali. Boží požehnání zasáhne naše nitro a ostatní ho pocítí ve svém životě. „Dávejte, a bude vám dáno… Neboť jakou měrou měříte, takovou Bůh naměří vám“ (L 6,38). 

Největším požehnáním, které desátky přinášejí, je posílení důvěry v Boha (Jr 17,7). „Jedinečný systém desátků byl založen na stejném stálém principu jako Boží zákon. Byl požehnáním pro Židy, jinak by jim ho Bůh nedal. Stejným požehnáním bude i pro ty, kteří ho budou dodržovat do konce věků. Náš nebeský Otec svůj plán nevytvořil proto, aby se sám obohatil, ale aby byl požehnáním pro lidi. Věděl, že je přesně tím, co potřebují.“ (3T 404.405) 

**Aplikace** 

`Vzpomeň si na různá požehnání, jichž se ti od Boha ve tvém životě dostalo. Zažil jsi, že požehnání přišlo do tvého života prostřednictvím jiného člověka? Může se tvé požehnání stát požehnáním pro druhé? Jak?`