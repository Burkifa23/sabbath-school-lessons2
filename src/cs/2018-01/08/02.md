---
title:  Podpora šíření evangelia
date:   18/02/2018
---

**Přinášejte do mých skladů úplné desátky. Až bude ta potrava v mém domě, pak to se mnou zkuste, praví Hospodin zástupů: Neotevřu vám snad nebeské průduchy a nevyleji na vás požehnání? A bude po nedostatku. (Mal 3,10)** 

**Osobní studium** 

`Co znamená „úplný desátek“? Jak s tím souvisí „potrava“ v Božím domě? Jaké zaslíbení Izraelci dostali?` 

Od dob Abrahama a Jákoba, a pravděpodobně již předtím, dávali věrní lidé Bohu desátek (Gn 14,20; 28,22). Desátky byly a jsou součástí systému, který je spravedlivý, finančně zajišťuje Boží církev a dává jí možnost plnit Boží poslání. Jsou největším zdrojem příjmu, který slouží Božímu záměru. 

V každé době měl Bůh lidi ochotné financovat jeho misii. Je důležité uvědomit si potřebu této celosvětové úlohy církve a společně ji zajistit. Buďme důslední. Stojíme před podobnou výzvou jako Izraelci. Lid a lévijci tehdy Nehemjášovi řekli: „Nebudeme zanedbávat dům svého Boha“ (Neh 10,40; ČSP). Je dobré, pokud se kazatelé i členové duchovně sjednotí a ochotně finančně podpoří šíření evangelia do celého světa. 

Ježíš nám přikazuje zvěstovat evangelium (Mk 16,15), získávat učedníky a učit je zachovávat vše, co přikázal (Mt 28,19.20). Bůh chce, abychom se zapojili do nejdůležitější práce, jaká na zemi existuje – přivádět lidi k Ježíši. Správce nese zodpovědnost za to, aby Bohem svěřené prostředky byly použity k šíření evangelia. Dáváním desátků si více uvědomujeme poslání představovat Ježíše druhým lidem. Každý učedník, správce a služebník by měl na tento účel dát celý desátek. Modleme se za jednotu, abychom věrně podporovali misii. Když evangelium padne na úrodnou půdu, naše jednota ve víře se posílí. 

Většina křesťanů dnes na Boží misii dává poměrně málo prostředků. Pokud by každý odevzdal desátek čestně, výsledek by byl „téměř nepředstavitelný, jednoduše úžasný, přímo nepochopitelný“. (Christian Smith and Michael O. Emerson, Passingthe Plate, New York: Oxford University Press, 2008, str. 27) 

**Aplikace** 

`Také ty jsi byl Ježíšem povolán šířit evangelium. Uvědomuješ si vzájemné propojení misie a desátků? Vnímáš, že společně se sestrami a bratry přispíváte na šíření evangelia? `