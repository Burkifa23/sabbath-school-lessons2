---
title:  Desátky a spasení z víry
date:   22/02/2018
---

**22Boží spravedlnost skrze víru v Ježíše Krista pro všecky, kdo věří. Není totiž rozdílu: 23všichni zhřešili a jsou daleko od Boží slávy; 24jsou ospravedlňováni zadarmo jeho milostí vykoupením v Kristu Ježíši. (Ř 3,22–24)** 

**Kdo se nevykazuje skutky, ale věří v toho, který dává spravedlnost bezbožnému, tomu se jeho víra počítá za spravedlnost. (Ř 4,5)** 

**Osobní studium** 

`Jaké základní pravdy o našem hříchu a spáse jsou vyjádřeny v textech Ř 3,19–24 a Ř 4,1–5?` 

Jádrem těchto veršů je myšlenka, že si nikdo z nás nezaslouží vykoupení. Pokud bychom si ho měli zasloužit, museli bychom ho dosáhnout sami, prostřednictvím našich skutků. Takové tvrzení odporuje Bibli. 

Spasení je dar určený těm, kteří si ho nezaslouží (Ef 2,8.9). Jsme spaseni, protože nám byla připsána Ježíšova dokonalá oběť. Za odevzdání desátků nám Bůh žádnou zásluhu nepřičítá. Vždy totiž byly jeho vlastnictvím. 

Desátky ani žádný jiný projev víry nás nemohou zachránit. „Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil“ (Ef 2,10). 

Odevzdání desátků ukazuje náš postoj k Božím požadavkům, který je buď pokorný, nebo plný vzdoru. Když Boha milujeme, posloucháme ho. Pokud jsme si uvědomili, že jsme jen správci a vše, co máme, nám svěřil Bůh, je naším vnějším projevem také věrnost v desátcích. 

Sobota připomíná, že Bůh je náš Stvořitel a Vykupitel. Desátky v našem životě fungují podobně. Připomínají nám, že nepatříme sami sobě a že náš život i spasení jsou Božím darem. Můžeme žít vírou a uvědomovat si, že věrné odevzdávání desátků je jasným vyjádřením našeho vztahu k Bohu. 

**Aplikace** 

`Máš ze sebe dobrý pocit, když odevzdáš desátky? Jak zabránit tomu, aby se desátky nestaly skutkem, za který bychom si chtěli „připsat zásluhy“?`