---
title:  Podněty k zamyšlení
date:   23/02/2018
---

Snadno zapomínáme na to, že každý nádech, úder srdce a každá chvíle našeho života pocházejí od Boha. Ve Skutcích v 17. kapitole Pavel promlouvá k Athéňanům. Mluví o pravém Bohu. Není jen tím, který „uči-nil svět a všechno, co je v něm“ (Sk 17,24), ale i tím, kdo udržuje náš život (Sk 17,28). Athéňané o pravém Bohu nevěděli. My o něm víme a toto poznání ať se stane základem našeho života. Měli bychom pak žít v souladu s jeho požadavky.

„Tak je to i s Božími nároky na nás. Své poklady dává do rukou lidem, ale požaduje, aby byla jedna desetina odložena stranou na jeho dílo. Požaduje, abychom tuto část odevzdali do jeho pokladny. Má mu být vrácena, protože mu patří a je svatá. Má být použita na svaté účely, na podporu těch, kteří přinášejí zvěst o spasení do celého světa. Tuto část si vyhradil, aby do jeho pokladny vždy proudily prostředky. Světlo pravdy se tak dostane k těm, co jsou blízko, i k těm, co jsou daleko. Pokud jeho požadavek plníme, vyznáváme, že všechno patří Bohu.“ (6T 386) 

**Otázky k rozhovoru** 

`„Čas plyne a rychle spějeme k věčnosti. Neupírejme Bohu to, co mu patří. Nezdráhejme se dát mu to, na čem sice nemáme žádné zásluhy, ale co nám přinese záhubu, jestliže mu to odepřeme. Bůh chce, abychom mu patřili celí; odevzdejme se mu; jsme jeho, protože nás stvořil i vykoupil. Jestliže tě Bůh žádá, abys mu dal svůj rozum, dej mu jej; patří jemu. Žádá-li tě, abys mu dal své peníze, dej mu je; patří jemu.“ (AA 566; PNL 326) Rozumíš tomuto odkazu Ellen G. Whiteové? O co se okrádáme, když nedáváme desátky?` 

`Proč není správné, když sestry a bratři dávají desátky na jiné místo než do „pokladnice“, kterou určil Bůh? Co je k tomu vede? Jaké by byly následky, pokud by to dělali všichni?` 

`V 21. kapitole Lukášova evangelia Ježíš vyzdvihuje vdovu, která do chrámu dala peníze, i když věděla, jak zkorumpovaní jsou náboženští vůdci. Proč ji chválí? Co bys řekl někomu, kdo si myslí, že desátky může dát na jiný účel, protože nedůvěřuje vedení církve?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku. 