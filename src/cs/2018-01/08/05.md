---
title:  Boží sklady
date:   21/02/2018
---

**Léviovcům dávám v Izraeli za dědictví všechny desátky za jejich službu, neboť oni konají službu při stanu setkávání. (Nu 18,21)** 

**Osobní studium** 

`Ve starozákonní době byl Božím „skladem“ chrám, kde sloužili kněží a lévijci. Apoštol Pavel propojil tuto myšlenku s těmi, kteří kážou evangelium. Lze považovat křesťanské kazatele a misionáře za novodobé „lévijce“? V čem je jejich role podobná, v čem se naopak zásadně liší?` 

Bůh má ve svých skladech vítr (Jr 10,13; ČSP), vodu (Ž 33,7), sníh i krupobití (Jb 38,22) a nad vším má úplnou kontrolu. Velmi důležité jsou v Božích očích i shromážděné desátky. První místo, kde měly být desátky uloženy, najdeme ve verši Nu 18,21. Jindy Bůh Izraelcům připomíná, aby desátek přinesli na místo, které sám určí (Dt 12,5.6). V době Šalomouna odevzdávali lidé desátek do Jeruzalémského chrámu. Izrael velmi dobře pochopil, kde je to správné místo, když jim Malachiáš řekl: „Přinášejte do mých skladů úplné desátky“ (Mal 3,10). Šlo o prostor, kde se odehrávaly náboženské úkony a kde lévijci měli najít prostředky, které potřebovali. 

V Bibli byl desátek vždy odevzdán na místo, které si Bůh zvolil, bez ohledu na to, v jaké situaci a době se Boží lid nacházel. Adventisté sedmého dne jsou celosvětovou církví, ve které je podobně zažitý princip shromáždění prostředků. Členové jsou povzbuzováni, aby sdružení předali desátek ze svého příjmu. Sdružení z těchto finančních zdrojů hradí svým kazatelům mzdu.

„Čím více se bude Boží dílo rozrůstat, tím častěji se bude ozývat volání o pomoc. Aby tyto prosby mohly být vyslyšeny, měli by se křesťané řídit příkazem: ‚Přinášejte do mých skladů úplné desátky. Až bude ta potrava v mém domě, pak to se mnou zkuste‘ (Mal 3,10). Kdyby všichni, kdo vyznávají Krista, věrně přinášeli Bohu své desátky a oběti, jeho pokladnice by byla plná. Finanční prostředky na šíření evangelia by se pak nemusely obstarávat pořádáním výstav, loterií nebo jiných zábavních akcí.“ (AA 338; PNL 194) 

**Aplikace** 

`Co by se stalo, kdyby každý posílal desátky na činnost, kterou sám uzná za vhodnou? Proč máš desátky odevzdávat tam, kam patří?`