---
title: 'Pohanská žena – milovaná Boží dcera'
date: 04/11/2020
---

> <p></p>
> 24Vstal a odešel odtud do končin týrských… 25hned o něm uslyšela jedna žena, jejíž dcerka měla nečistého ducha. Přišla a padla mu k nohám; 26a ta žena byla pohanka, rodem Syrofeničanka. Prosila ho, aby vyhnal zlého ducha z její dcery. 27On jí řekl: „Nech napřed nasytit děti. Neboť se nesluší vzít chléb dětem a hodit jej psům.“ 28Odpověděla mu: „Ovšem, pane, jenže i psi se pod stolem živí z drobtů po dětech.“ 29Pravil jí: „Žes toto řekla, jdi, zlý duch vyšel z tvé dcery.“ 30Když se vrátila domů, nalezla dítě ležící na lůžku a zlý duch byl pryč. (Mk 7,24–30)

**Osobní studium**

V Ježíšově učení i životě poznáváme velmi názorně pravý Boží charakter, velkou Boží milost, kterou nabízí slabým a hříšným lidem. Evangelia zaznamenávají pozoruhodný příběh, který ukazuje, že Ježíš je připraven pomoci i těm, které ostatní odmítají a nepovažují je za hodné lidské či Boží lásky.

`Přečti si příběh o setkání Ježíše s pohankou (nebo „Syrofeničankou“) z okolí Týru a Sidonu (Mt 15,21–28; Mk 7,24–30). Ježíšovi učedníci nemají s touto ženou trpělivost. Proč by jí měl Ježíš věnovat čas a pozornost, když ani nepatří do „Božího lidu“. Zdá se, že i Ježíš ji chce odmítnout. Ale ona se nedá jen tak odbýt. Co si myslíš o odvaze této ženy? Co tento příběh naznačuje o způsobu, jakým Ježíš měnil lidi?`

Ježíš se nacházel nedaleko měst Týr a Sidon. Cesta do této oblasti musela učedníky překvapit, protože, i když to nebylo z Galileje daleko, bylo to už mimo území Palestiny – „Svaté země“. Ježíš je přivedl na území pohanů, u kterých by jeho přátelé neočekávali, že by mohli být také předmětem láskyplného zájmu Ježíše a nebeského Otce. Dům, který Ježíš navštívil, mohl patřit některé z židovských rodin, které tam žily, protože učedníci by asi nepřistoupili na to, aby přijali pohostinství pohanů. Ale i toto „bezpečné místo“ v pohanské krajině bylo „narušeno“ příchodem ženy, o níž je jasně řečeno, že nebyla Židovka.

Kultura dané doby a lokality nedovolovala ženě cokoli si nárokovat. Navíc tato žena patřila do kulturní a etnické skupiny, se kterou Židé nechtěli mít nic společného. To ji ještě více znevýhodňovalo. Ale dcera této ženy byla nemocná. Ona jí chtěla pomoci, a proto se nenechala odradit.

Ježíš ji nejprve zdánlivě odmítl slovy: „Nesluší se vzít chléb dětem a hodit jej psům.“ (Mt 15,26) Zareagoval schválně tak, jak očekávali jeho učedníci a jak by to udělala většina z nich. Ale tím vším je Ježíš jen připravoval na velkou lekci, kterou jim chtěl dát. Jeho slova mohla nejprve onu ženu ranit. Pak se však stalo něco pozoruhodného. Žena zareagovala. Věděla, jak to bývá se psy – na rozdíl od Židů, kteří je neměli za domácí mazlíčky. Řekla: „Ovšem,­ Pane, jenže i psi se živí z drobtů, které spadnou ze stolu jejich pánů.“ (Mt 15,27)

Její důvěra a pokora zapůsobila nejen na Ježíše, ale i na učedníky. Byla to pro ně velká škola, ve které pochopili mnoho o velké Boží lásce, která je nabízena i těm, kterým by ji oni sami nikdy nenabídli. Byla to lekce, na kterou neměli nikdy zapomenout.

**Aplikace**

`Jako křesťané věříme, že Bůh miluje všechny lidi a Ježíš přišel zemřít za každého – bez ohledu na původ, sociální postavení či cokoliv jiného. Existují nějaké skupiny lidí, ke kterým necítíš žádné sympatie a je pro tebe obtížné představit si, že bys k nim měl přistupovat se stejnou láskou a zájmem jako Ježíš? Jak se to může změnit?`

#### Další čtení: Vybrané citace od Ellen Whiteové

"„A hle, jedna kananejská žena z těch končin vyšla a volala: ‚Smiluj se nade mnou, Pane, Synu Davidův! Má dcera je zle posedlá.‘“ Matouš 15,22. {TV 253.2}

Kristus věděl, v jaké je žena situaci. Věděl, že se s ním chce setkat, a proto jí vyšel vstříc. Pomohl nešťastné ženě, a názorně tak předvedl, jak se má jeho učení uplatňovat v běžném životě. Proto povolal do těchto míst i své učedníky. Chtěl jim ukázat, jaká nevědomost panuje v městech a vesnicích v těsné blízkosti Izraele. Lid, který měl všechny možnosti k poznání pravdy, nevěděl nic o potřebách lidí kolem sebe. Nijak se nesnažil pomoci těm, kdo žili v temnotě. Dělicí zeď, která vyrostla z židovské pýchy, nedovolovala dokonce ani učedníkům nalézt pochopení pro pohanský svět. Tyto přehrady bylo třeba zbořit. {TV 253.3}

Ježíš boří předsudky

Kristus neodpověděl na ženinu prosbu hned. Patřila k opovrhovanému národu a on k ní přistupoval stejně, jako by k ní byli přistupovali Židé. Chtěl, aby učedníci pochopili, jak tvrdě a bezcitně Židé v takových případech jednají. Chtěl jim také naznačit, jak by si měli počínat oni. Posléze nešťastné ženě vyhověl, a vlastním příkladem tak vybídl učedníky k soucitu s lidmi v nouzi. {TV 254.1}"

"Pán Ježíš ví, co tíží mateřské srdce. Má soucit s každou maminkou, protože i jeho matka se potýkala s chudobou a nedostatkem. Neváhal podniknout dlouhou cestu, aby kananejskou ženu zbavil těžkých starostí. Totéž je ochoten vykonat i pro dnešní matky. Vzkřísil syna vdovy z Naim. I v úzkosti na kříži pamatoval na svou vlastní matku. Stejně se zajímá i o utrpení dnešních matek. {ZNP 18.7}

V každém žalu a v každé nouzi nabízí útěchu a pomoc. {ZNP 19.1}

Maminky, svěřte své problémy Pánu Ježíši. Pomůže vám v každodenních starostech o děti. Každá matka má možnost svěřit své trápení Spasiteli. Pán, který prohlásil: „Nechte děti přicházet ke mně a nebraňte jim“ (Marek 10,14), stále zve maminky i s dětmi k sobě a chce jim požehnat. {ZNP 19.2}"

Měli by ve svých dětech vidět mladší členy Boží rodiny, kteří byli svěřeni do jejich péče a které mají vychovat pro nebesa. Vše, co jsme se od Ježíše naučili, bychom měli předat svým dětem. Podle jejich schopností bychom je postupně měli seznamovat s krásou nebeských zásad. Náš domov se tak stane školou. Hlavním učitelem bude Kristus a my budeme jeho pomocníky. {TV 327.4}