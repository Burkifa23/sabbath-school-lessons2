---
title: 'Rabbi Ježíš'
date: 03/11/2020
---

> <p></p>
> 8Jan sám nebyl tím světlem, ale přišel, aby o tom světle vydal svědectví. 9Bylo tu pravé světlo, které osvěcuje každého člověka; to přicházelo do světa. 10Na světě byl, svět skrze něj povstal, ale svět ho nepoznal. 11Přišel do svého vlastního, ale jeho vlastní ho nepřijali. 12Těm pak, kteří ho přijali a věří v jeho jméno, dal moc stát se Božími dětmi. 13Ti se nenarodili, jen jako se rodí lidé, jako děti pozemských otců, nýbrž narodili se z Boha. 14A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy. (J 1,8–14)

**Osobní studium**

Ze všech úvodních kapitol v Novém zákoně asi nejlépe známe slova z Janova evangelia: „Na počátku bylo Slovo, to Slovo bylo u Boha, to Slovo bylo Bůh.“ (J 1,1) O několik veršů dále Jan napsal něco nezapomenutelného: „A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy.“ (J 1,14)

`Uvažuj o textu J 1,1–14. Co tyto verše říkají o Ježíši a jeho díle? Co říkají o Ježíši jako o vynikajícím Učiteli?`

Tentýž Bůh, který mluvil s Adamem a Evou v zahradě a s Jákobem uprostřed pustiny, nyní přišel jako člověk. Nic už nemohlo být větším důkazem toho, že na hříšné lidstvo nezanevřel, ale stále o něj stojí a chce jej zachránit. Nový zákon ukazuje, že se Bůh zosobnil v Ježíši. Jeho prostřednictvím můžeme poznávat Boží vůli a Boží cestu, protože Ježíš je Bůh.

Z 1. kapitoly Janova evangelia se dozvídáme, že Jan Křtitel byl velmi přesvědčivým kazatelem. Dokonce i náboženští vůdci v Jeruzalémě si mysleli, že Jan je mimořádným člověkem. Jan však připravoval cestu pro někoho většího, než byl on sám. Měl se objevit někdo zcela výjimečný. A on, Jan Křtitel, nebyl hoden „ani rozvázat řemínek u jeho obuvi“ (J 1,27).

Následující den Jan uviděl Ježíše a prohlásil, že je to „Syn Boží“ a nazval jej „Božím Beránkem“.

Dva z Janových učedníků se rozhodli Ježíše následovat. Když se jich Ježíš zeptal, co hledají, oslovili ho „Rabbi“, což znamenalo „Učiteli“ (J 1,38; ČSP). Když se jej rozhodli následovat a trávit s ním více času, stali se tak jeho „učedníky“ – tedy těmi, kteří se od něj chtějí učit. A to nejen z jeho slov, ale z jeho života a přístupu k lidem, zvláště k těm, kteří selhali a zklamali. S Ježíšem tak vstoupili do velké „školy Boží milosti“.

Ježíš je tedy Rabbi, Učitel (ČSP; B21), ­Mistr (ČEP). Žádný lidský učitel nebyl jako on, protože on je Bůh, který sestoupil k nám lidem. Není divu, že Ellen G. Whiteová nazvala Ježíše „největším Učitelem, jakého svět poznal“ (ST, 10. června 1886).

**Aplikace**

`Z pedagogiky je dobře známé, že studenti se neučí jen na základě slov učitele, ale ovlivňuje je i jeho osobní příklad a jednání. Co tě oslovilo z Ježíšova učení (kázání, výklady)? Čím tě oslovil jeho život a jednání?`

#### Další čtení: Vybrané citace od Ellen Whiteové

"Hřích člověka oddělil od Boha. Kdyby neexistoval plán záchrany, hřích by člověka navždy odloučil od Boha a přinesl temnotu nekonečné noci. Oběť Spasitele nám ale znovu umožnila setkání s Bohem. {Vy 18.2}

Nesmíme sice vstoupit osobně do jeho přítomnosti ani pohlédnout do jeho tváře, ale můžeme jej spatřit a hovořit s ním prostřednictvím Ježíše, našeho Zachránce. Bůh nám totiž „dal poznat světlo své slávy ve tváři Kristově“. „Neboť v Kristu Bůh usmířil svět se sebou.“ 2. Korintským 4,6; 5,19. {Vy 18.3}

„A Slovo se stalo tělem a přebývalo mezi námi … Syn, plný milosti a pravdy.“ „V něm byl život a život byl světlo lidí.“ Jan 1,14.4. {Vy 18.4}

Život a smrt Krista, cena zaplacená za naši záchranu, jsou pro nás více než jen slibem a zárukou života či prostředkem k novému přístupu k pokladům moudrosti. Jsou ještě jasnějším a vyšším zjevením jeho charakteru, než jakého se dostalo lidem v Edenu. {Vy 18.5}"

Přicházíme k Bohu na jeho pozvání a Bůh čeká, aby nás uvítal. První učedníci, kteří následovali Ježíše, se nespokojili s krátkou rozmluvou během cesty. Řekli mu: „Rabbi, kde bydlíš? ...Šli tedy, viděli, kde bydlí, a zůstali ten den u něho.“ Jan 1,38.39. Tak můžeme i my vstoupit do nejdůvěrnějšího společenství s Bohem. „Kdo v úkrytu Nejvyššího bydlí, přečká noc ve stínu Všemocného.“ Žalm 91,1. Kdo toužíte po Božím požehnání, tlučte a čekejte s pevnou důvěrou u dveří milosti se slovy: „Pane, ty jsi řekl: Každý, kdo prosí, dostává, kdo hledá, nalézá, a kdo tluče, tomu bude otevřeno.“ {MON 76.2}