---
title: 'Adam a Eva – selhání a nová milost'
date: 01/11/2020
---

> <p></p>
> 1Nejzchytralejší ze vší polní zvěře, kterou Hospodin Bůh učinil, byl had. Řekl ženě: „Jakže, Bůh vám zakázal jíst ze všech stromů v zahradě?“ 2Žena hadovi odvětila: „Plody ze stromů v zahradě jíst smíme. 3Jen o plodech ze stromu, který je uprostřed zahrady, Bůh řekl: ‚Nejezte z něho, ani se ho nedotkněte, abyste nezemřeli.‘“ 4Had ženu ujišťoval: „Nikoli, nepropadnete smrti. 5Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé.“ 6Žena viděla, že je to strom s plody dobrými k jídlu, lákavý pro oči, strom slibující vševědoucnost. Vzala tedy z jeho plodů a jedla, dala také svému muži, který byl s ní, a on též jedl. 7Oběma se otevřely oči: poznali, že jsou nazí. Spletli tedy fíkové listy a přepásali se jimi. 8Tu uslyšeli hlas Hospodina Boha procházejícího se po zahradě za denního vánku. I ukryli se člověk a jeho žena před Hospodinem Bohem uprostřed stromoví v zahradě. 9Hospodin Bůh zavolal na člověka: „Kde jsi?“ 10On odpověděl: „Uslyšel jsem v zahradě tvůj hlas a bál jsem se. A protože jsem nahý, ukryl jsem se.“ (Gn 3,1–10)

> <p></p>
> 14Smrt však vládla od Adama až po Mojžíše i nad těmi, kdo hřešili jiným způsobem než Adam. On je protějšek toho, který měl přijít. 15S milostí tomu však není tak jako s proviněním. Proviněním toho jediného, totiž Adama, mnozí propadli smrti; oč spíše zahrnula mnohé Boží milost, milost darovaná v jediném člověku, Ježíši Kristu. (Ř 5,14.15)

**Osobní studium**

`Přečti si úvodní verše Gn 3,1–10. Co ti tento příběh říká o podstatě hříchu a o nás lidech? Co z něj můžeš poznat o Bohu?`

Strom v zahradě Eden nebyl kouzelný, ani jeho ovoce nebylo „otrávené“. Rozhodnutí jíst z něj bylo ale vyjádřením toho, že člověk odmítá Boha jako vůdce života, a bylo obrazným vyjádřením postoje: „Já sám jsem měřítkem svého života. Sám jsem si Bohem. Já mám autoritu nad Božím slovem.“

Když se hadovi podařilo docílit, že se Adam a Eva rozhodli žít nezávisle na Bohu, a proto snědli ovoce ze zakázaného stromu, jejich život nabral špatný kurz. Ve chvíli, kdy k nim přicházel Bůh, se rozhodli schovat „uprostřed stromů zahrady“ (Gn 3,8; B21).

Je zvláštní, že se Bůh zeptal Adama: „Kde jsi?“ Bůh přece určitě věděl, kde Adam je. Možná mu tuto otázku položil právě proto, aby pomohl Adamovi a Evě uvědomit si, co dělají – že se skrývají. I to byl důsledek jejich  hříchu. Bůh jim chtěl pomoci uvědomit si smutné důsledky jejich špatného rozhodnutí.

`Uvažuj o textu Ř 5,11–19. Pavel často dává do souvislosti to, co udělal Adam v Edenu, s tím, co udělal Ježíš na kříži. Jak Ježíš napravil to, co Adam pokazil?`

`Mohli bychom říct, že plán spasení je Boží odpovědí na to, jak se rozhodli Adam a Eva. Skryli se před Bohem, protože se styděli a cítili se vinni. Bůh je přišel zachránit. Svým způsobem jsme učinili totéž a Ježíš přišel, aby zachránil i nás. Proto je otázka „Kde jsi?“ určena také nám. Kam ses schoval ty ve svém hříchu a vině? Kde se nacházíš ve vztahu k Ježíši? Co Ježíš udělal, aby tě našel a vysvobodil?`

**Aplikace**

`Jak bys odpověděl Bohu na otázku: „Kde jsi?“ Proč máme tendenci skrývat se před Bohem? Co nám může pomoci, abychom se znovu vrátili k Ježíši, který má řešení našeho hříchu?`

#### Další čtení: Vybrané citace od Ellen Whiteové

"Až budou vykoupení uvítáni v Božím městě, rozezní se všude nadšené chvalozpěvy oslavující Pána. Blíží se chvíle setkání prvního a druhého Adama. Boží Syn čeká s otevřenou náručí, aby přijal praotce lidského rodu — bytost, kterou stvořil a která se vzbouřila proti svému Tvůrci. Za jeho hřích nese Spasitelovo tělo známky ukřižování. Když Adam uvidí jizvy po strašných hřebech, nepadne svému Pánu do náruče, ale pokorně se skloní k jeho nohám a zvolá: „Chvála a čest Beránkovi, tomu obětovanému!“ Nato ho Spasitel laskavě vybídne, aby se znovu podíval na svůj rajský domov, z něhož musel na tak dlouho odejít. {VDV 416.2}

Adamův život na zemi byl po vyhnání z ráje plný bolesti a zármutku. Každý uschlý list, každé obětní zvíře, každý kaz na kráse přírody, každá skvrna na čistotě člověka mu znovu připomněla jeho hřích. Cítil nesmírnou bolest a lítost nad šířící se bezbožností i nad tím, když jako odpověď na svá varování musel poslouchat výčitky, že má hřích na svědomí. Pokorně a trpělivě snášel téměř tisíc let trest za své přestoupení. Upřímně svého hříchu litoval, věřil v zásluhy zaslíbeného Spasitele a zemřel s nadějí na vzkříšení. Boží Syn zaplatil za vinu a hřích člověka. A nyní, díky smíření v Ježíši Kristu, může Adam znovu převzít své původní panství. {VDV 416.3}"