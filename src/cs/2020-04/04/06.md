---
title: 'Jak rozlišit dobro a zlo'
date: 22/10/2020
---

> <p></p>
> 29Ježíš odpověděl: „První je toto: ,Slyš, Izraeli, Hospodin, Bůh náš, jest jediný pán; 30miluj Hospodina, Boha svého, z celého svého srdce, z celé své duše, z celé své mysli a z celé své síly!‘ 31Druhé je toto: ,Miluj svého bližního jako sám sebe!‘ Většího přikázání nad tato dvě není.“ (Mk 12,29–31)

**Osobní studium**

`Ve zdravé rodině považují rodiče za svůj úkol předat dětem důležité životní hodnoty a naučit je rozpoznávat, co je dobré, a co špatné. Ale podle jakých kritérií to mají dělat? Kdo určí, jak rozlišit dobro a zlo? Stačí nám na to nějaký přirozený cit? Nebo je tu nějaká vyšší autorita, od které se to můžeme naučit?`

Před lety Francie řešila otázku trestu smrti. Má být zrušen? Ti, kteří obhajovali jeho zrušení, kontaktovali známého francouzského spisovatele a filozofa Michela Foucaulta. Požádali ho, aby jejich jménem napsal pojednání. Tento pán však neobhajoval pouze zrušení trestu smrti, ale zrušení celého vězeňství a propuštění všech vězňů. Proč? Protože podle Michela Foucaulta jsou všechny morální systémy pouze lidské výtvory a názory, jež zavedli ti, kteří jsou u moci, aby ovládali masy. Proto podle něj tyto morální kodexy nemají skutečnou legitimitu.

Jeho extrémní stanovisko je však logickým důsledkem problému, který ve skutečnosti není nový. Musel ho řešit už Mojžíš ve starověkém Izraeli před tisíci lety: „Nebudete už dělat to, co zde děláme dnes, co každý sám pokládá za správné.“ (Dt 12,8; viz též Sd 17,6; Př 12,15) Bůh tehdy jasně vstoupil do dění, aby on byl tím největším Učitelem, morální autoritou, která by dokázala lidem jasně pojmenovat, co je správné, a co ne. Bez tohoto „zjeveného poznání“ by každý pokus o stanovení morálních kritérií byl jen subjektivním lidským pohledem, který není pro ostatní závazný.

**Co nás tyto texty učí o zdroji morálních kritérií pro náš život?**

`Dt 6,5`

`Mk 12,29–31`

`Zj 14,12`

Pokud bychom se měli řídit pouze podle toho, co považujeme za správné, byl by to problém.

My sami nejsme dostatečně spravedliví, svatí ani objektivní, abychom zvládli rozeznat, co je morální a správné. Jak potom můžeme vědět, co máme dělat? Odpovědí je, že Pán, který nás stvořil, nám dal i morální zákon, podle kterého máme žít. Možná to my nepovažujeme za správné, ale Bůh ano.

Pokud se Bůh a vykoupení, které nám nabízí, stane centrem našeho křesťanského pohledu na svět, pak bude přirozené, že přijmeme i jeho pohled na dobro a zlo, jak je vyjádřeno v Desateru. Jeho respektování nás sice nemůže zachránit, ale učí nás dívat se na svět očima našeho Boha, k jehož obrazu jsme byli stvořeni.

**Aplikace**

`Jak můžeme i druhým představit Boží morální zákon tak, aby nebyl vnímán jako omezování a komplikace života, ale aby naopak inspiroval a probouzel v lidech touhu podobat se více našemu Pánu?`

#### Další čtení: Vybrané citace od Ellen Whiteové

Bůh neponechává člověku na vůli, aby měnil požadavky Boží. Hospodin pravil Izraeli: „Nebudete dělati… jeden každý což se mu dobrého vidí“ (5. Mojžíšova 12,8), ale „budete ostříhati a poslouchati všech slov těchto, kteráž já přikazuji vám“ (podle 5. Mojžíšova 12,28). Rozhodujeme-li se k nějakému činu, nesmíme si klást otázku, vznikne-li tím škoda, nýbrž je-li to v souladu s vůlí Boží. „Cesta zdá se přímá člověku, a však dokonání její jest cesta k smrti.“ Přísloví 14,12. {PP 477.1}

"Ten, jenž stvořil člověka, se postaral o to, aby člověk rozvíjel své tělo, rozum a duši. Opravdový úspěch výchovy závisí tudíž na tom, s jakou věrností uskutečňují lidé plán Stvořitelův. {PP 448.3}

Pravým cílem výchovy je vytvořit v duši obraz Boží. Na počátku stvořil Bůh člověka k podobenství svému. Obdařil ho ušlechtilými vlastnostmi. Jeho mysl byla vyrovnaná a všechny síly jeho bytosti byly v souladu. Pád člověka způsobený hříchem a jeho následky však zvrátil tyto dary. Hřích zničil a téměř vymazal obraz Boží v člověku. Aby mohl být znovu vytvořen, byl připraven plán vykoupení a člověku byla poskytnuta zkušební doba. Vrátit člověku dokonalost, v jaké byl poprvé stvořen, je hlavním cílem života, cílem, jemuž je podřízeno vše ostatní. Je úkolem rodičů a učitelů, aby při výchově mladých napomáhali božskému úmyslu. Činí-li tak, jsou pomocníky Božími. (viz 1. Korintským 3,9) {PP 448.4}

Každé schopnosti a každé vlastnosti, jíž nás Stvořitel obdařil, máme použít k slávě Boží a k pozvednutí svých bližních. A v takovém konání je jejich nejčistší, nejušlechtilejší a nejšťastnější využití. {PP 448.5}"