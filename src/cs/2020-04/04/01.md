---
title: 'Biblický pohled na svět'
date: 17/10/2020
---

### Texty na tento týden
Př 15,3; Jb 12,7–10; Ef 6,12; Zj 20,5.6; J 1,1–14; Mk 12,29–31

> <p>Základní verš</p>
> „Oči Hospodinovy jsou na každém místě, pozorně sledují zlé i dobré.“ (Př 15,3)

Náš pohled na život a svět je přirozeně utvářen těmi, kteří nás v životě vychovávali a formovali – nejprve našimi rodiči, později školou a prostředím, ve kterém se pohybujeme. Ve světle toho, jak jsme byli naučeni vidět svět, pak vnímáme a hodnotíme věci, události či morální otázky.

Pokud jste vyrůstali v ateistické (či agnostické) rodině, kde se o křesťanství nemluvilo vůbec nebo jen negativně a odmítavě, zcela přirozeně budete takový pohled, který nepočítá s Bohem, považovat za samozřejmý a správný, aniž byste nad tím příliš uvažovali. S důvěrou (která je přirozená) přijmete to, jak svět chápali vaši rodiče, přátelé či učitelé, a touto optikou budete vnímat vše, co se kolem vás děje. Pokud jste naopak žili od malička v prostředí křesťanském, budete mít už od počátku svůj „filtr“, kterým vidíte svět nastavený jinak. Stejné věci, události a okolnosti budete vnímat odlišně, protože v tom všem budete vnímat Boží jednání a působení.

Ať chceme, nebo ne, všichni jsme formováni tím, v čem jsme vyrůstali. Toto prostředí určuje, jakým způsobem se díváme na svět kolem nás a jak mu rozumíme. Naše původní „nastavení“ však není neměnné. Jak člověk roste, dospívá a dozrává, začíná si klást otázky, jestli je svět opravdu takový, jak mu byl představován od malička. A hledá, zda neexistuje i jiný úhel pohledu. Bez ohledu na to, jak jsme byli vychováni, máme v životě možnost svůj pohled změnit, pokud nám někdo nabídne lepší a smysluplnější variantu.

V lekci na tento týden budeme přemýšlet nad tím, jaký pohled na život a svět nám nabízí na stránkách Bible Bůh, náš nejlepší Učitel. Jak se projeví v našem praktickém životě i v tom, co předáme další generaci.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Dědictví, jež Bůh slibuje svému lidu, není z tohoto světa, Abrahám neměl majetku na zemi „ani šlépěje nožné“. Skutky 7,5. Byl vlastníkem velkého bohatství a užíval ho k slávě Boží a pro dobro svých bližních. Nepovažoval však tento svět za svůj domov. Hospodin ho vyzval, aby opustil své modlářské krajany, a zaslíbil mu zemi Kanaánskou jako věčné vlastnictví, avšak ani Abrahám, ani jeho syn, ani syn jeho syna ji nezískali. Když Abrahám potřeboval pro své mrtvé pohřebiště, musel je od Kanaánských koupit. Jejich jediným vlastnictvím v zaslíbené zemi byl hrob v jeskyni Machpelah, vytesaný ve skále. {PP 117.3}

Slovo Boží však neselhalo... Splnění zaslíbení Božího se může zdánlivě protáhnout, neboť „jeden den u Pána jest jako tisíc let, a tisíc let jako jeden den“. 2. Petrův 3,8. Může se zdát, že s jeho uskutečněním se otálí, avšak ve stanovený čas „jistotně dojde, aniž bude meškati“. Abakuk 2,3. {PP 117.4}"