---
title: 'Potřeba Vykupitele'
date: 21/10/2020
---

> <p></p>
> 5To světlo ve tmě svítí a tma je nepohltila. 6Od Boha byl poslán člověk, jménem Jan. 7Ten přišel proto, aby vydal svědectví o tom světle, aby všichni uvěřili skrze něho. 8Jan sám nebyl tím světlem, ale přišel, aby o tom světle vydal svědectví. 9Bylo tu pravé světlo, které osvěcuje každého člověka; to přicházelo do světa. 10Na světě byl, svět skrze něj povstal, ale svět ho nepoznal. 11Přišel do svého vlastního, ale jeho vlastní ho nepřijali. 12Těm pak, kteří ho přijali a věří v jeho jméno, dal moc stát se Božími dětmi. 13Ti se nenarodili, jen jako se rodí lidé, jako děti pozemských otců, nýbrž narodili se z Boha. 14A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy. (J 1,5–14)

**Osobní studium**

I když je učení o stvoření pro naši víru velmi důležité, v Novém zákoně se samostatně nevyskytuje. Často je spojeno s učením o vykoupení, tedy o záchraně hříšníků. Mohli bychom říct, že je s ním neoddělitelně spjato. To proto, že ve světě hříchu a smrti samotné stvoření nestačí. Žijeme, zápasíme, trpíme (jako všichni) – a potom? Co přijde potom? Zemřeme. V konečném důsledku skončíme podobně jako mrtvá těla zvířat, která nacházíme sražená na kraji silnice.

`Záleží na tom? Je to důležité?`

`Uvažuj o textu J 1,1–14. Co tyto verše říkají o původu, podstatě a díle Ježíše Krista?`

Mnozí z nás se ve škole učili, že se lidstvo procesem vývoje dostává stále výše a výše. Více toho víme, lépe věcem rozumíme, umíme řešit problémy, se kterými si lidé dříve nevěděli rady. Díky tomu bychom snadno mohli dojít k přesvědčení, že Spasitele potřebovali ti, kteří toho moc neznali a nevěděli si rady s mnoha věcmi. V „Boží škole“ se však učíme jinému pohledu na nás jako lidstvo. Navzdory vzrůstajícímu poznání jsme hříšníci, jejichž morální schopnosti kvůli „nákaze“ hříchu degenerují, a my se stále hlouběji propadáme do bahna hříchu. Právě proto potřebujeme Zachránce, protože sami se z této situace nedostaneme.

Znát učení o potřebě vykoupení je proto nezbytné pro správný pohled na svět. Ježíš Kristus, jeho ukřižování a vzkříšení je středem všeho, čemu věříme.

`Připomeňme si také poselství prvního anděla: „Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. Volal mocným hlasem: ‚Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.‘“ (Zj 14,6.7) Všimněme si, že „věčné evangelium“ je přímo spojeno s Bohem jako Stvořitelem. A když si uvědomíme, že Bůh, který nás stvořil, je tentýž Bůh, který v lidském těle vzal trest za náš hřích na sebe – není divu, že jsme vyzýváni uctívat ho. Jak jinak bychom mohli odpovědět, když si uvědomíme, jaký je náš Bůh?`

**Aplikace**

`Jaký vliv má na tvůj život vědomí, že jsi slabý hříšník, který potřebuje pomoc? Přemýšlej o slovech vyjádřených v 1. kapitole Janova evangelia, která říkají, že ten, který vše stvořil (J 1,3), je zároveň tím, kdo za nás zemřel na kříži. Proč by mělo být jeho uctívání naší přirozenou reakcí?`

#### Další čtení: Vybrané citace od Ellen Whiteové

"Uctívat Pána a účastnit se jeho díla by mělo být radostí. Bůh nechce, aby jeho děti, pro které připravil tak skvělou spásu, jednaly tak, jako by byl krutým, bezohledným dozorcem. Je jejich nejlepším přítelem; a když ho uctívají, je s nimi, aby jim byl požehnáním a útěchou a aby naplnil jejich srdce radostí a láskou. Pán chce, aby jeho děti nacházely ve službě Boží útěchu a aby viděly ve službě pro Boha radost a nikoli břemeno. Chce, aby ti, kdo ho přicházejí vzývat, odcházeli naplněni myšlenkami na jeho péči a na jeho lásku, aby pak s chutí vykonávali svou každodenní práci a získali schopnost jednat ve všem čestně a věrně. {CK 70.3}

Musíme se setkávat u kříže. Kristus, Ukřižovaný, by měl být předmětem našeho uvažování, našich rozhovorů, našich nejradostnějších pocitů. Měli bychom stále myslet.na všechna požehnání, jichž se nám dostává od Boha a když si uvědomíme jeho velkou lásku, rádi svěříme všechno do rukou toho, jenž byl za nás přibit na kříž. {CK 71.1}

Na křídlech modlitby může člověk vystoupit blíže k nebi. V nebeských dvorech je Bůh uctíván zpěvem a hudbou a vyslovujeme-li Bohu vděčnost, přibližujeme se svým uctíváním uctívání nebešťanů. „Oslaví mě ten, kdo v oběť podá díkůvzdání“, řekl Bůh. Přistupme s uctivou radostí před svého Stvořitele, ať slyší naše„vzdávání díků a prozpěvování“ Žalm 50,23; Izajáš 51,3. {CK 71.2}"