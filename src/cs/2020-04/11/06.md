---
title: 'Práce a naše zodpovědnost před Bohem'
date: 10/12/2020
---

> <p></p>
> Všechno, co máš vykonat, konej podle svých sil, neboť není díla ani myšlenky ani poznání ani moudrosti v říši mrtvých, kam odejdeš. (Kaz 9,10)

> <p></p>
> Ať tedy jíte či pijete či cokoli jiného děláte, všecko čiňte k slávě Boží. (1K 10,31)

**Osobní studium**

Asi všichni křesťané uznávají, že jsme před Bohem odpovědni za to, jakým způsobem prožíváme svůj život. Byl nám svěřen a my neseme zodpovědnost za to, jakým způsobem používáme to, co nám bylo dáno k dispozici. Tuto zodpovědnost ale nelze zúžit jen na hospodaření s časem (jeden den ze sedmi patří plně Bohu) nebo na peníze (desetina našeho příjmu je Boží). Vše, co nám bylo svěřeno, máme používat k Boží chvále. Být dobrým správcem toho, co nám bylo svěřeno, znamená odpovědnost rozvíjet a správně využívat všechny dostupné zdroje.

Petr jasně říká, že Stvořitel obdaroval kaž­dého člověka nějakými dary. V souvislosti s dary hovoří o křesťanech jako o „svatém kněžstvu“ (1Pt 2,5). Jsme zodpovědni Bohu za správu všech jeho darů, ať už jde o finance, čas, energii, schopnosti nebo talent.

`Uvažuj o úvodních verších (Kaz 9,10 a 1K 10,31). Jak bychom měli pracovat a vést jiné lidi k tomu, aby pracovali?`

Jedním z běžných úskalí současného života je tendence rozškatulkovat, oddělit jednotlivé oblasti našeho života. Máme pracovní život, rodinný život, duchovní život, a dokonce i volný čas. Někdy lidé touží oddělit tyto oblasti života tak, aby se buď vůbec, nebo jen minimálně prolínaly. Například není dobré nosit si práci domů, aby nezasahovala do rodinných povinností. Volný čas by neměl být na úkor času stráveného s Bohem.

Omezení se však nemělo vztahovat na roli, kterou má plnit duchovní život v průběhu naší existence. Práce křesťana je ovlivněna společenstvím církve a vědomím blízkého vztahu s Bohem. Je to jeden ze způsobů, jak můžeme prožívat Boží přítomnost. Oddělit náš náboženský život, omezit Boha na jeden den či hodinu nebo na jednu oblast života, to znamená odmítnout Boží přítomnost v těch ostatních.

**Aplikace**

`Je možné oddělit duchovní život od ostatních oblastí života? Jak dosáhnout toho, aby se tvá duchovnost projevila ve všem, co děláš? Je třeba o to usilovat?`

#### Další čtení: Vybrané citace od Ellen Whiteové

Bůh si přeje, aby k němu pracovníci kteréhokoli odvětví vzhlíželi jako k Dárci všeho, co mají. Všechny užitečné vynálezy a vědecký pokrok mají svůj původ u Boha, nekonečně moudrého a dokonalého Tvůrce. Obratná ruka lékaře, jeho možnosti ovlivňovat nervy a svaly, jeho znalost složení těla, jsou důsledkem Boží moudrosti. Má je používat ve prospěch trpících. Zručnost, s jakou tesař používá sekeru, síla, s jakou kovář kuje železo, pochází od Boha. Bůh svěřil lidem hřivny a očekává od nich, že se k němu budou obracet o radu. Ať děláme cokoli, ať jsme zapojeni v jakékoli pracovní oblasti, Bůh nás chce vést, abychom pracovali co možná nejlépe. {PM 177.2}

Práce je požehnáním, nikoli prokletím. Duch lenosti ničí zbožnost a zarmucuje Božího Ducha. Stojatá voda v nás budí odpor, zatímco čistý proud šíří v zemi zdraví a radost. Pavel věděl, že všichni, kdo pohrdají tělesnou prací, brzy ztratí svou sílu. Chtěl, aby mladí kazatelé poznali, že pokud budou pracovat vlastníma rukama, pokud budou procvičovat své svaly a šlachy, stanou se silnými. Pak budou schopni snášet námahu a nedostatek, které na ně čekají ve službě evangelia. Uvědomoval si, že i jeho učení by postrádalo životaschopnost a sílu, kdyby neposkytl všem částem svého těla dostatek pohybu. {PNL 202.5}

"Pavel své bratry prosil, aby přemýšleli o tom, jaký vliv mají jejich slova a činy na druhé. Neměli by dělat nic, čím by schvalovali modloslužbu nebo čím by mohli zranit city těch, kdo jsou slabí ve víře. Takového jednání by se měli vyvarovat, i když by jim samo o sobě mohlo připadat jako nevinné. „Ať tedy jíte či pijete či cokoli jiného děláte, všecko čiňte k slávě Boží. Nebuďte kamenem úrazu ani Židům, ani Řekům, ani církvi Boží.“ 1. Korintským 10,31.32. {PNL 182.2}

Apoštolova varovná slova určená korintskému sboru platila v každé době, zvláště naléhavě však promlouvají k současným lidem. Modloslužbou neměl Pavel na mysli jen uctívání model, ale také sobectví, lásku k pohodlí a uspokojování svých vlastních tužeb a vášní. Pokud někdo vyznává Krista jen svými ústy a chlubí se poznáním pravdy, ještě to neznamená, že je křesťan. Náboženství, jehož jediným cílem je potěšit zrak, sluch a chuť a které podporuje požitkářství, nemá nic společného s křesťanstvím. {PNL 182.3}"