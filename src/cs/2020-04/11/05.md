---
title: 'Práce a náš duchovní život'
date: 09/12/2020
---

> <p></p>
> 22Ovoce Božího Ducha však je láska, radost, pokoj, trpělivost, laskavost, dobrota, věrnost, 23tichost a sebeovládání. Proti tomu se zákon neobrací. 24Ti, kteří náležejí Kristu Ježíši, ukřižovali sami sebe se svými vášněmi a sklony. 25Jsme-li živi Božím Duchem, dejme se Duchem také řídit. 26Nehledejme prázdnou slávu, nebuďme jeden k druhému vyzývaví, nezáviďme jeden druhému. (Ga 5,22–26)

**Osobní studium**

Naši práci a duchovní život nelze oddělit. Křesťanství není oděv, který si oblékáme nebo svlékáme, když se nám změní nálada nebo přecházíme různými fázemi života. Naplno žité křesťanství spoluvytváří nového člověka, což se projeví v každé oblasti života – včetně naší práce.

`V úvodních verších se hovoří o „ovoci“ působení Ducha svatého v životě věřícího člověka. Které z těchto vlastností a projevů jsou patrné i ve tvém životě a ve tvé každodenní práci?`

Apoštol Pavel ve svém listu Galatským jasně a otevřeně hovoří o tom, že vliv Ducha svatého na náš život se projeví velmi konkrétně a hmatatelně v našem každodenním životě, chování a jednání. Budeme-li spojeni s Kristem, budeme žít jako věřící ve všech aspektech našeho života.

V jedné z adventistických nemocnic na Floridě ležel umírající pacient. Jeho nejbližší kamarád bděl u jeho postele. Sestřičky pacienta často navštěvovaly a staraly se o jeho potřeby. V jednom rozhovoru se jich přítel pacienta zeptal, kde studovaly. Mnohé odpověděly, že na Florida Hospital College – škole, kterou rovněž provozuje církev adventistů.

To udělalo na přítele velký dojem. Následně několikrát navštívil tuto školu, aby zjistil, čím je zvláštní. Proč? Zdálo se mu, že sestry, které absolvovaly tuto křesťanskou školu, byly vůči jeho umírajícímu příteli laskavější a pečlivější než sestry z jiných škol. Všiml si velkého rozdílu mezi nimi a ostatními, pokud jde o jejich postoj k jeho příteli.

Zjistil si potřebné informace o této škole a nakonec věnoval dar ve výši 100 000 dolarů na vzdělávání dalších sester. Přestože sám nebyl adventistou a možná ani necítil žádné velké sympatie k adventistické věrouce, velmi jej oslovilo praktické křesťanství sester, se kterými se setkal. Být věřícím křesťanem totiž není jen otázka vyznání, ale je to zároveň způsob našeho života.

**Aplikace**

`Jak se projevuje tvůj duchovní život při plnění každodenních povinností? Co myslíš, jaký vliv šíříš ve svém okolí?`

#### Další čtení: Vybrané citace od Ellen Whiteové

"Kdo je líný a nedbalý v práci, vnese tento zvyk také do náboženského života. Nebude schopen konat nic užitečného pro Boží dílo. Zahálka zkazila již mnoho lidí, kteří by mohli pilnou prací velmi prospět světu. Nedostatek činnosti a zacíleného odhodlání otvírá dveře mnoha pokušením. Špatná společnost a nesprávné zvyky kazí lidskou povahu, znehodnocují život na této zemi a jsou příčinou ztráty věčného života. {PM 175.6}

I když pracujeme v jakémkoli oboru, slovo Boží nás učí: „V horlivosti neochabujte, buďte vroucího ducha, služte Pánu.“ „Všechno, co máš vykonat, konej podle svých sil.“ „S vědomím, že jako odměnu dostanete podíl na jeho království. Váš Pán je Kristus, jemu sloužíte.“ Římanům 12,11; Kazatel 9,10; Koloským 3,24. {PM 175.7}"

"Křesťanství nemůžeme oddělovat od práce, vzájemně se prolínají. Biblické náboženství má pronikat vším, co děláme nebo o čem mluvíme. V pozemském i duchovním úsilí se mají spojit lidské a Boží prostředky. Mají se navzájem prolínat v každém lidském podnikání, při řemeslné i zemědělské práci, při obchodní i vědecké činnosti. Mají spolupůsobit ve všech oblastech křesťanovy činnosti. {PM 177.3}

Bůh nám oznámil, na základě čeho je takové spolupůsobení možné. Kristovy spolupracovníky má vést touha oslavit Boha. Každou práci máme konat z lásky k Bohu a podle jeho vůle. {PM 177.4}

Boží vůli máme plnit při práci na stavbě stejně jako při pobožnosti. Jestliže budujeme charakter na pravých zásadách, pak můžeme růst v milosti a poznání, ať pracujeme na jakékoli stavbě. {PM 177.5}"