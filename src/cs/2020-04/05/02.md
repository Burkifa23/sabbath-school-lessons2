---
title: 'Odlesk Boží slávy'
date: 25/10/2020
---

> <p></p>
> 1Mnohokrát a mnohými způsoby mluvíval Bůh k otcům ústy proroků; 2v tomto posledním čase k nám promluvil ve svém Synu, jehož ustanovil dědicem všeho a skrze něhož stvořil i věky. 3On, odlesk Boží slávy a výraz Boží podstaty, nese všecko svým mocným slovem. Když dokonal očištění od hříchů, usedl po pravici Božího majestátu na výsostech 4a stal se o to vznešenějším než andělé, oč je převyšuje jménem, které mu bylo dáno. (Žd 1,1–4)

**Osobní studium**

`Jaké důležité myšlenky o Ježíši uvádí apoštol v úvodních verších listu Židům?`

Novozákonní autoři opakovaně zdůrazňují významnou myšlenku: Ježíš přišel na zem, aby lidem ukázal Otce. Dříve se jim Bůh zčásti zjevoval prostřednictvím proroků; v Ježíši lidé dostali konečné a dokonalé zjevení Boha.

Ježíš, narozený jako člověk, byl odleskem Boží slávy (Žd 1,3). Jako hříšní lidé nesneseme pohled na Boží slávu v její plnosti. Ježíš jako vtělený Syn tuto slávu odrážel. Byla zahalena Kristovou lidskou přirozeností, aby se na něj lidé mohli dívat a vidět Boží charakter.

Ježíš byl samozřejmě také „výraz Boží podstaty“ (Žd 1,3). Použitý řecký výraz se někdy užívá pro otisk, který zůstane po pečeti ve vosku nebo pro obraz vyražený na minci.

Pokud chceme znát Otce, musíme pozorně poslouchat, co o něm říká největší Učitel. Musíme ho také pozorovat. Když hledíme na Syna, vidíme v něm Otce.

`Porovnej Žd 1,1–4 s 2K 4,1–6. Čím je podle 2K 4,1–6 Ježíš a co se od něj učíme?`

Když chtěl Pavel se svými spolupracovníky učit druhé o Bohu, snažili se napodobovat Ježíše. Jako „Boží obraz“ (2K 4,4) nám Ježíš přinesl poznání Boha Otce. Pavel se vyhýbá podvodům a překrucování Božího slova; místo toho jasně vysvětluje pravdu (2K 4,2).

Bůh použil při stvoření světlo, aby zahnal tmu. Podobně nám dal svého Syna Ježíše Krista, aby zahnal nepravdivé názory a ukázal nám pravdu o sobě. Nejlépe poznáme Boha, pokud se díváme do Ježíšovy tváře (2K 4,6).

**Aplikace**

`Ježíš věrně představoval Otce. I my to máme dělat. Jsme vyzváni, abychom „následovali Božího příkladu jako milované děti“ (Ef 5,1). Co to znamená? Co se můžeme naučit od Ježíše o tom, jak to máme dělat?`

#### Další čtení: Vybrané citace od Ellen Whiteové

"Těm, kdo ho přijímají, dává moc stát se Božími syny, aby je mohl přijmout za své a aby s ním mohli prožívat celou věčnost. Jsou-li v tomto životě věrní Bohu, nakonec „budou hledět na jeho tvář a na čele ponesou jeho jméno“. Zjevení 22,4. Největším štěstím nebes je dívat se na Boha. Může hříšníka, který je zachráněn Kristovou milostí, potkat větší štěstí než to, že smí hledět do Boží tváře a znát ho jako Otce? {ZNP 222.7}

Písmo jasně ukazuje, jaký je vztah mezi Bohem a Kristem, a právě tak jasně líčí osobnost a individualitu obou. {ZNP 222.8}

Osobnost Otce a Syna a také jednota, která mezi nimi vládne, je vylíčena v sedmnácté kapitole Janova evangelia, v Kristově modlitbě za jeho učedníky: {ZNP 223.3}

Jednota, která je mezi Kristem a jeho učedníky, neruší osobnost žádného z nich. Jsou jedno, pokud jde o cíl, myšlení a povahu, nikoli pokud jde o osobnost. Podobným způsobem je i Bůh a Kristus jedno. {ZNP 223.5}"