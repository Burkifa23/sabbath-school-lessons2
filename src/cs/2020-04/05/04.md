---
title: 'Laskavý Učitel'
date: 27/10/2020
---

> <p></p>
> 5Nechť je mezi vámi takové smýšlení jako v Kristu Ježíši: 6Způsobem bytí byl roven Bohu, a přece na své rovnosti nelpěl, 7nýbrž sám sebe zmařil, vzal na sebe způsob služebníka, stal se jedním z lidí. A v podobě člověka 8se ponížil, v poslušnosti podstoupil i smrt, a to smrt na kříži. 9Proto ho Bůh vyvýšil nade vše a dal mu jméno nad každé jméno, 10aby se před jménem Ježíšovým sklonilo každé koleno – na nebi, na zemi i pod zemí – 11a k slávě Boha Otce každý jazyk aby vyznával: Ježíš Kristus jest Pán. (Fp 2,5–11)

**Osobní studium**

**Co leželo Pavlovi na srdci, když psal list věřícím do Filip? Jak jeho slovům rozumíš?**

`Fp 2,1–11`

`Fp 4,2.3`

Text Fp 2,1–11 je jeden z nejhlubších textů v celé Bibli. Mluví o Kristu, o jeho božství, vtělení, lidské přirozenosti a o jeho smrti na kříži. Popisuje Ježíšovu dlouhou a těžkou cestu směrem dolů – z nebe až na Golgotu (Fp 2,5–8). Mluví také o tom, jak ho Otec nade všechno vyvýšil, aby se mu každý poklonil (Fp 2,9–11). Těchto několik veršů obsahuje „celý balíček“ úžasné pravdy.

Pavel doufá, že věřící ve Filipech se budou učit od Ježíše. Vždyť Ježíš se stal člověkem – vzal na sebe podobu služebníka, „stal se jedním z lidí“ (Fp 2,7) – a dokonce podstoupil smrt na kříži. O co víc bychom měli i my žít sebeobětavě, vycházet si navzájem vstříc a podřizovat se jedni druhým…

Pavel nám připomíná, že se od Ježíše jako největšího Učitele můžeme hodně naučit. Máme se učit z toho, co během své pozemské služby řekl. Máme se učit ze zázraků, které vykonal, a z toho, jak se choval k lidem kolem sebe – nejen k bohatým a vysoce postaveným, ale především k chudým, slabým a odstrkovaným. Jeho laskavost může být vzorem našeho chování k druhým lidem. Měnit nás bude i to, když budeme přemýšlet o jeho ochotě vyměnit slávu nebe za jesle ve chlévě. Je to pro nás velká lekce!

V protikladu k tomu nás svět často vyzývá, abychom se vyvyšovali a chlubili svými úspěchy. Jesle v Betlémě, kříž na Golgotě a největší Učitel nás však chtějí naučit něco jiného. Boží velké dílo spásy nebylo provedeno vyvyšováním se, ale pokorou před Bohem a ochotou sloužit.

**Aplikace**

`V jaké situaci bys mohl svou pokorou ukazovat druhým na Krista? Možná dokonce i dnes?`

#### Další čtení: Vybrané citace od Ellen Whiteové

"Velmi často se stává, že provinilec sice vyzná svou chybu, ale znovu a znovu ji opakuje, až postižený usoudí, že odpouštění už bylo dost. Spasitel nám však jasně říká, jak se máme chovat k bloudícím: „Když tvůj bratr zhřeší, pokárej ho, a bude-li toho litovat, odpusť mu.“ Lukáš 17,3... {PM 124.3}

Bloudí-li tvoji bratři, máš jim odpustit. Jestliže přijdou a přiznají svou chybu, neměl bys říkat: Nevěřím, že jsou dost pokorní. Nemyslím, že své doznání myslí upřímně. Proč je soudíš, jako bys uměl číst v jejich srdcích? Slovo Boží vybízí: „Bude-li toho litovat, odpusť mu. A jestliže proti tobě zhřeší sedmkrát za den a sedmkrát k tobě přijde s prosbou: ‚Je mi to líto,‘ odpustíš mu!“ Lukáš 17,3.4. A nejen sedmkrát, ale sedmdesátkrát sedmkrát — právě tolikrát, kolikrát Bůh odpouští tobě. {PM 124.4}"

"Ježíš učedníkům vysvětlil, že svým odříkavým životem jim názorně ukázal, jak mají žít. Potom svolal lid, který byl nablízku a řekl: „Kdo chce jít za mnou, zapři sám sebe, vezmi svůj kříž a následuj mne.“ Matouš 16,24. Kříž připomínal římskou moc. Byl nástrojem nejkrutějšího a nejvíce ponižujícího způsobu smrti. ... Ježíš však vyzval své následovníky, aby vzali svůj kříž a nesli jej jako on. ... Znamenala ochotu přijmout nejtrpčí ponížení a jít pro Krista i na smrt. Spasitel popsal svými slovy nejvyšší možnou odevzdanost. To vše pro ně podstoupil. Ježíš netoužil po nebi, pokud bychom my byli ztraceni. Vyměnil nebeské dvory za život plný pohany a urážek a za potupnou smrt. Patřilo mu všechno bohatství, všechny poklady nebe, on však pro nás zchudl, abychom my mohli jeho chudobou zbohatnout. Máme jít cestou, kterou šel on. {TV 267.1}

Pro budoucí radost — aby mohl přivést k slávě mnoho synů — vytrpěl kříž a podstoupil pohanění. Jakkoli nepředstavitelně velká to byla bolest a hanba, radost a sláva je ještě větší. Kristus pohlédne na vykoupené, kteří budou proměněni k jeho obrazu; všichni ponesou ve svém srdci dokonalou pečeť Božího obrazu, všichni budou zrcadlit podobu Krále. Uvidí v nich výsledek svého úsilí, a to mu bude zadostiučiněním. Poté hlasem, který uslyší shromážděné zástupy spravedlivých i bezbožných, pronese slova: „Pohleďte, tyto jsem vykoupil svou krví! Pro ně jsem trpěl, pro ně jsem zemřel, aby mohli být věčně se mnou.“ Od shromážděných kolem trůnu, oděných v bílá roucha, se vzhůru ponese chvalozpěv: „Hoden je Beránek, ten obětovaný, přijmout moc, bohatství, moudrost, sílu, poctu, slávu i dobrořečení.“ Zjevení 5,12. {VDV 431.4}