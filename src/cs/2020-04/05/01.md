---
title: 'Ježíš jako největší Učitel'
date: 24/10/2020
---

### Texty na tento týden
Žd 1,1–4; 2K 4,1–6; J 1,14.18; 14,1–14; Fp 2,1–11; 2K 5,16–21

> <p>Základní verš</p>
> „Neboť Bůh, který řekl ‚ze tmy ať zazáří světlo‘, osvítil naše srdce, aby nám dal poznat světlo své slávy ve tváři Kristově.“ (2K 4,6)

Billy Graham vzpomínal, jak jednou v doprovodu generála navštívil vojáky v polní nemocnici. Jeden mladý voják „byl tak těžce zraněný, že musel ležet dolů tváří připevněn popruhy ke kovové konstrukci“. Lékař zašeptal Grahamovi: „Pochybuji, že ještě někdy bude chodit.“ Voják poprosil generála: „Pane, bojoval jsem za vás, ale nikdy jsem vás neviděl. Mohl bych vidět vaši tvář?“ Generál si lehl na zem pod kovovou konstrukci, aby si tváří v tvář popovídal s vojákem. Graham je pozoroval a všiml si, jak slza z vojákova oka padla generálovi na tvář.

V době, kdy se Ježíš narodil, potřebovalo polámané, zmrzačené, krvácející lidstvo prožít uzdravující Boží pohled. Jako kdyby lidé prosili: „Ó Bože, mohli bychom vidět tvou tvář?“ Když Otec poslal svého Syna na tuto planetu, poslal jim toho největšího Učitele. Jeho posláním bylo ukázat lidem Otcovu tvář. Od té doby máme úžasnou přednost hledět na světlo „Boží slávy ve tváři Ježíše Krista“ (2K 4,6; B21).

Když pozorujeme největšího Učitele, který sestoupil na tuto zem, co důležitého se od něj můžeme naučit?

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Ježíš Kristus byl od věčnosti jedno s Otcem, byl „obrazem Božím“, ztělesněním Boží velikosti a vznešenosti, „odleskem Boží slávy“. Přišel na svět proto, aby nám zjevil Boží slávu, aby na zem zatemněnou hříchem přinesl světlo Boží lásky, aby byl „Bohem s námi“. Proto o něm prorok řekl: „Dají mu jméno Immanuel.“ {TV 9.1}

Svým životem na zemi měl Ježíš představit Boha lidem i andělům. Byl Božím Slovem, vyjádřením Božího myšlení. V modlitbě za učedníky řekl: „Zjevil jsem tvé jméno lidem,“ — „plný slitování a milostivý, shovívavý, nejvýš milosrdný a věrný“ — „aby v nich byla láska, kterou máš ke mně, a já abych byl v nich“. Jan 17,6; 2. Mojžíšova 34,6; Jan 17,26. Toto zjevení však nebylo určeno jen Božím dětem na zemi. Náš malý svět je učebnicí vesmíru. „I andělé touží spatřit“ (1. Petrův 1,12) obdivuhodný Boží záměr plný milosti a tajemství lásky, která přináší spásu. {TV 9.2}"

Ve všem, co Kristus dělal, spolupracoval s Otcem. Vždy se snažil, aby bylo zjevné, že nic nekoná bez něho. Zázraky činil vírou a modlitbou. Chtěl, aby všichni znali jeho vztah k Otci. „Otče, děkuji ti, žes mě vyslyšel. Věděl jsem sice, že mě vždycky slyšíš, ale řekl jsem to kvůli zástupu, který stojí kolem, aby uvěřili, že ty jsi mě poslal.“ Jan 11,41.42. Kristus chtěl dát učedníkům i ostatním lidem co nejpřesvědčivější důkaz o svém vztahu k Otci. Chtěl jim ukázat, že jeho slova jsou pravdivá. {TV 341.3}

Kristus vzal na sebe lidství. Přišel na tento svět, aby se spojil s lidstvem a zjevil našeho nebeského Otce hříšným lidským bytostem. Ten, který byl u svého Otce od počátku, ten, který byl jasným obrazem neviditelného Boha, byl jediný, kdo mohl zjevit Boží povahu lidem. Byl ve všem učiněn podobným svým bratřím. Stal se člověkem z masa a kostí, jako jsme my. Míval hlad a žízeň. Býval unavený. Potřeboval jíst a občerstvit se spánkem. Sdílel osud člověka. Byl však neposkvrněným Božím Synem. Žil na zemi jako cizinec a host. Byl na světě, ale ne ze světa. Byl pokoušen a zkoušen, jako jsou dnes pokoušeni a zkoušeni lidé. Přesto však nikdy nezhřešil. Byl něžný, laskavý a soucitný. Vždy myslel na druhé. Představoval Boží povahu a neustále sloužil Bohu a člověku. {ZNP 223.6}