---
title: 'V Duchu a v pravdě'
date: 10/11/2020
---

> <p></p>
> 19Žena mu řekla: „Pane, vidím, že jsi prorok. 20Naši předkové uctívali Boha na této hoře, ale vy říkáte, že místo, na němž má být Bůh uctíván, je v Jeruzalémě!“ 21Ježíš jí odpoví: „Věř mi, ženo, že přichází hodina, kdy nebudete ctít Otce ani na této hoře ani v Jeruzalémě. 22Vy uctíváte, co neznáte; my uctíváme, co známe, neboť spása je ze Židů. 23Ale přichází hodina, ano, již je tu, kdy ti, kteří Boha opravdově ctí, budou ho uctívat v Duchu a v pravdě. A Otec si přeje, aby ho lidé takto ctili. 24Bůh je Duch a ti, kdo ho uctívají, mají tak činit v Duchu a v pravdě.“ (J 4,19–24)

**Osobní studium**

Mezi nejkrásnější novozákonní příběhy o tom, jak Ježíš pomáhal zlomeným lidem, je příběh o samařské ženě u studny.

`Uvažuj o textu J 4,7–26. Co řekl Ježíš samařské ženě o uctívání Boha? Jak se vůbec dostali k tomuto tématu? Co je pro Ježíše na uctívání nejdůležitější?`

Samařanka změnila téma rozhovoru a začala mluvit o tom, co bylo předmětem sporu mezi židy a samařany. Chtěla se jej zeptat na správnou podobu bohoslužby – na to, jakým způsobem by se měla náležitým způsobem projevovat Bohu úcta. Ježíš použil její taktiku a zjevil jí (a také nám) hluboké pravdy o správném uctívání a o tom, co k uctívání patří. Nejdůležitější slova čteme ve verši J 4,24: „Bůh je Duch a ti, kdo ho uctívají, mají tak činit v Duchu a v pravdě.“

Pokud chceme skutečně uctívat Pána, musíme to dělat „v Duchu“. To znamená, že to musí vycházet z Boží lásky, ze zkušenosti osobního poznání Boha. „Náboženství, které pochází od Boha, je jediným náboženstvím, které k Bohu vede. Chceme-li Bohu správně sloužit, musíme se narodit z Božího Ducha. Potom dostaneme čisté srdce a novou mysl a budeme schopni Boha dále poznávat a milovat. Budeme ochotni poslouchat všechna jeho přikázání. To je pravá bohoslužba, ovoce působení Ducha svatého.“ (DA 189; TV 115)

Uctívat máme nejen „v Duchu“, ale také „v pravdě“. Potřebujeme mít správné poznání Boha, toho, kým je, co od nás požaduje a očekává. Součástí správného uctívání je tedy i správné poznání. (Je důležité například vědět, že uctíváme Boha, který netrápí lidi celou věčnost v pekle.)

Naše vyjádření úcty k Bohu by tedy mělo stát na dvou základních prvcích: na zkušenosti, která vychází z poznání Boha a poslušnosti Bohu, a na objektivní pravdě, která nám byla o Bohu zjevena. Duch bez pravdy může vést k mělkému sentimentalismu, který stojí spíše na nestálých emocích než na něčem jiném. Protikladem je pravda bez ducha, která může vést k mrtvému formalismu. Proto potřebujeme oboje.

**Aplikace**

`Jak bys někomu vysvětlil, co znamená uctívat „v Duchu a v pravdě“? Znáš případy, kdy je třeba někomu připomenout, aby nezapomínal ani na jeden z těchto aspektů?`

#### Další čtení: Vybrané citace od Ellen Whiteové

"Chtěl, aby se žena povznesla nad formy, obřady a další sporné otázky. Řekl: „Přichází hodina, ano již je tu, kdy ti, kteří Boha opravdově ctí, budou ho uctívat v Duchu a v pravdě. A Otec si přeje, aby ho lidé takto ctili. Bůh je Duch a ti, kdo ho uctívají, mají tak činit v Duchu a v pravdě.“ Jan 4,23.24. {TV 115.2}

Ježíšova slova na ženu silně zapůsobila. Od svých kněží ani od Židů nikdy nic podobného neslyšela. Když jí Ježíš připomněl její dosavadní život, uvědomila si, že jí něco důležitého chybí. Cítila, že její duše žízní, a věděla, že voda ze studny v Sychar nemůže její žízeň uhasit. Nic v ní nikdy předtím nevzbudilo vyšší touhu. Ježíš jí ukázal, že zná všechna tajemství jejího života, a přesto cítila, že ji má rád, že jí rozumí a je jejím přítelem. Ježíšova přítomnost ji sice usvědčovala z hříchu, ale Ježíš sám ji ani jediným slovem neodsoudil. Řekl jí o své milosti, která může očistit její duši. ... {TV 115.5}

Když žena slyšela ta slova, zrodila se v jejím srdci víra. Přijala podivuhodnou zvěst z úst nebeského Učitele. {TV 115.6}"

"Poselství, které Ježíš předal samařské ženě, s níž rozmlouval u Jákobovy studny, přineslo své ovoce. Když tehdy tato žena vyslechla jeho slova, šla k obyvatelům města a vyzvala je: „‚Pojďte se podívat na člověka, který mi řekl všecko, co jsem dělala. Není to snad Mesiáš?‘ Vyšli tedy z města a šli k němu.“ „Prosili ho, aby u nich zůstal. I zůstal tam dva dny. A ještě mnohem víc jich uvěřilo pro jeho slovo.“ Jan 4,29.30.40.41. {PNL 61.1}

Když byli Ježíšovi učedníci vyhnáni z Jeruzaléma, někteří z nich našli v Samařsku bezpečné útočiště. Samařané tyto posly evangelia přivítali, takže obrácení židé sklízeli bohatou úrodu mezi těmi, kteří byli dříve jejich úhlavními nepřáteli. {PNL 61.2}