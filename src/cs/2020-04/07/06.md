---
title: 'Věrnost navzdory okolnostem'
date: 12/11/2020
---

> <p></p>
> 6Řekl jim: „Dobře prorokoval Izaiáš o vás pokrytcích, jak je psáno: ‚Tento lid ctí mě rty, ale srdce jejich je daleko ode mne; 7marná je zbožnost, kterou mne ctí, učíce naukám, jež jsou jen příkazy lidskými.‘ 8Opustili jste přikázání Boží a držíte se lidské tradice.“ 9A ještě řekl: „Jak dovedně rušíte Boží přikázání, abyste zachovali svou tradici!“ (Mk 7,6–9)

**Osobní studium**

Starověký Izrael byl obklopen národy, které byly hluboce nábožensky založené. Nešlo o žádné ateisty. Tito lidé se tak oddali uctívání a usmiřování svých bohů, že jim dokonce byli ochotni obětovat i vlastní děti. Není proto divu, že i Boží děti byly někdy v pokušení hledět na takovou „duchovní oddanost“ s obdivem. Snad jim jejich pohanští sousedé někdy připadali i „duchovnější“ a „zbožnější“, než byli oni sami. Bohu proto záleželo na tom, aby jeho lid pochopil, že v pozadí takové „zbožnosti“ je vlastně zcela zvrácené chápání Boha a že on jim nabízí něco daleko lepšího.

`Uvažuj o textu Mk 7,1–13. Jaký princip nacházíme ve verších 7–9? Co bychom v dnešní době a kultuře mohli označit za „lidské tradice“ či uznávané hodnoty (a to nejen v náboženském smyslu), které jsou ale v rozporu s Boží vůlí?`

`Všichni dnes žijeme v prostředí, které nabízí mnoho zajímavých pohledů na život, přírodu, rodinné vztahy, práci či etiku, které mohou vypadat lákavě a inspirativně. Přesto často vycházejí z předpokladů, které jsou v rozporu s tím, co nás učí náš Stvořitel. Jak si můžeme i v takovém prostředí udržet důvěru v našeho Pána a věrně jej uctívat jako tu nejvyšší a nejspolehlivější autoritu?`

Mnohé z velkých idejí dnešního světa jsou založeny na naturalistickém pohledu na rea­litu. Řada psychologů a rodinných poradců tak třeba vychází z toho, že se lidstvo evolučně vyvíjelo, a z tohoto předpokladu pak vyvozují závěry pro správné mezilidské vztahy. I když jejich rady mohou znít moudře a zajímavě, problémem je to, že vycházejí z předpokladů, které jsou v rozporu s Písmem. A pokud je navíc formulují lidé vzdělaní, považovaní společností za autority, mohou být velmi lákavé i pro křesťany.

Bůh si toto nebezpečí, kterému v dějinách byly a stále jsou vystaveny jeho děti, vždy uvědomoval. Chtěl proto s lidmi vždy budovat hluboký vztah důvěry, aby mu na základě toho, jak jej poznali, dokázali důvěřovat a s úctou jej přijímat jako autoritu i ve chvílích, kdy jsou obklopeni jinými lákavými vlivy.

**Aplikace**

`Které současné populární názory jsou v rozporu s Písmem? Které z nich znějí i pro tebe zajímavě a lákavě? Jak můžeš pomoci svým (nebo i jiným) dětem, aby se uměly v tomto nepřehledném prostředí orientovat a správně se rozhodovat?`

#### Další čtení: Vybrané citace od Ellen Whiteové

"Lidé nahrazují Boží požadavky svými vlastními nařízeními dodnes. Dokonce i křesťané se drží zvyků a ustanovení, která nejsou podložena ničím jiným než tradicí jejich předků. Boží přikázání jsou vytlačována lidskými. Lidé lpějí na svých tradicích, ctí své zvyky a nenávidí každého, kdo jim ukazuje, že se mýlí. V dnešní době, kdy máme vyzdvihovat Boží přikázání a víru v Krista, se setkáváme se stejným nepřátelstvím jako v Ježíšově době. O Božím lidu čteme: „Drak v hněvu vůči té ženě rozpoutal válku proti ostatnímu jejímu potomstvu, proti těm, kdo zachovávají přikázání Boží a drží se svědectví Ježíšova.“ Zjevení 12,17. {TV 252.5}

„Každá rostlina, kterou nezasadil můj nebeský Otec, bude vykořeněna.“ Matouš 15,13. Bůh nás vyzývá, abychom místo autority takzvaných církevních otců přijali slovo věčného Otce, Pána nebe i země. Jedině v něm je pravda bez příměsi bludu. David řekl: „Jsem prozíravější než všichni moji učitelé, neboť přemýšlím o tvých svědectvích. Rozumu jsem nabyl víc než starci, neboť tvá ustanovení zachovávám.“ Žalm 119,99.100. Všichni, kdo uznávají lidskou moc, církevní zvyky či tradice otců, by měli mít na paměti Kristova varovná slova: „Marně mě uctívají, neboť učí naukám, jež jsou jen příkazy lidskými.“ Matouš 15,9. {TV 252.6}

Satan svádí lidi, aby přestoupili druhé přikázání Boží, a pokouší se tak snížit jejich přístavu o Bytosti Boží. Svádí je k přestoupení čtvrtého přikázání, aby tak zapomněli na Boha vůbec. Bůh vyžaduje, aby byl uctíván a zbožňován přede všemi bohy pohanskými, protože je Stvořitelem a protože jemu vděčí všechny ostatní bytosti za své bytí. Takto to líčí bible. Prorok Jeremiáš praví: „Hospodin jest Bůh pravý, jest Bůh živý a král věčný… učinil zemi mocí svou, utvrdil okršlek světa moudrostí svou, a opatrností svou roztáhl nebesa. Bohové ti, kteříž nebe ani zemi neučinili, nechť zahynou z země, a nechť jich není pod nebem.“ Jeremjáš 10,10.12.11. ... Sobota jako památka tvůrčí moci Boží, připomíná Stvořitele jako tvůrce nebe a země. Je stálým svědectvím o jeho jsoucnosti a připomínkou jeho velikosti, jeho moudrosti a jeho lásky. Kdyby se byla sobota vždy světila, nebylo by bývalo bezvěrců, ani modlářů. {PP 245.2}