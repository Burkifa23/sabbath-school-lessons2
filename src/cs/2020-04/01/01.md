---
title: 'Boží škola v zahradě Eden'
date: 26/09/2020
---

### Texty na tento týden
Gn 2,7–23; Gn 3,1–6; 2Pt 1,3–11; 2Pt 2,1–17; Žd 13,7.17.24

> <p>Základní verš</p>
> „On [Hospodin], tvůj učitel, už se nebude držet stranou. Na vlastní oči uzříš svého učitele a na vlastní uši uslyšíš za sebou slovo: ‚To je ta cesta, jděte po ní‘, ať budete chtít doprava nebo doleva.“ (Iz 30,20.21)

Bible začíná známým příběhem stvoření, pokušení a pádu do hříchu. Jeho hlavními postavami jsou: Bůh, Adam, Eva a had. Děj se odehrává v nádherné rajské zahradě nazvané Eden a jednotlivé události na sebe logicky navazují. Bůh stvořil svět a dal Adamovi a Evě určité příkazy. Adam a Eva však zhřešili a museli z Edenu odejít.

Hned od prvního dne svého života vstoupili lidé do velké Boží školy, kde se měli od svého nebeského Otce a velkého Učitele učit poznávat život, jeho smysl a směřování. Bližší pohled na tento příběh v kontextu Boží výchovy nám odhalí nové souvislosti, které mohou být aktuální i pro nás dnes.

„Systém vzdělávání, který byl ustanoven už na počátku světa, měl být modelem pro celou budoucnost. Jako názorná ilustrace těchto principů byla založena škola v Edenu, v domově našich prvních rodičů. Zahrada Eden byla učebnou a příroda učebnicí. Sám Stvořitel byl učitelem, který vyučoval své studenty, naše prarodiče.“ (Ed 20; Vých 13)

Bůh byl zakladatelem, ředitelem a učitelem této první školy. Jak však víme, Adam a Eva si nakonec vybrali jiného učitele a naučili se něco špatného. Co se stalo? Proč se to stalo? Co se z toho příběhu můžeme naučit o Boží výchově?

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Celá jejich mysl i duše ukazovaly slávu Stvořitele. Když byli Adam a Eva stvořeni, stáli jen o málo „níž než andělé“ Židům 2,7. Byli obdařeni velkými duchovními a duševními schopnostmi, aby mohli nejen rozpoznávat divy viditelného vesmíru, ale také pochopit morální zodpovědnost a závazky. {Vy 13.3}

„A Hospodin Bůh vysadil zahradu v Edenu na východě a postavil tam člověka, kterého vytvořil. Hospodin Bůh dal vyrůst ze země všemu stromoví žádoucímu na pohled, s plody dobrými k jídlu, uprostřed zahrady pak stromu života a stromu poznání dobrého a zlého.“ 1. Mojžíšova 2,8-9. Zde, uprostřed nádherné přírody, nedotčeni hříchem, měli naši prarodiče získávat své vzdělání. {Vy 13.4}

Sám nebeský Otec řídil osobně jejich vzdělávání. Často je navštěvovali jeho poslové, svatí andělé, kteří jim předávali rady a pokyny. Když se v denním vánku procházeli zahradou, často zaslechli Boží hlas a osobně mohli hovořit s věčným Bohem. To, co pro ně Bůh zamýšlel, byly „myšlenky o pokoji, nikoli o zlu“ Jeremjáš 29,11. Vždy mu šlo o jejich nejvyšší dobro. {Vy 13.5}"