---
title: 'Škola v budoucnosti'
date: 23/12/2020
---

> <p></p>
> 17Toto krátké a lehké soužení působí přenesmírnou váhu věčné slávy 18nám, kteří nehledíme k viditelnému, nýbrž k neviditelnému. Viditelné je dočasné, neviditelné však věčné. (2K 4,17.18)

**Osobní studium**

`Jakou naději ti dává úvodní text? Co by mohly být některé z těch neviditelných věčných věcí, na které čekáme a které jsou nám zaslíbeny díky Ježíši? Přečti si v tomto kontextu i verše Zj 21,1.2; 2,7 a 7,14–17.`

Bez ohledu na to, jaká zaslíbení jsou nám v Ježíši nabízena, bez ohledu na množství dobrých důvodů, které máme, abychom jim věřili, faktem zůstává, že Bible nám poskytuje jen náznaky, záblesky toho, co nás čeká. Jedna věc, kterou si však můžeme být jisti, je, že to bude skvělé. Jen si představ, jaký úžasný a nádherný bude život bez ničivých účinků hříchu!

Všechny bolesti, trápení, všechno to, s čím zde zápasíme, je následkem hříchu. Kristus přišel, aby to všechno napravil. Ježíš obnoví Zemi do stavu, v jakém ji chtěl mít Bůh předtím, než přišel hřích. Ve skutečnosti to bude ještě lepší, protože uprostřed vší té slávy budeme moci vždy vidět Ježíšovy jizvy – cenu našeho vykoupení.

„Až bude z našich očí odstraněn závoj, který zatemňuje naše vidění, budeme schopni vnímat v plné nádheře krásu mikrokosmu i makrokosmu, kterou dnes poznáváme jen částečně a nedokonale. Až bude konečně odstraněna nákaza hříchu a celá země se objeví ve své plné kráse, znovu se před námi otevřou neomezené možnosti objevování. Vědci a odborníci už při pozorování přírody nenarazí na žádnou stopu zla. Budeme moci naslouchat zvukům přírody a neuslyšíme už žádný nářek ani sténání. Všechno stvoření bude zjevovat nezaměnitelný rukopis svého Tvůrce; jako by v celém obrovském vesmíru bylo velkými písmeny napsáno Boží jméno.“ (Ed 303; Vých 177)

**Aplikace**

`Zkus si představit, jaké to bude, žít věčně ve zcela novém světě, kde nebude nic z toho, co nám tu ztěžuje život. Co si myslíš, jaké to bude? Na co se nejvíc těšíš?`

#### Další čtení: Vybrané citace od Ellen Whiteové

"Přichází však den, kdy bitva bude vybojována a vítězství dobyto. Boží vůle bude plněna na zemi, tak jako se uskutečňuje v nebi. Spasení lidé nebudou znát jiný zákon než zákon nebe. Všichni budou tvořit jednu šťastnou rodinu a budou oděni rouchem chval a vděčnosti — rouchem Kristovy spravedlnosti. Celá příroda ve své nezměrné kráse vzdá Bohu chválu a úctu. Svět bude ozářen nebeským světlem. Měsíc bude svítit jako slunce a sluneční světlo bude sedmkrát silnější, než je tomu nyní. Život bude plynout v radosti. Nad zemí budou zpívat jitřní hvězdy a Boží synové budou jásat. Bůh a Kristus společně řeknou: „Už nebude hřích, už více nebude smrt.“ {ZNP 274.2}

Tento pohled na budoucí slávu, tyto scény vylíčené Bohem, by měly být Božím dětem drahé. {ZNP 274.3}

Postavte se na práh věčnosti a naslouchejte laskavému uvítání, kterého se dostane těm, kdo během svého života spolupracovali s Kristem a kdo pokládali za přednost a čest, že pro něj mohou trpět. Spolu s anděly budou klást své koruny k nohám Vykupitele a budou volat: „Hoden je Beránek, ten obětovaný, přijmout moc, bohatství, moudrost, sílu, poctu, slávu i dobrořečení… Tomu, jenž sedí na trůnu, i Beránkovi dobrořečení, čest, sláva i moc na věky věků!“ Zjevení 5,12.13. {ZNP 274.4}"