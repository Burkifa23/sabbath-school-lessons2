---
title: 'Povoláni být světlem'
date: 23/11/2020
---

> <p></p>
> 14Vy jste světlo světa. Nemůže zůstat skryto město ležící na hoře. 15A když rozsvítí lampu, nestaví ji pod nádobu, ale na svícen; a svítí všem v domě. 16Tak ať svítí vaše světlo před lidmi, aby viděli vaše dobré skutky a vzdali slávu vašemu Otci v nebesích. (Mt 5,14–16)

**Osobní studium**

Kamkoli se podíváme, máme dojem, jako by se celá naše planeta uzavírala do sebe, jako by tma vytěsňovala světlo. Přemýšlíme-li o svém životě v tomto složitém a problematickém světě, zdá se nám, jako by temnota stále více pronikala do našich domovů. Sledujeme hrůzy, které s sebou život přináší ve chvílích, kdy zápasíme s nemocí, vyrovnáváme se se ztrátou blízkých, vidíme rozpad rodin nebo se snažíme pochopit mnohé zlé věci v naší společnosti a kultuře.

Uprostřed morálního úpadku a duchovní temnoty, uprostřed tohoto vnějšího a vnitřního hluku slyšíme, jak každého z nás Ježíš oslovuje svým Kázáním na hoře.

`Uvažuj o textu Mt 5,14–16. Jaká výzva v něm zaznívá? Jaký vliv bychom měli ve společnosti jako křesťané mít? Jak ovlivňujeme pohled lidí na Boha?`

Ježíšovi posluchači seděli na břehu Ga­lilejského jezera a na hlavu jim pálilo horké letní slunce. Jak asi rozuměli Ježíšovým slovům? Ti, kteří ho poslouchali, věděli vše o světle a tmě. Určitě bylo mnoho temného, čeho se báli. Žili pod římskou okupací, v militarizované společnosti, která, přestože neměla telefony, počítače a internet, byla v mnoha aspektech stejně výkonná jako naše, v něčem dokonce ještě děsivější.

Římané byli všude. Davy na úbočí dobře věděly, že pokud by se někdo odhodlal ke vzpouře, vojáci se velmi rychle postarají o trest – i o ten nejvyšší ve formě potupné smrti ukřižováním.

Ježíš přesto vyzýval, aby lidé žili ve světle a byli světlem – aby byli milosrdní, měli čisté srdce a byli tvůrci pokoje. Právě ve společenství Ježíšových následovníků máme příležitost růst v pochopení tohoto našeho společného poslání, abychom byli světlem a dělali rozhodnutí, kterými ostatním poukážeme na Boží existenci a dobrotu.

**Aplikace**

`Jak můžeme druhým poukázat na Boží existenci a dobrotu našeho laskavého Boha?`

#### Další čtení: Vybrané citace od Ellen Whiteové

"Můžeme tvrdit, že jsme Kristovými následovníky, můžeme prohlašovat, že věříme každé pravdě obsažené v Božím slově. Našemu bližnímu to vůbec neprospěje, dokud svou víru neuplatníme v každodenním životě. Ani nejdokonalejší vyznání víry nezachrání nás ani naše bližní, nejsme-li přitom praktickými křesťany. Správný příklad prospěje světu více než všechna vyznání. {PM 196.5}

Sobecké jednání nemůže nikdy posloužit věci Ježíše Krista. {PM 196.6}

Problémy utlačovaných a chudých jsou také problémy Kristovými. V srdcích jeho následovníků musí být více vřelého soucitu, více hlubší lásky k těm, které Bůh tak miloval, že „dal svého jediného Syna, aby žádný, kdo v něho věří, nezahynul, ale měl život věčný.“ Jan 3,16. Bůh si těchto lidí váží mnohem více než jakýchkoli jiných obětí. Jestliže všechny síly věnujeme zdánlivě velkému dílu, a přitom si nevšímáme potřebných a upíráme utištěným jejich práva, Bůh naši službu nepřijme. {PM 197.1}

Základem zbožnosti je láska. Nikdo nemá čistou lásku k Bohu, i když ji vyznává sebevřeleji, nemá-li nesobeckou lásku ke svému bližnímu. Tuto lásku nezískáme tím, že se pokusíme milovat druhé. Potřebujeme mít Kristovu lásku v srdci. Rozplyne—li se sobectví v Kristu, vytryskne láska samovolně. Až zatoužíme nezištně pomáhat druhým a být jim požehnáním, až nebeská atmosféra naplní naše nitro i srdce a projeví se v naší tváři, dosáhneme plnosti křesťanské povahy. {PM 197.3}"