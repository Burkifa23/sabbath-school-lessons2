---
title: 'Život učedníka'
date: 24/11/2020
---

> <p></p>
> 18„Duch Hospodinův jest nade mnou; proto mne pomazal, abych přinesl chudým radostnou zvěst; poslal mne, abych vyhlásil zajatcům propuštění a slepým navrácení zraku, abych propustil zdeptané na svobodu, 19abych vyhlásil léto milosti Hospodinovy.“ 20Pak zavřel knihu, dal ji sluhovi a posadil se; a oči všech v synagóze byly na něj upřeny. 21Promluvil k nim: „Dnes se splnilo toto Písmo, které jste právě slyšeli.“ 22Všichni mu přisvědčovali a divili se slovům milosti, vycházejícím z jeho úst. A říkali: „Což to není syn Josefův?“ 23On jim odpověděl: „Jistě mi řeknete toto přísloví: Lékaři, uzdrav sám sebe! O čem jsme slyšeli, že se dálo v Kafarnaum, učiň i zde, kde jsi doma.“ (L 4,18–23)

**Osobní studium**

Pokud církvi opravdu záleží na tom, aby byla místem a prostředím, kde mohou lidé duchovně růst a rozvíjet se, pak je nezbytné soustředit se na Ježíše. Ježíš povolal učedníky – tedy ty, kdo se od něj měli trvale učit. Na jejich poslání je připravoval tak, že s nimi chodil. Dal jim příležitost pomáhat lidem, které měli milovat a starat se o ně. Denně jim připomínal svou vizi toho, čím by se tento svět mohl stát, kdyby se lidé začali k sobě navzájem chovat jako k bratrům a sestrám.

`Uvažuj o textu z úvodu, ve kterém Ježíš stručně a výstižně vyjádřil své poslání na této zemi. Jaké poselství Kristus zanechal svým následovníkům v těchto slovech?`

Tři roky učedníci sledovali, jak Ježíš, jejich Učitel, žije podle ideálů království, jež jim představil ve svém prvním kázání v synagoze v Nazaretu. Odpuštění, milost a láska jdou ruku v ruce s osamělostí, oddaností a utrpením. Z jeho kázání se můžeme naučit, že učednictví nemáme brát na lehkou váhu. Učedníky jsme celý život – ne pouze jeden den.

„Poslání, které Kristus svěřil učedníkům, se vztahuje na všechny věřící. Zahrnuje i křesťany, kteří budou žít před koncem času. […] Každý, ke komu promluvil nebeský hlas a kdo přijímá Kristův život, je povolán zvěstovat evangelium a pracovat pro záchranu svých bližních. Proto byla založena církev a ten, kdo do ní slavnostním slibem vstoupil, se tím zavázal ke spolupráci s Kristem.“ (DA 822; TV 524)

Jako Ježíšovi učedníci se máme každodenně ujišťovat, že Ježíš je neustále v centru našeho společenství a našeho uctívání. Nezapomeňme, že to byl Ježíš, kdo přišel s myšlenkou učednictví. Rabíni si tehdy také získávali následovníky, ale Ježíš povolal muže a ženy, aby ho následovali. Rabíni si nedokázali představit tak radikální povolání, které by předpokládalo, že být s Ježíšem je důležitější než všechno ostatní.

Jako Ježíšovi učedníci máme mít nejen úctu ke všem lidem, ale zároveň se máme snažit vytvářet prostředí, ve kterém budou moci všichni růst a rozvíjet se.

Při správné výchově mladého člověka nejde jen o to, aby se naučil žít samostatně. Správná výchova vede k tomu, že tam, kde jsme, budeme žít podle Ježíšovy výzvy: jít v jeho šlépějích, sloužit lidem v nouzi a přinášet jim dobrou zprávu evangelia.

**Aplikace**

`Jak se v životě vašeho sboru projevuje skutečnost, že se jedná o společenství Ježíšových následovníků?`

#### Další čtení: Vybrané citace od Ellen Whiteové

"Kristovi následovníci mají být světlem světa. Bůh jim však nepřikazuje, aby svítili vlastním světlem. Nechce, aby samolibě vystavovali na odiv svou dobrotu. Přeje si, aby se ztotožnili se zásadami nebes. Až se setkají s jinými lidmi, budou vyzařovat Boží světlo, které je v nich. Jejich neochvějná věrnost bude světlem pro okolí. {ZNP 17.1}

Bůh nevybírá lidi pro svou službu na základě bohatství, vzdělání nebo výřečnosti. Ptá se: „Jsou dost pokorní, aby se mnou nechali vést? Mohu jim svěřit své poselství? Budou mě správně představovat?“ {ZNP 17.5}

Nakolik Bůh může člověka naplnit svým Duchem, natolik ho může použít ve svém díle. Přijme jen takovou službu, ve které se odrážejí rysy jeho charakteru. Kristovy následovníky má svět poznat podle toho, že ztělesňují Boží nesmrtelné zásady. {ZNP 17.6}"

Srdce, ve kterém přebývá Kristus, nemůže zůstat bez lásky. Jestliže opětujeme Boží lásku, milujeme také všechny lidi. Nemůžeme mít společenství s Bohem, aniž bychom ho měli současně s lidmi. V Ježíši Kristu, kterého uctíváme, se pojí božství s lidstvím. Jsme-li spojeni s Kristem, jsme spojeni také s bližními poutem nesobecké lásky. V našem životě se pak projeví Kristovo milosrdenství a soucit. Nebudeme čekat, až za námi někdo přivede potřebné a nešťastné. Nikdo nás nebude muset obměkčovat, abychom cítili utrpení druhých. Budeme sloužit potřebným a trpícím právě tak samozřejmě a ze srdce, jako sloužil Kristus. {PM 197.4}