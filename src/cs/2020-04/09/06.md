---
title: 'Život pro druhé'
date: 26/11/2020
---

> <p></p>
> 5Nikdy, jak víte, jsme nesáhli k lichocení, ani jsme pod nějakou záminkou nebyli chtiví majetku – Bůh je svědek! 6Také jsme nehledali slávu u lidí, ani u vás, ani u jiných; 7ač jsme mohli jako Kristovi poslové dát najevo svou důležitost, byli jsme mezi vámi laskaví, jako když matka chová své děti. 8Tolik jsme po vás toužili, že jsme vám chtěli odevzdat nejen evangelium Boží, ale i svůj život. Tak jste se nám stali drahými! (1Te 2,5–8)

**Osobní studium**

`Jak by se podle slov apoštola Pavla v úvodních verších mohly a měly chovat naše sbory?`

Biblické chápání církve nemělo nikdy větší význam než dnes, v době, kdy ve společnosti nastává rozpad soudržnosti, solidarity a vzájemné důvěry. Verš Mt 18,20 nám připomíná: „Neboť kde jsou dva nebo tři shromážděni ve jménu mém, tam jsem já uprostřed nich.“ Novozákonní vize církve se formovala především v domovech věřících, kde se církev setkávala v malých skupinách, modlila se, zpívala, slavila Večeři Páně, učila se a předávala dále Ježíšova slova.

Tyto malé skupiny se staly prvními církevními školami. Byla to místa, kde se noví členové seznamovali s biblickými pravdami a učili se žít novým životem v Ježíši. Pavlovy spisy naznačují, že církev brala toto dílo výchovy velmi vážně. Například text Ř 12,2: „A nepřizpůsobujte se tomuto věku, nýbrž proměňujte se obnovou své mysli.“

První křesťané brzy zjistili, že společenství je ideální místo, kde mohou žít podle evangelia. Ve společenství máme důvod zpívat hlasitěji, modlit se vroucněji, být pozornější a soucitnější. Když posloucháme, jak ostatní mluví o Boží dobrotě, uvědomujeme si, jak dobrý byl Bůh i k nám. Když posloucháme, jaké zápasy a bolesti prožívají, uvědomujeme si Boží uzdravení v našem vlastním životě – a cítíme novou touhu stát se nástroji jeho milosti a uzdravení.

Apoštol Pavel říká, že v evangeliu je obsaženo vše: moc kříže, vzkříšení Krista i příslib jeho návratu. Na celém světě neexistuje lepší zpráva. Pavel zasvětil svůj život šíření dobré zprávy o Ježíši a dělal to opravdu poctivě a odhodlaně.

V úvodním textu Pavel připomíná, že poselství evangelia lidé nejlépe pochopí a prožijí, když svou víru prožívají ve společenství. Nikdy nesmíme zapomenout, že lidé pozorně sledují, zda náš život i společenství církve odráží poselství milosti, které nacházíme v Bibli.

**Aplikace**

`Zamysli se nad svým životem a polož si otázku: Jakým svědkem o Kristu jsem pro lidi kolem sebe? Co se z této odpovědi můžeš o sobě dozvědět?`

#### Další čtení: Vybrané citace od Ellen Whiteové

"Slova určená učedníkům platí i pro nás. Jejich Utěšitel je i naším Utěšitelem. Duch svatý dodává člověku sílu, která mu v každé tíživé situaci umožňuje vytrvat v úsilí a zápase, podpírá jej uprostřed světa plného nenávisti a pomáhá mu uvědomovat si své vlastní chyby a slabosti. Když prožíváme zármutek nebo procházíme utrpením, když se nám zdá, že naše vyhlídky do budoucnosti jsou chmurné a nejisté, a cítíme se bezradní a opuštění, Duch svatý odpovídá na modlitbu víry a naplňuje nás útěchou. {PNL 30.1}

Není pro nás důležité, abychom dokázali přesně vysvětlit, co je to Duch svatý. Kristus nám říká, že Duch svatý je Utěšitel, „Duch pravdy, jenž od Otce vychází“. Jasně o něm prohlašuje, že až bude uvádět lidi do veškeré pravdy, „nebude mluvit sám ze sebe“. Jan 15,26; 16,13. {PNL 30.3}

Podstata Ducha svatého zůstává tajemstvím. Lidé ji nedokážou vysvětlit, protože jim nebyla zjevena Bohem. Lidé, kteří se nechávají unést svou fantazií, si mohou dát do souvislosti různé oddíly Písma a vybudovat na nich lidské teorie. Pokud však církev tyto názory přijme, nijak ji to neposílí. O tajemstvích, která jsou příliš hluboká, než aby je lidé mohli pochopit, je nejlepší mlčet. {PNL 30.4}"