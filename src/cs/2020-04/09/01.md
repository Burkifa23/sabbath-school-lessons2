---
title: 'Církev – Boží škola růstu a poznání'
date: 21/11/2020
---

### Texty na tento týden
L 10,30–37; Mt 5,14–16; L 4,18–23; Jr 29,13; Mt 7,7.8; 1Te 2,6–8

> <p>Základní verš</p>
> „Také jsme nehledali slávu u lidí, ani u vás, ani u jiných; ač jsme mohli jako Kristovi poslové dát najevo svou důležitost, byli jsme mezi vámi laskaví, jako když matka chová své děti. Tolik jsme po vás toužili, že jsme vám chtěli odevzdat nejen evangelium Boží, ale i svůj život. Tak jste se nám stali drahými!“ (1Te 2,6–8)

Ježíšovi následovníci se už od prvních dní vzniku nového hnutí shromažďovali v synagogách a po domech, aby chválili Boha. Bible o nich mluví jako o lidech, kteří prostřednictvím studia Písma a uctívání toužili poznat Boha a pochopit jeho vůli pro svůj život. Bible opakovaně připomíná, že církev je místo, kde se mimo jiné odehrávají i vážné a důležité diskuse a kde lidé mohou růst v poznání Boha a jeho vůle pro svůj život.

Někdy se bojíme klást otázky. V Bibli se však setkáváme s tím, že právě otázky slouží k tomu, aby lidé lépe poznali Boha. Podobně Bible používá zaznamenané příběhy, které nám umožňují pochopit a porozumět Božím záměrům pro naše životy. Ježíš se u svých učedníků a následovníků zaměřil na tento způsob výchovy.

Pokud má být církev místem, kde mají lidé růst, musí jim poskytnout prostor pro skutečný dialog. Ve škole nám neustále opakovali: „Neexistují hloupé otázky.“ V církvi musíme poskytnout bezpečné prostředí pro každého člověka, aby mohl růst v milosti a v poznání Boha a jeho plánu pro náš život.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Když hlásali, že Kristus, vzkříšený Spasitel, je dokonalý, jejich slova měla na lidi mocný vliv, takže muži i ženy se obraceli na víru. Mnozí, kteří až dosud hanobili Spasitelovo jméno a pohrdali jeho mocí, nyní vyznávali, že jsou učedníky Ukřižovaného. {PNL 342.4}

Apoštolové neplnili své poslání ve své vlastní síle, ale v síle živého Boha. Jejich úkol nebyl snadný. Počáteční působení křesťanské církve bylo spojeno s potížemi a hlubokým zármutkem. Při své práci se učedníci neustále potýkali s bídou, pomluvami a pronásledováním; nelpěli však na svých životech a radovali se, že byli povoláni k tomu, aby trpěli pro Krista. Byli cílevědomí; v jejich snahách nebylo žádné místo pro váhavost a nerozhodnost. Byli ochotni vynaložit všecko, dokonce i sami sebe (viz 2. Korintským 12,15). Vědomí odpovědnosti, které na nich spočívalo, očišťovalo a obohacovalo jejich zkušenosti a ve vítězstvích, která vydobyli pro Krista, se projevovala Boží milost. Bůh skrze ně působil svou všemohoucností, aby evangelium zvítězilo. {PNL 343.1}"