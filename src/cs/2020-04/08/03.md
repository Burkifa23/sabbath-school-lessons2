---
title: 'Zaslíbený Mesiáš jako Učitel'
date: 16/11/2020
---

> <p></p>
> 1I vzejde proutek z pařezu Jišajova a výhonek z jeho kořenů vydá ovoce. 2Na něm spočine duch Hospodinův: duch moudrosti a rozumnosti, duch rady a bohatýrské síly, duch poznání a bázně Hospodinovy. 3Bázní Hospodinovou bude prodchnut. Nebude soudit podle toho, co vidí oči, nebude rozhodovat podle toho, co slyší uši, 4nýbrž bude soudit nuzné spravedlivě, o pokorných v zemi bude rozhodovat podle práva. Žezlem svých úst bude bít zemi, dechem svých rtů usmrtí svévolníka. 5Jeho bedra budou opásána spravedlností a jeho boky přepásá věrnost. (Iz 11,1–5)

**Osobní studium**

Ježíš je v Bibli označen jako Boží Syn, Mesiáš, Syn člověka, Spasitel, Vykupitel, Pán a Boží Beránek. Ale pro lidi, kteří ho během jeho více než tříletého veřejného působení v Judsku a Galileji znali nejlépe, byl Učitelem. Volali ho „Mistře“ nebo „Rabbi“. Obě pojmenování znamenají totéž – učitel.

Ježíš vykonával svoji veřejnou službu tím, že učil. Byl to velmi přijatelný a vhodný způsob, protože jeho dílo vykoupení se jistým způsobem podobá vyučování. Ježíšovu roli učitele předpověděl již prorok Izajáš.

`Jakým způsobem představuje prorok Izajáš (Iz 11,1–9) očekávaného Mesiáše a jeho učitelskou roli? Jak se toto zaslíbení uskutečnilo v životě a službě Ježíše?`

V Izajáši 11. kapitole se nachází jedno z nejpřekvapivějších mesiášských proroctví Písma. Verše 1–3 představují přicházejícího Mesiáše jako někoho, kdo přináší poznání, radu, moudrost a pochopení. Celá pasáž končí pozoruhodným slibem: „Zemi naplní poznání Hospodina, jako vody pokrývají moře.“ (Iz 11,9b) Možná právě toto inspirovalo Ellen G. Whiteovou, aby ve své knize o výchově poznamenala, že „úsilí o výchovu a úsilí o záchranu jsou v určitém slova smyslu totožné“ (Ed 30; Vých 19).

Přečti si text J 3,1–3. Nikodém oslovil Ježíše „Mistře“. Řekl, že Ježíšův učitelský dar pochází od Boha – pro znamení, která Ježíš vykonal, pro jeho zázraky a pohled na smysl života. Ježíš souhlasil, ne-li s titulem, který dostal, tak určitě s tím, kdo je zdrojem jeho učitelského daru. Právo učit druhé, dokonce i v Ježíšově případě, pochází od Boha. Ježíš Nikodémovi odpověděl, že se musí narodit znovu, aby viděl Boží království, pochopil ho a mohl do něj vejít.

Schopnost učit je určitě Boží dar. Bůh ho udělil, Ježíš přijal a ti, které učil, uznali, že má božskou autoritu.

**Aplikace**

`Díky Ježíši mohli lidé v jeho okolí lépe poznávat Hospodina a jeho povahu. Co jsi díky němu pochopil o Bohu ty? Jak můžeš to, co jsi poznal díky Ježíši, předávat zase dál?`

#### Další čtení: Vybrané citace od Ellen Whiteové

"Podrobně bylo popsáno také dílo, které měl Vykupitel na zemi vykonat: „Na něm spočine duch Hospodinův: duch moudrosti a rozumnosti, duch rady a bohatýrské síly, duch poznání a bázně Hospodinovy. Bázní Hospodinovou bude prodchnut.“ Pomazaný Mesiáš byl poslán, aby „nesl radostnou zvěst pokorným“; měl „obvázat rány zkroušených srdcem, vyhlásit zajatcům svobodu a vězňům propuštění, vyhlásit léto Hospodinovy přízně, den pomsty našeho Boha, potěšit všechny truchlící, pozvednout truchlící na Sijónu, dát jim místo popela na hlavu čelenku, olej veselí místo truchlení, závoj chvály místo ducha beznaděje. Nazvou je ‚Stromy spravedlnosti‘ a ‚Sadba Hospodinova‘ k jeho oslavě.“ Izajáš 11,2.3; 61,1-3. {PNL 130.2}

"Odsuzoval také jejich marnivou touhu po tom, aby jim lidé říkali ‚Mistře‘ nebo ‚Rabbi‘. Zdůrazňoval, že takové oslovení nenáleží lidem, ale Kristu. Kněží, zákoníci, přední muži, vykladači a strážci zákona byli přece bratry, dětmi jediného Otce. Ježíš nabádal lid, aby žádnému člověku nevzdával svým oslovením takovou poctu, která by naznačovala, že je pánem jejich svědomí či víry. {TV 390.1}

Co by asi řekl Kristus, kdyby žil na zemi v dnešní době vedle všech „velebných pánů“ a „důstojných otců“? Nezopakoval by svá slova: „Ani si nedávejte říkat ‚Učiteli‘: váš učitel je jeden, Kristus“? Žalm 111,9. ... {TV 390.2}

„Kdo je z vás největší, bude váš služebník. Kdo se povyšuje, bude ponížen, a kdo se ponižuje, bude povýšen.“.Matouš 23,11.12) Kristus opakovaně učil, že měřítkem skutečné velikosti je mravnost. V očích nebes je veliký ten, kdo žije pro dobro bližních a koná skutky lásky a milosrdenství. Sám Kristus, Král slávy, sloužil padlému lidstvu. {TV 390.3}

"Ukázal také, jak je možné rozeznat pravého učitele od podvodníka. „Kdo mluví sám za sebe, hledá svou vlastní slávu; kdo však hledá slávu toho, který ho poslal, ten je pravdivý a není v něm nepravosti.“ Jan 7,18. Kdo hledá vlastní slávu, mluví jen ze sebe. Jeho sobectví nakonec vždy vyjde najevo. Kristus však hledal Boží slávu. Z jeho úst vycházelo Boží slovo. To je důkazem jeho moci a potvrzením pravosti jeho učení. {TV 290.5}