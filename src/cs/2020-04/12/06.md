---
title: 'Čas pro společenství'
date: 17/12/2020
---

> <p></p>
> 13V sobotu jsme vyšli za bránu k řece, protože jsme se domnívali, že tam bude modlitebna; posadili jsme se a mluvili k ženám, které se tam sešly. 14Poslouchala nás i jedna žena jménem Lydie, obchodnice s purpurem z města Thyatir, která věřila v jediného Boha. Pán jí otevřel srdce, aby přijala, co Pavel zvěstoval. (Sk 16,13.14)

**Osobní studium**

`Ježíš byl svým učedníkům příkladem v mnoha oblastech. Jedním z nich byla i kaž­dotýdenní návštěva synagogy. I po Ježíšově zmrtvýchvstání učedníci pokračovali v tomto zvyku, podobně jako i další Ježíšovi následovníci. Synagoga se stala pro apoštoly místem, kde si mohli klást otázky o zmrtvýchvstání. Sobota poskytovala komunitě hlavní příležitost setkat se a učit. Konečně, Ježíš byl hebrejský Mesiáš, předpovězený ve svitcích, které se každou sobotu četly v synagoze. Jaké lepší místo ke zvěstování Ježíše mohli mít křesťané než synagogu, zvláště když svědčili Židům a dalším, „kteří ctili jediného Boha“ (Sk 13,16.26)?`

**Co říkají následující texty o tom, jak Ježíšovi následovníci svědčili na veřejných místech? Při jejich čtení přemýšlej o tom, kde mluvili, ke komu, co říkali a jaké to přineslo výsledky.**

`Sk 13,14–45`

`Sk 16,13.14`

`Sk 17,1–5`

`Sk 18,4`

Svědectví apoštolů bylo osobní a biblické. Pavel připomínal dějiny Izraele počínaje „praotci“ v Egyptě (Sk 13,17), potom pokračoval osídlením Kanaánu, dobou soudců a králů – až po Davida, od kterého přešel k Ježíši.

Pavel a apoštolové ukázali, jak jejich osobní zkušenosti a chápání zapadají do kontextu Písma. Poskytovali informace a diskutovali. Spojení osobního svědectví a Písma prostřednictvím kázání, učení a diskusí bylo velmi účinné. Jak ukazují biblické pasáže, někteří náboženští vůdcové záviděli apoštolům autoritu a z toho vyplývající moc, kterou měli ve vztahu k Židům i pohanům.

Církev adventistů sedmého dne má také inspirující minulost naplněnou povzbuzujícími svědectvími a výkladem Písma prostřednictvím kázání, učení a sdílení. Kombinace sobotní školy s bohoslužbou (kázáním) a jinými sobotními aktivitami (například setkáními mládeže) poskytuje silný formální základ pro poznávání a bohoslužbu v naší církvi. A přestože sobotní škola, kázání a vzájemné společenství jsou důležité (a v mnohém nezastupitelné), prožívání soboty je třeba obohatit různými dalšími aktivitami a příležitostmi k poznávání.

**Aplikace**

`Jak obvykle trávíš sobotní odpoledne po návštěvě bohoslužby? Co můžeš udělat pro to, aby sobota byla pro tebe ještě větším požehnáním?`

#### Další čtení: Vybrané citace od Ellen Whiteové

"Boží Duch působil skrze tato slova a dotýkal se nitra posluchačů. Apoštol se odvolával na starozákonní proroctví a tvrdil, že se naplnila ve službě Ježíše Nazaretského. Tím se mu podařilo přesvědčit mnohé, kteří toužili po příchodu zaslíbeného Mesiáše. Svým ujištěním, že „radostná zpráva“ o spasení neplatí jen pro židy, ale také pro pohany, vzbudil naději a radost těch, kteří podle svého původu nepatřili k Abrahamovým dětem. {PNL 100.2}

„Když Pavel a Barnabáš vycházeli ze synagógy, všichni je prosili, aby k nim o tom všem znovu promluvili příští sobotu.“ Shromáždění se konečně začalo rozcházet a „mnoho židů i obrácených pohanů“, kteří toho dne přijali radostnou zprávu, kterou slyšeli, „doprovázelo Pavla a Barnabáše; ti s nimi rozmlouvali a povzbuzovali je, aby se drželi Boží milosti“ Skutky 13,42.43. {PNL 100.3}"