---
title: 'Čas užasnout'
date: 13/12/2020
---

> <p></p>
> 1Tak byla dokončena nebesa i země se všemi svými zástupy. 2Sedmého dne dokončil Bůh své dílo, které konal; sedmého dne přestal konat veškeré své dílo. 3A Bůh požehnal a posvětil sedmý den, neboť v něm přestal konat veškeré své stvořitelské dílo. (Gn 2,1–3)

**Osobní studium**

Přemýšleli jste někdy o tom, proč se Bůh rozhodl dát nám v prvních dvou kapitolách Bible dvě zprávy o stvoření? V Gn 1. kapitole nacházíme popis stvořitelského týdne a zázraků na Zemi, která dostala nejprve podobu a pak se naplnila životem. Stvořitelský týden vyvrcholil stvořením muže a ženy šestý den. I Gn 2. kapitola podává zprávu o stvoření, ale z jiného pohledu. Soustřeďuje se na šestý den. Středem pozornosti je nyní Adam. Vše je tam připraveno pro něj a pro jeho ženu: zahrada, řeky i zvířata.

Stvoření je příliš hluboké na to, aby stačil jeden záznam. Nejprve se dozvíme o mocném Stvořiteli – Umělci, který má cit pro dokonalou krásu. Pak se setkáme s Bohem vztahů, který chce, aby se lidé navzájem milovali a aby milovali i ostatní stvoření.

`Přečti si text prvních dvou kapitol Genesis. Přemýšlej o tom, jak souvisí první sobota (Gn 2,1–3) s prvním záznamem o stvoření a jak s druhým záznamem o stvoření. Co jsi zjistil? Co znamená, že Bůh sobotu požehnal a posvětil?`

Představ si sebe jako Adama nebo Evu první sobotní den. Je to tvůj první den života, tvůj první den s partnerem a tvůj první den s Bohem. Je to den poznávání. Začneš poznávat Boha, který stvořil všechnu tu nádheru. Žasneš, když uvidíš slona a za chvíli žábu. Každý okamžik je jedinečný. Usměješ se, když uvidíš, jak skotačí žirafy nebo buvoli. Zmlkneš v němém úžasu nad tolika barvami a tvary, uchvácen symfonií zvuků. Vychutnáš si množství chutí a vůní. Budeš si užívat objevování vzájemných souvislostí. A začneš si uvědomovat, že ke vztahu patří odpovědnost, péče a láska. Prožíváš to se svým Stvořitelem a začneš to uplatňovat vůči ostatnímu stvoření.

První sobotní den nemohl být pro Adama a Evu pasivním zážitkem. Bůh pro ně vytvořil tuto příležitost, aby se zaměřili na svého Stvořitele a jeho stvoření. Byl to čas užasnout.

**Aplikace**

`Jaké různé příležitosti se naskytly Adamovi a Evě během první soboty? Které z nich, i když třeba v jiné formě, můžeš prožít i dnes? Jak mohou obohatit tvé prožívání soboty?`

#### Další čtení: Vybrané citace od Ellen Whiteové

"Veliký Hospodin položil základy země; oděl celý svět krásným šatem a naplnil jej věcmi člověku užitečnými; stvořil všechny divy země a moře. Velké dílo tvoření bylo dokončeno v šesti dnech. A Bůh „odpočinul v den sedmý ode všeho díla svého, kteréž byl udělal. I požehnal Bůh dni sedmému a posvětil ho; nebo v něm odpočinul Bůh ode všeho díla svého, kteréž byl stvořil, aby učiněno bylo“. 1. Mojžíšova 2,2.3. Bůh shlížel s uspokojením na dílo svých rukou. Vše bylo dokonalé, hodné svého božského tvůrce. Bůh odpočíval, nikoli že byl unaven, nýbrž aby se potěšil z plodů své moudrosti a dobroty a z projevů své slávy. Když odpočinul sedmého dne, posvětil jej Bůh, odlišil jej jako den odpočinku pro člověka. Podle příkladu Stvořitele má člověk odpočívat v tento posvěcený den tak, že pohlédne k nebi a k zemi a přemýšlí o velkém stvořitelském díle Božím, a když popatří na důkazy Boží moudrosti a dobroty, jeho srdce naplní se láskou a úctou ke Stvořiteli. {PP 23.4}

V ráji zbudoval Bůh památník svého stvořitelského díla tím, že požehnal sedmému dni. Sobotu svěřil Adamovi, otci a představiteli lidstva. Její zachovávání mělo být aktem vděčného uznání od všech, kteří budou žít na zemi, že Bůh je jejich Stvořitelem a jejich pravým Vládcem, že jsou dílem jeho rukou a že jsou poddáni jeho moci. Zřízení soboty mělo tudíž cele smysl vzpomínkový pro všechno lidstvo. Nebylo v něm nic nejasného a platilo neomezeně pro všechny. {PP 24.1}

Bůh viděl, že sobota je pro člověka nutná i v ráji. Člověku bylo třeba, aby v jednom ze sedmi dní odložil své vlastní zájmy a snahy, aby mohl plně rozjímat o díle Božím a přemýšlet o Boží moci a milosrdenství. Potřeboval sobotu, aby si živě připomněl Boha a vzbudil v sobě vděčnost, protože vše, co má a z čeho se raduje, pochází z dobrotivé ruky Stvořitelovy. {PP 24.2}"