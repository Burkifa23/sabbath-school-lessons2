---
title: 'Čas nových zkušeností'
date: 14/12/2020
---

> <p></p>
> 19Mojžíš jim řekl: „Nikdo ať si nenechává nic do rána!“ 20Ale oni Mojžíše neposlechli a někteří si něco do rána nechali. To však zčervivělo a páchlo. Mojžíš se na ně rozlítil. 21Sbírali to tak ráno co ráno, kolik každý k jídlu potřeboval. Když však začalo hřát slunce, rozpustilo se to. 22Šestého dne nasbírali toho chleba dvakrát tolik, totiž dva ómery na osobu. Tu přišli všichni předáci pospolitosti a oznámili to Mojžíšovi. 23Ten jim řekl: „Toto praví Hospodin: Zítra je slavnost odpočinutí, Hospodinův svatý den odpočinku. Co je třeba napéci, napečte, a co je třeba uvařit, uvařte. A vše, co přebývá, uložte a opatrujte do rána.“ 24Uložili to tedy do rána, jak Mojžíš přikázal. A nezapáchalo to, ani se do toho nedali červi. 25Mojžíš pak řekl: „Snězte to dnes, protože dnes je Hospodinův den odpočinku. Dnes nenajdete na poli nic. 26Šest dní budete sbírat, ale sedmý den je den odpočinku. Ten den nebude nic padat.“ 27Když přesto někteří z lidu sedmého dne vyšli, aby sbírali, nic nenašli. 28Hospodin řekl Mojžíšovi: „Jak dlouho se budete zpěčovat a nebudete dbát mých příkazů a řádů? 29Hleďte, vždyť Hospodin vám dal den odpočinku. Proto vám dává šestého dne chléb na dva dny. Zůstaňte každý, kde jste, ať nikdo sedmého dne nevychází ze svého místa.“ 30Lid tedy sedmého dne odpočíval. (Ex 16,19–30)

**Osobní studium**

Když Hospodin pověřil Mojžíše, aby vyvedl Izraelce z Egypta, bylo zřejmé, že otroci se v Egyptě necítili jako Boží děti. Potřebovali znovu objevit, kdo je Bůh, který vyžaduje jejich úctu a dává jim tak mnoho zaslíbení o úžasné budoucnosti. Sobota byla klíčovou poznávací zkušeností na jejich cestě znovuobjevování Boha. Stala se také jasným znamením pro ostatní národy o zvláštním vztahu mezi Hospodinem a Izraelem. Zkušenost s manou symbolizuje Boží způsob výchovy Izraele.

`Co se měli Izraelci naučit z příběhu zaznamenaném v Ex 16,14–30?`

Bůh udělal pro Izraelce zázrak s manou a každý den jim dal přesně tolik, kolik potřebovali. Kdyby jim dával zásobu na několik dní, mohlo by se stát, že zapomenou, kdo se o ně stará. Každý den pro ně Bůh vykonal zázrak, aby pocítili jeho péči. V sobotu však byla situace jiná, stejně jako den byl jiný. V souvislosti se sobotou Bůh udělal dva zázraky: v pátek jim dal dvojnásobné množství – i na sobotu – a jídlo se přes noc nezkazilo. To, co Izraelcům zůstalo na sobotu, je mělo vést k úžasu nad Bohem, který byl jejich Vysvoboditelem. Znovu si měli uvědomit, co znamená být lidem patřícím Hospodinu.

Izraelité měli jíst manu celých čtyřicet let (Ex 16,35). Bůh přikázal Mojžíšovi, aby odložil jeden ómer many jako připomínku, že Hospodin se o svůj lid na poušti staral (Ex 16,32.33). Měla to být také připomínka zvláštní zkušenosti se sobotním dnem. I při jiných příležitostech jim dal Bůh najevo, že sobota je výjimečná.

Prostřednictvím soboty Hospodin pomohl Izraelcům znovu objevit svou identitu a svého Boha. Aby lépe pochopili, jaký je, a aby s ním mohli budovat trvalý smluvní vztah, vyzval je Bůh k zachovávání soboty jako svatého dne.

**Aplikace**

`Představ si, že se mluvíš s teenagerem, který považuje sobotu za „nudnou“. Zachovává ji jen proto, že to přikazuje Bible, a hlavně jeho rodiče. Jaké návrhy mu dáš, abys mu pomohl objevit nový smysl soboty jako pozitivní zkušenosti?`

#### Další čtení: Vybrané citace od Ellen Whiteové

V době vyjítí z Egypta bylo lidu Božímu připomenuto především ustanovení o sobotě. Když ještě žili v porobě, snažili se je jejich dozorci přimět, aby pracovali v sobotu, protože na nich vyžadovali každý týden větší množství práce. Pracovní podmínky byly stále tvrdší a přísnější. Izraelští však byli vysvobozeni z otroctví a uvedeni na místo, kde mohli nerušeně zachovávat všechna ustanovení Hospodinova. Na Sinaji byl vydán zákon a jeho opis, „psaný prstem Božím,“ (2. Mojžíšova 31,18) byl dán Mojžíšovi. A téměř celých čtyřicet let, kdy putovali po poušti, byl Izraelským stále připomínán Bohem ustanovený den odpočinku tím, že každého sedmého dne nepadala mana, zato se vždy zázračně zachovala dvojnásobná dávka, která spadla v den přípravy. {PK 118.2}

"Kristus za svého působení na zemi zdůrazňoval závaznost požadavků zachovávání soboty; v celém svém učení dával najevo úctu k nařízení, které sám vydal. Za dnů Kristových byla sobota tak převrácena, že v jejím zachovávání se obrážela spíše povaha sobeckého a svévolného člověka než povaha Boží. Kristus potíral falešné učení, jímž ti, kdož tvrdili, že znají Boha, překrucovali povahu Boží. Ačkoli byl stíhán krutým nepřátelstvím rabínů, nepřizpůsobil se Kristus ani zdáním jejich požadavkům, nýbrž kráčel přímo vpřed, zachovávaje sobotu podle zákona Božího. {PK 119.3}

Jasnou řečí dával najevo svou úctu k zákonu Hospodinovu. „Nemyslete, že jsem přišel zrušit zákon a proroky,“ pravil Kristus; „nepřišel jsem zrušit, ale naplnit, neboť vpravdě pravím vám: Dokud nepomine nebe a země, nepomine ani písmenko ani háček ze zákona, až se všecko splní. Kdo by tedy zrušil jediný z těchto nejnepatrnějších příkazů a tak učil lidi, nejnepatrnějším bude nazván v království nebeském; kdo by je však činil a jim učil, bude nazván velikým v království nebeském.“ Matouš 5,17-19. {PK 119.4}"