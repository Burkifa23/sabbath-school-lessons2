---
title: 'Milovat a bát se Boha'
date: 11/10/2020
---

> <p></p>
> 9I napsal Mojžíš tento zákon a předal jej kněžím, Léviovcům, kteří nosili schránu Hospodinovy smlouvy, i všem izraelským starším. 10Mojžíš jim přikázal: „Každého sedmého roku, v roce určeném k promíjení dluhu, o slavnosti stánků, 11až přijde celý Izrael, aby se ukázal před tváří Hospodina, tvého Boha, na místě, které vyvolí, budeš předčítat tento zákon před celým Izraelem, aby jej slyšeli. 12Shromáždi lid, muže i ženy a děti i hosta, který žije v tvých branách, aby slyšeli a učili se bát Hospodina, vašeho Boha, a bedlivě dodržovali všechna slova tohoto zákona. 13Též jejich synové, kteří ho ještě neznají, ať poslouchají a učí se bát Hospodina, vašeho Boha, po všechny dny, co budete žít v zemi, do níž přejdete přes Jordán, abyste ji obsadili.“ (Dt 31,9–13)

**Osobní studium**

Deuteronomium obsahuje poslední Mojžíšova slova adresovaná nové generaci Izraele, která měla konečně překročit hranice zaslíbené země. Než se tak stane, má pro ně velmi jasné poselství a pokyny.

`Jak v úvodních verších rozumíš výrazu „bát se Hospodina“?`

Způsob, jakým Bůh předal Izraelcům svůj zákon, sledoval určitý záměr. Udělal vše pro to, aby na jeho zákony nikdy nezapomněli. Bůh se tu projevil jako moudrý a trpělivý pedagog. Učí, opakuje, posílá proroky a své služebníky, aby lidem předali to, co jim chce říct. Dělal to neustále a opakovaně. Mnohé knihy Staré smlouvy jsou vlastně popisem Boží snahy naučit svůj lid žít správným způsobem.

V uvedeném textu si všimni, jak Mojžíš zdůrazňuje potřebu učit zákon budoucí generace. Mojžíš to popisuje jako dvoustupňový proces. Děti mají nejprve poslouchat zákon a pak se mají „učit se bát Hospodina“ (Dt 31,13).

Nejprve budou poslouchat a pak se budou učit bát se Boha. To znamená, že bázeň není přirozeným důsledkem poznání zákona. Bát se Boha se musejí teprve naučit. Mojžíš naznačuje, že přechod od poznání k bázni je určitý proces, ne bezprostřední vztah příčiny a následku.

Co znamená „bát se Boha“? Lidé přece dostali příkaz: „Budeš milovat Hospodina, svého Boha, celým svým srdcem a celou svou duší a celou svou silou.“ (Dt 6,5) Mohli bychom to přirovnat k tomu, když dítě miluje svého laskavého rodiče a zároveň ho respektuje a má k němu úctu. Milující rodič svému dítěti prokazuje lásku a péči i tím, že jasně formuluje své požadavky a bere je vážně. Pokud máme takového rodiče, pak pokud uděláme něco špatného, poneseme následky svého provinění. Ano, Boha můžeme (a máme) milovat a zároveň se ho máme bát.

Nejsou to protichůdné pocity. Čím lépe Boha známe, tím více ho milujeme pro jeho dobrotu. A zároveň, čím lépe Boha známe, tím před ním máme větší respekt (bázeň), protože vidíme, jaký je svatý a spravedlivý, a jak hříšní a nespravedliví jsme my v porovnání s ním. Je to jen jeho milost – nezasloužená přízeň – že nás nezavrhl.

**Aplikace**

`Jak rozumíš tomu, že Boha máme milovat a zároveň se ho bát? Opravdu se něco takového dá naučit? Neměla by láska či úcta být něčím přirozeným, k čemu bychom se neměli nutit?`

#### Další čtení: Vybrané citace od Ellen Whiteové

"Církevní učitelé by měli s větší pozorností vykládat lidu skutečnosti a poučení z biblických dějin a výstrahy a požadavky Páně. Měli by je přednášet prostým jazykem, přiměřeným chápání dětí. Jak duchovní, tak rodiče by měli dohlédnout na to, aby se mladí učili z Písma svatého. {PP 373.4}

Rodiče by měli upoutávat zájem svých dětí o rozmanitá poučení, která jsou zachycena na svatých stránkách bible. Chtějí-li však, aby jejich syny a dcery upoutalo slovo Boží, musejí mít sami o ně zájem. ... Ti, kdož chtějí, aby jejich děti milovaly a ctily Boha, musejí rozprávět o laskavosti Boží, jak je zjevuje slovo Boží a dílo stvoření. {PP 373.5}

Každá kapitola a každý verš bible je obcování Boha s člověkem. Předpisy bible bychom si měli přivázat k ruce jako znamení a mezi oči jako čelenku. Bude-li se jim lid Boží pilně učit a řídit se jimi, povedou ho jako oblakový sloup ve dne a ohnivý sloup v noci, který vedl Izraelské. {PP 373.6}"

"Pravá úcta k Bohu je vzbuzována pocitem nekonečné velikosti Boží a uvědoměním si přítomnosti Boží. Tento pocit přítomnosti Neviditelného hluboce působí na každé srdce. Chvíle, kdy se modlíme, a místo, na němž se modlíme, jsou svaté, protože je tam přítomen Bůh. A projevuje-li se úcta v jednání a chování, vzbuzuje ještě hlubší pocity. „Svaté a hrozné jest jméno jeho,“ praví žalmista. Andělé, když vyslovují toto jméno, zahalují své tváře. S jakou úctou pak musíme my, kteří jsme padlí a hříšní, brát toto jméno do úst! {PK 32.2}

"Bůh nás miluje nevýslovnou láskou. Naše láska vůči němu se probudí v okamžiku, kdy začneme chápat, co je skutečná šířka a délka, výška a hloubka Kristovy lásky, která přesahuje každé poznání. Naše zatvrzelé srdce se stane přístupnějším a pokornějším, když se nám ukáže Kristova úžasná dobrota a poznáme, jak nás miloval v době, když jsme byli ještě hříšníci. Hříšník se mění a stává se Božím dítětem. Bůh nepoužívá násilných opatření, ale láskou vypuzuje hřích ze srdce člověka. Láskou mění pýchu v pokoru, nepřátelství a nevíru v lásku a důvěru. {MON 47.5}

Zákon je projevem Boží povahy. Sledujte dokonalé zásady svého nebeského Otce, které jsou základem jeho vlády! {MON 48.1}"