---
title: 'Ježíš, náš vzor'
date: 15/10/2020
---

> <p></p>
> 28Ježíš jim řekl: „Teprve až vyvýšíte Syna člověka, poznáte, že já jsem to a že sám od sebe nečiním nic, ale mluvím tak, jak mě naučil Otec. 29Ten, který mě poslal, je se mnou; nenechal mě samotného, neboť stále dělám, co se líbí jemu.“ (J 8,28.29)

**Osobní studium**

Pokud se chceme něco naučit, pak nám často více než všechny poučky pomůže názorný příklad a ukázka. Ježíš Kristus, Boží Syn, žil jako jediný člověk v dokonalé poslušnosti Otce a v dokonalé poslušnosti Božího zákona. Žil tak nejen proto, aby mohl být naším zástupcem, kterým se opravdu stal, ale i naším vzorem.

`Přečti si verše L 2,51.52; Fp 2,8; Žd 5,8; J 8,28.29. Co říkají tyto texty o Kristově poslušnosti během celého jeho života?`

Jan výstižně napsal: „Kdo říká, že v něm zůstává, musí žít tak, jak žil on.“ (1J 2,6) Jestliže se soustředíme na Kristův život a jeho pozemskou službu, snadno pochopíme, jakou radost působil Otci svou poslušností. Kristus svým životem obhajoval Boží zákony a naplnil proroctví.

Mojžíš na Boží vyzvání zapsal zákon, aby byl svědkem pro izraelský národ. Podobně Kristus byl živým ztělesněním svědectví pro apoštoly, následovníky i pro všechny ostatní lidi. Nedostali jsme jen jakýsi soubor pravidel, která máme zachovávat, ale máme také příklad Ježíše – člověka z masa a krve – který máme následovat.

`Jaký lepší vzor poslušnosti můžeme ukázat mladým lidem než Krista?`

„Víra, která tvrdí, že nemusíme Boha poslouchat, není pravá víra. Je to spíše postoj, který tvrdí něco, co není pravda. ‚Je to skutečně milost, že jste zachráněni. Sami k tomu nemůžete přidat nic, než že vírou přijmete, co Bůh pro vás učinil.‘ (Ef 2,8) ‚Víra, která se neprojevuje činy, je sama o sobě mrtvá a bezcenná.‘ (Jk 2,17)

Ježíš Kristus, dříve než přišel na tuto zemi, nechal o sobě napsat: ‚Plnit, Bože můj, tvou vůli je mým přáním, tvůj zákon mám ve svém nitru.‘ (Ž 40,9) Předtím, než se po svém pobytu na zemi vrátil k Otci, řekl: ‚Zachováte-li má přikázání, zůstanete v mé lásce, jako já zachovávám přikázání svého Otce a zůstávám v jeho lásce.‘ (J 15,10) Bible nás také upozorňuje: ‚Podle toho víme, že jsme ho poznali, jestliže zachováváme jeho přikázání. Kdo říká, že v něm zůstává, musí žít tak, jak žil on.‘ (1J 2,3–6)“ (SC 61; CVP 62.63)

**Aplikace**

`Co tě na Ježíšově životě nejvíc inspiruje? Co by ses od něj rád naučil? V čem bys mu chtěl být podobný? Co můžeš udělat pro to, abys lépe následoval Kristův příklad v každé oblasti svého života, a tak byl i lepším učitelem pro ostatní?`

#### Další čtení: Vybrané citace od Ellen Whiteové

"Nemyslete na své nesnáze. Myslete na sílu, kterou můžete získat v Kristově jménu. Uchopte se ve své obrazotvornosti neviditelných věcí. Upněte své myšlenky k důkazům velké lásky, kterou k vám má Bůh. Víra může obstát ve zkoušce, odolat pokušení a překonat zklamání. Ježíš žije jako náš obhájce. Všechno, co nám zajišťuje jeho přímluva, je naše. {ZNP 264.1}

Nemyslíte si, že Kristus si cení lidí, kteří žijí cele pro něho? Nemyslíte si, že navštěvuje ty, kdo se jako milovaný Jan ve vyhnanství octli pro něho v těžkostech a tvrdých zkouškách? Bůh nestrpí, aby jediný z jeho věrných pracovníků zůstal sám, bojoval proti velké přesile a prohrál. Uchovává jako vzácný klenot každého, jehož život je skryt s Kristem v něm. O každém takovém člověku říká: „Učiním tě pečetním prstenem, neboť jsem tě vyvolil.“ Ageus 2,23. {ZNP 264.2}"