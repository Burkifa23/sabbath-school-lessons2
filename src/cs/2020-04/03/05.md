---
title: 'Když dva dělají totéž…'
date: 14/10/2020
---

> <p></p>
> 20Tak to učinil Chizkijáš v celém Judsku. Činil, co bylo dobré, správné a pravdivé před Hospodinem, jeho Bohem. 21Při celém díle, které začal pro službu v domě Božím a pro zákon a přikázání, dotazoval se svého Boha; činil je celým svým srdcem a dílo se mu dařilo. (2Pa 31,20.21)

> <p></p>
> 23Namáhal jsem se usilovněji, ve vězení jsem byl vícekrát, ran jsem užil do sytosti, smrti jsem často hleděl do tváře. 24Od Židů jsem byl pětkrát odsouzen ke čtyřiceti ranám bez jedné, 25třikrát jsem byl trestán holí, jednou jsem byl kamenován, třikrát jsem s lodí ztroskotal, noc a den jsem jako trosečník strávil na širém moři.

> <p></p>
> 28A nadto ještě na mne denně doléhá starost o všechny církve. 29Je někdo sláb, abych já nebyl sláb spolu s ním? Propadá někdo pokušení, abych já se tím netrápil? (2K 11,23–25.28.29)

**Osobní studium**

Respektování principů, které nám představuje Boží zákon, může člověku přinést do života mnoho užitku a požehnání. Důkazem toho jsou ti, jimž Bůh žehnal. Jozue svědomitě dbal na Boží přikázání a byl Izraelcům dobrým vůdcem. Bůh nejednou připomněl Izraelcům, že pokud se budou řídit podle jeho zákona, budou prosperovat.

`Jaké jsou podle úvodního textu hlavní důvody toho, že se Chizkijášovi dobře dařilo?`

`Nezáleží na tom, jaké má člověk vzdělání, důležitá je poslušnost. Naše děti a mladí lidé však nejsou hloupí. Dříve nebo později si všimnou, že někteří lidé jsou věrní, laskaví a poslušní, a přesto je stihne nějaké neštěstí. Jak to vysvětlit?`

Nedá se to vysvětlit. Neumíme to vysvětlit. Žijeme ve světě hříchu a zla, ve světě, v němž zuří velký spor. Nikdo z nás není vůči vlivům zla imunní.

`Co o tomto problému hovoří následující texty? Jak jim rozumíš? Mk 6,25–27; Jb 1. a 2. kapitola; 2K 11,23–29`

Stává se, že i dobrým a věrným lidem, kteří dodržují Boží zákony, se nedaří. Alespoň ne v tom smyslu, jak to chápe svět. I to by mohla být část odpovědi na tuto složitou otázku. A jestliže se rozhodneme mluvit o významu zákona pro člověka, tato otázka se určitě objeví. Co myslíme pod pojmem „prosperita“? Co řekl žalmista? „Den v tvých nádvořích je lepší než tisíce jinde; raději chci stát před prahem domu svého Boha, než prodlévat v stanech svévolnosti.“ (Ž 84,11) Není pochyb, že podle měřítek světa i ti, kteří jsou věrní Bohu a poslušní jeho zákona, někdy neprosperují. Alespoň zatím.

Je tedy zřejmé, že když dva dělají totéž, nepřinese to vždy stejné výsledky. Žijeme totiž na zemi, kde stále ještě vládne hřích a zlo, které vše rozbíjí a ničí. Když dva lidé věrně dodržují Boží zákon, nemusí jim to oběma do života přinést to, co bychom z našeho pohledu mohli zhodnotit jako úspěch a požehnání. I když to není snadné k pochopení, měli bychom o tom otevřeně mluvit i s dětmi a mladými lidmi, abychom je připravili na realitu života na této zemi.

**Aplikace**

`Přečti si Žd 11,13–16. Jak se ti daří uchovat si víru a věrně respektovat Boží přikázání i ve chvílích, kdy se ti vůbec nedaří, místo požehnání přicházejí nové problémy, a zdá se, že Bůh mlčí?`

#### Další čtení: Vybrané citace od Ellen Whiteové

"Ezechiáš a jeho druzi zavedli různá nápravná opatření, aby pozvedli a upevnili duchovní i časné zájmy království. „Ve všem Judstvu“ král „činil, což dobrého, přímého a pravého jest před Hospodinem Bohem. A ve všelikém díle, kteréřžkoli začal,,…. Celým srdcem svým to činil, a šťastně se mu vedlo.“ „V Hospodina Boha Izraelského doufal,….aniž se uchýlil od něho, a ostříhal přikázání jeho, kteráž byl přikázal Hospodin Mojžíšovi. A byl Hospodin s ním; k čemuž se koli obrátil, štastně se mu vedlo.“ 2. Paralipomenon 31,20.21; 2. Královská 18,5-7. {PK 221.3}

Panování Ezechiášovo se vyznačovalo řadou prozíravých opatření, která ukázala okolním národům, že Bůh Izraele je se svým národem. {PK 221.4}

Od dnů Davidových nepanoval král, který by tak mnoho vykonal pro zřízení království Božího v době odpadnutí, jako vykonal Ezechiáš. Umírající panovník sloužil svému Bohu věrně a utvrzoval víru lidu v Hospodina jako v jeho Svrchovaného vládce. {PK 223.3}"

"Ježíš nezasáhl a svého služebníka nevysvobodil. Věděl, že Jan v této zkoušce obstojí. Spasitel by jej byl rád navštívil ve vězení a svou přítomností rozptýlil žalářní temnotu. Nemohl se však sám vydat do rukou nepřátel, a ohrozit své poslání. Jan se měl stát mučedníkem, aby mohl být příkladem pro tisíce dalších lidí, kteří přijdou po něm a budou muset jít z vězení na smrt. Až budou Ježíšovi následovníci, zdánlivě opuštění Bohem i lidmi, trpět v osamělých vězeňských celách, umírat mečem nebo na mučidlech či na hranicích, bude je posilovat vědomí, že podobnou zkouškou prošel i Jan Křtitel, o jehož věrnosti vydal svědectví sám Kristus. {TV 141.2}

Pán Bůh dopustil, aby satan zkrátil pozemský život Božího posla, ale na život, který „je skryt spolu s Kristem v Bohu“ (Koloským 3,3), nepřítel sáhnout nemůže. Satan se radoval, že ranil Krista, ale zvítězit nad Janem se mu nepodařilo. Smrt navždy zbavila Jana Křtitele pokušení. Satan v tomto boji ukázal svoji pravou tvář — před celým vesmírem odhalil své nepřátelství vůči Bohu i člověku. {TV 141.3}

V životě každého přicházívají období těžkých zklamání a trudomyslnosti, kdy nás zaplavuje jen smutek a žal, a kdy je nám těžko uvěřit, že Bůh je stále laskavým dobrodincem svých pozemských dítek, dny, kdy nesnáze sužují duši tak, že smrt se nám zdá lepší než život. Tehdy mnozí ztrácejí víru v Boha, podléhají pochybnostem, upadají v nevěru. Kdybychom v takových obdobích mohli duchovním zřením pochopit smysl božího opatření, viděli bychom anděly, kteří se snaží zachránit nás před sebou samými, postavit nás na základ pevnější než věčné hory, aby v nás vyvstala nová víra, nový život. {PK 106.1}