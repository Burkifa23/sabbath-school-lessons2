---
title: 'Milující Tvůrce'
date: 29/11/2020
---

> <p></p>
> 2Nebesa vypravují o Boží slávě, obloha hovoří o díle jeho rukou. 3Svoji řeč předává jeden den druhému, noc noci sděluje poznatky. 4Není to řeč lidská, nejsou to slova, takový hlas od nich nelze slyšet. 5Jejich tón zvučí celičkou zemí, zní jejich hovor po širém světě. Bůh slunci na nebi postavil stan. 6Ono jak ženich z komnaty vyjde, vesele jako rek, když běží k cíli. 7Vychází na jednom okraji nebes, probíhá obloukem k druhému konci a nic se neskryje před jeho žárem. (Ž 19,2–7)

> <p></p>
> 6Ty, Hospodine, jsi ten jediný, ty jsi učinil nebe, nebesa nebes a všechen jejich zástup, zemi i vše, co je na ní, moře i vše, co je v nich. Sám to všechno zachováváš při životě a nebeské zástupy se ti klanějí. (Neh 9,6)

**Osobní studium**

Celé stvoření nám při bližším pohledu ukazuje a připomíná moudrost a lásku živého Boha. Když se na věci kolem sebe díváme z této perspektivy, začneme více vnímat, jak úžasného tvůrce máme.

Podívejme se například na těhotenství. Díky zkoumání a poznatkům biologů víme, že nový lidský život vzniká z jediného oplodněného vajíčka, které se vyvíjí devět měsíců až do podoby, kdy může existovat samostatně. To vše můžeme považovat za mechanický biologický proces. Když si však uvědomíme, že schopnost „stvořit“ nový život nám byla dána naším Stvořitelem, který chtěl, abychom byli jeho „obrazem“, může nás objevování zázraku vzniku nového života naučit mnohé i o něm, našem Tvůrci. Tak jako plod po celou dobu roste pod matčiným srdcem, obklopený její milující přítomností, tak i náš život je výsledkem Boží lásky, která nás stále obklopuje. A podobně jako nastávající maminka cítí každý pohyb svého děťátka, tak i náš nebeský Otec neustále se zájmem vnímá vše, co prožíváme, co děláme a jak se cítíme.

**Co říkají následující texty o Bohu jako našem Stvořiteli?**

`Ř 1,18–21`

`Ž 19,2–7`

`Neh 9,6`

I po šesti tisících let trvání hříchu a po ničivé celosvětové potopě existují velmi silné důkazy nejen o Bohu jako našem Stvořiteli, ale i o jeho moci, lásce a dobrotě. Tyto důkazy jsou tak silné, že Pavel v Ř 1,18–21 říká, že ti, kteří Boha odmítnou, nebudou mít v den soudu „výmluvu“, protože z toho, co stvořil, se o něm stále můžeme hodně naučit. Jinými slovy, nebudou se moci odvolávat na neznalost!

Zejména v době, kdy se mnozí lidé rozhodli uctívat stvoření namísto Stvořitele, je důležité, aby křesťanské poznávání a přístup ke studiu různých oborů lidského poznávání (ať už technických, přírodních, či humanitních) vycházel z předpokladu, že Bůh je Stvořitel a Udržovatel všeho, co existuje. Tento postoj samozřejmě nezmění fakta, která pozorujeme a zkoumáme. Může však mít zásadní vliv na jejich interpretaci a závěry, které z nich vyvodíme pro náš život.

**Aplikace**

`Přemýšlej o kráse našeho světa a o neuvěřitelných zázracích, které můžeme pozorovat dokonce i po pádu do hříchu. V čem ti příroda a svět kolem nás pomáhá lépe poznat Boží velikost a povahu? Kde ji máš naopak problém vidět?`

#### Další čtení: Vybrané citace od Ellen Whiteové

"Na počátku se Bůh zjevoval ve všem, co stvořil. Kristus rozprostřel nebesa a položil základy země. Jeho ruka rozmístila světy ve vesmíru a stvořila polní květiny. „Upevnil svou mocí hory.“ Žalm 65,7. „Jeho je moře, on sám je učinil.“ Žalm 95,5. Naplnil zemi krásou a ovzduší zpěvem. Na všechno na zemi, ve vzduchu i na nebi zapsal poselství Otcovy lásky. {TV 9.3}

I v dnešní době celé stvoření zvěstuje Boží slávu. ... Květiny kolem sebe šíří vůni a dávají světu krásu. Slunce vysílá své paprsky do tisíců světů. Moře, zdroj vody všech pramenů a zřídel, přijímá vodní toky z celé země. Bere však proto, aby mohlo dávat. Voda, která se z něho vypařuje, padá jako déšť na zem a svlažuje ji, aby mohla plodit. {TV 9.4}"

Také my se máme seznamovat se Stvořitelem prostřednictvím stvoření. Kniha přírody je veliká učebnice. Máme ji používat spolu s Písmem, když vyprávíme jiným o Božím charakteru a přivádíme ztracené ovce zpět do jeho stáda. Když přemýšlíme o Božích činech, působí na naši mysl Duch svatý. Přesvědčení, ke kterému dojdeme, není pouze výsledkem logického uvažování. Člověk poznává hlubší smysl Písma a vznešené duchovní pravdy působí na jeho srdce, jestliže mysl není příliš zatemněna, aby mohla poznat Boha, oko příliš zakalené, aby mohlo vidět a ucho příliš hluché, aby mohlo zaslechnout Boží hlas. {PM 12.4}