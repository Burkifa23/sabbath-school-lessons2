---
title: 'Bláznovství a moudrost'
date: 02/12/2020
---

> <p></p>
> 5Bude-li naslouchat moudrý, přibude mu znalostí, a rozumný získá schopnost 6porozumět přísloví a jinotaji, slovům mudrců i jejich hádankám. 7Počátek poznání je bázeň před Hospodinem, moudrostí a kázní pohrdají pošetilci. (Př 1,5–7)

**Osobní studium**

`Přečti si Přísloví 1. kapitolu. Co se z ní můžeme naučit o skutečné životní moudrosti? Kam by nás měla moudrost v našem životě směřovat?`

Bible velmi často porovnává bláznovství a moudrost. Kniha Přísloví varuje před nebezpečím pošetilého chování a vyhledávání společnosti bláznů. Bůh si přeje, aby si jeho lid moudrosti vážil, hledal ji u důvěryhodného zdroje a byl skutečně moudrý.

Ti, kteří studují vědu a umění, se věnují velmi důležitým oblastem života. Vždyť jejich poznatky, ke kterým na základě důkladného studia a usilovné práce dojdou, mohou přinést pro celé lidstvo velké požehnání.

Nejde však jen o to, aby získali více znalostí. Vždyť jaký význam má z křesťanského hlediska znalost vědy a umění, pokud se člověk nenaučí rozeznávat mezi tím, co je dobré, a co je špatné, co je správné, a co nesprávné, co je pravda, a co omyl? Stačí si například přečíst něco ze života lidí, kteří jsou považováni za největších umělce světa, a zjistíme, že mít úžasné nadání a talent ještě nutně neznamená žít morálním a čestným životem. Nebo že velcí vědci zapojení do vývoje biologických či chemických zbraní hromadného ničení mohli být opravdu vzdělaní a velmi nadaní, ale jejich práce přinesla trpké ovoce. Jak jsme řekli, poznání samo o sobě nemusí být nutně dobré. Požehnáním se stává, je-li spojeno s Boží moudrostí.

**Aplikace**

`V jaké oblasti bys chtěl rozšířit své znalosti? K čemu by ti to bylo? K čemu by to bylo lidem kolem tebe? Jak bys toto své poznání mohl moudře využít k Boží chvále i pro dobro lidí?`

#### Další čtení: Vybrané citace od Ellen Whiteové

"Učením v podobenstvích Spasitel naznačil, v čem spočívá skutečně „vyšší vzdělání“. Mohl lidstvu odhalit nejhlubší vědecké pravdy. Mohl objasnit tajemství, která si vyžádala staletí usilovného studia a namáhavé práce. Mohl naznačit určité náměty na poli vědy, které by poskytly látku k přemýšlení a podněty k bádání až do konce lidských dějin. Kristus to však neučinil. Neřekl nic, co by uspokojovalo zvědavost nebo ctižádost člověka a otevíralo dveře k dosažení světské velikosti. Celým svým učením usměrňoval Ježíš Kristus své posluchače k poznání nekonečné moudrosti. Nevedl je ke studiu lidských teorií o Bohu, jeho slově a díle. Učil je poznávat Boha, jak se projevuje ve svých činech a ve svém slově. {PM 12.1}

Vykupitel se nezabýval odtažitými teoriemi, ale učil to, co je podstatné k rozvoji povahy, co zvýší schopnost člověka poznat Boha a konat dobro. Hovořil s lidmi o pravdách, které se týkají způsobu života na zemi a sahají až do věčnosti. {PM 12.2}"