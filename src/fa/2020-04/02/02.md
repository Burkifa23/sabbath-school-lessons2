---
title:  اولین خانواده
date:  04/10/2020
---

در نخستین صفحات کلام مقدس به ما در مورد نوع آموزش در خانواده که در دوران اولیه تاریخ بشر رواج داشته، توضیحات زیادی داده نشده است، گرچه  می توانیم اطمینان یابیم که آموزش در ساختار خانواده جای داشت.

«کانون نظام آموزشی ایجاد شده در باغ عدن ، در خانواده بود. آدم «پسر خدا» بود(لوقا ۳: ۳۸)، و فرزندان اعلی علیین، از پدرخود درس می گرفتند.  به معنای واقعی آنها در یک مدرسه خانوادگی آموزش می یافتند» (اِلن جی وایت، آموزش، صفحه ۳۳).

گرچه دقیقاً نمی دانیم چه آموختند ولی می توانیم خاطر جمع باشیم که تعالیم، با شگفتیهای خلقت و پس از گناه، درباره برنامه رستگاری سر و کار داشتند.

`متون ذیل به ما چه می آموزند، و چرا اینها بخشی مسلم از آموزشی بودند که آدم و حوا به فرزندان خود ارزانی داشتند؟ پیدایش باب ۱ و۲؛ پیدایش ۳: ۱ تا ۱۵؛ دوم قرنتیان ۴: ۶؛ لوقا ۱۰: ۲۷؛ غلاطیان ۳: ۱۱؛ مکاشفه ۲۲: ۱۲.`

«نظام آموزشی که در آغاز پیدایش جهان بنیان نهاده شده بود، قرار بود تا الگویی برای تمامی نسل ها باشد. به عنوان تصویری از اصول آن، مدل مدرسه در باغ عدن ایجاد شد که خانه اولین والدین ما بود»( اِلن جی وایت، آموزش، صفحه ۲۰).

آموزش مسیحی متعهد است تا خانواده ها و اعضا را در اصول اعتقادی، عبادت، تربیت، هم نشینی، بشارت ، و خدمت آموزش دهد. خانه مکانی است که شما به اعضای خانواده خود برای درک محبت و وعده های خداوند خدمت می کنید. در کانون خانواده است که مسیح به عنوان پروردگار و نجات دهنده و یک دوست به فرزندان معرفی میشود، و مکانی که کتاب مقدس به عنوان کلام خدا نگاه داشته میشود. خانواده جایی است که شما در آن چگونگی یک رابطه سالم با پدر آسمانی را الگوبرداری می کنید.

در پیدایش باب ۴: ۱ تا ۴، قائن و هابیل را داریم که هدایای خود را به حضور خداوند می آورند. مسلماً میتوانیم حدس بزنیم که آنان معنی و اهمیت هدایا را به عنوان بخشی از آموزش خانوادگی در خصوص برنامه رستگاری آموخته بودند. البته، همانطور که داستان نشان میدهد، آموزش خوب همیشه به نتیجه ای که فرد به آن امید دارد، منجر نمیشود.

`موقعیت خانه شما هرچه که باشد، چه گزینه هایی را میتوانید بکار بگیرید، تا بتواندمحیطی باشد که حقیقت در آن تعلیم و مکانی برای پیشرفت باشد؟`