---
title:  درک افکار استاد بزرگ
date:  27/10/2020
---

`نگرانی قلبی پولس درخصوص جامعه مسیحیان در فیلیپی با توجه به نامه ای که برای آنان می نویسد چیست؟ فیلیپیان ۲: ۱ تا ۴؛ فیلیپیان ۴: ۲، ۳.`

فیلیپیان باب ۲: ۱ تا ۱۱ از ژرف ترین و پر محتواترین آیات کتاب مقدس می باشد. در اینجا بحث درباره موجودیت مسیح، الوهیت، جسم پوشیدن، بُعد انسانی، و مصلوب شدن اوست. در اینجا مسیر طولانی سختی ها و فراز و نشیبهای زندگی مسیح از ملکوت تا به تپه جلجتا شرح داده شده است (فیلیپیان ۲: ۵ تا ۸). و در اینجا توصیف می کند که چگونه پدر آسمانی او را تعالی می بخشد تا هر زانویی در برابر او خم شود و هر زبانی در هستی اقرار کند که او خداوند است و او را بپرستد (فیلیپان ۲: ۹ تا ۱۱). بسیاری از حقایق شگفت انگیز در آن آیات بیان شدهاند.

`پولس چگونه فیلیپیان باب ۲: ۵ تا ۱۱ را معرفی می کند؟ از وقایع زندگی مسیح که پولس از آنان تجلیل می کند، فکر می کنید که کدامیک را او انتظار دارد تا ایمانداران در زندگی خود بازتاب دهند؟ (فیلیپیان ۲: ۶ تا ۱۱).`

پولس امیدوار است که ایمانداران فیلیپی، که اهل استدلال بودند، از عیسی و جسم پوشیدن او بیاموزند. چنانچه عیسی توانست شکل بشر را تقبل کند - «صورت غلام را بپذیرد و مانند انسان مولود شود» (فیلیپیان ۲: ۷)- و حتی تسلیم صلیب شود، چقدر بیشتر آنها باید از روی محبت تسلیم یکدیگر باشند؟

به ما یادآوری شده است که مطالب زیادی وجود دارد که ما باید از مسیح بیاموزیم. ما میتوانیم از پیامهایی که وی در طی رسالت زمینی خویش به اشتراک میگذارد، بیاموزیم. ما می توانیم از معجزاتی که او انجام می دهد و نحوه برخورد او با دیگران بیاموزیم. ما می توانیم برای روابط خود با دیگران از او الگوئی بگیریم که با اینکه در کبریایی بود، اراده نمود تا جلال و شکوه آسمانی خود را با یک آخور عوض کند[وه چه درس بزرگی!].

در مقابل جهان اغلب ما را دعوت میکند تا خودمان را تعالی بخشیم و به دستاوردهای خود ببالیم و از خود تجلیل کنیم. ما از آخور بیت لحم و از معلم بزرگ بشریت درسی متفاوت می آموزیم، و آن اینست که کار بزرگ آموزش و برنامه رستگاری خداوند با تعالی بخشیدن به خودمان تحقق پذیر نیست، بلکه با فروتنی در برابر پیشگاه خداوند و خدمت به دیگران انجام پذیر است.

`وقتی خود را فروتن می سازید تا شخصیت مسیح را به دیگران بازتاب دهید، با چه وضعیتی روبرو می شوید؟`