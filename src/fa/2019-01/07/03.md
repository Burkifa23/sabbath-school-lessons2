---
title:  معنای شیپورها
date:   11/02/2019
---

مکاشفه یوحنا در به تصویر کشیدن میانجیگریهای خدا از جانب قومش، از تصویر شیپورهای عهد قدیم استفاده میکند. شیپورها بخش مهمی از زندگی روزانه اسرائیل باستان را تشکیل میدادند (اعداد باب آیات ۸ تا ۱۰ و دوم تواریخ باب ۱۳ آیات ۱۴ و ۱۵ را ببینید). صدای آنها مردم را برای عبادت به معبد یادآوری و دعوت می کرد؛ شیپورها همچنین در نبردها و در زمان برداشت محصول و  طی اعیاد به صدا در میآمدند.

دمیدن در شیپورها با دعا، دست به دست میشد. در حین عبادت در معبد یا در طول اعیاد، صدای نواختن شیپورها، «یادآور» عهد خدا با قومش بود. همچنین به مردم یادآوری می کردند که برای «روز خداوند» (یوئیل باب ۲ آیه ۱) آماده باشند. در طول نبرد، صدای شیپور کلید راهنمایی بود و خدا را صدا می زد تا قوم خویش را نجات دهد. این مفهوم پس زمینه ای برای شیپورها در مکاشفه می باشد. 

`مکاشفه یوحنا باب ۸ آیه ۱۳ و باب ۹ آیات ۴، ۲۰ و ۲۱ را بخوانید. چه کسانی هدف داوریهای هفت شیپور هستند؟`

رویدادهای ناشی از شیپورهای مکاشفه یوحنا نشان دهنده میانجیگری خدا در تاریخ در پاسخ به دعاهای قومش میباشند. در حالی که مهرها در اصل به کسانی مربوط میشود که ادعا میکنند قوم خدا هستند، شیپورها از داوریهای علیه ساکنین زمین خبرمیدهند (مکاشفه یوحنا باب ۸ آیه ۱۳). در عین حال، برای مردم هشدارهایی هستند که پیش از اینکه دیر بشود، توبه کنند.

هفت شیپور دوره تاریخی از زمان یوحنا تا پایان تاریخ این زمین را پوشش میدهند (مکاشفه یوحنا باب ۱۱ آیات ۱۵ تا ۱۸). در حالی که شفاعت در آسمان ادامه دارد (مکاشفه یوحنا باب ۸ آیات ۳ تا ۶) و انجیل بر روی زمین موعظه میشود (مکاشفه یوحنا باب ۱۰ آیه ۸ تا باب ۱۱ آیه ۱۴). داوریهای شیپورها به یک بخش مربوط می شود؛ و تنها بر یک سوم خلقت تأثیر میگذارند. شیپور هفتم اعلام میکند که زمان آن رسیده است که خدا حاکمیت مشروع خود را بر عهده بگیرد. هفت شیپور تقریباً پوشش دهنده دوره زمانی هفت کلیسا و هفت مهر  می باشند: 

- (الف) دو شیپور اول از وقوع داوری بر ملتهایی خبر میدهند که مسیح را به صلیب کشیدند و کلیسای اولیه را مورد جفا قرار دادند: اورشلیم متمرد و امپراتوری روم.
- (ب) سومین و چهارمین شیپور واکنش آسمان به ارتداد دورههای قرون وسطی و و ارتداد کلیسای مسیحی را به تصویر میکشند.
- (ج) پنجمین و ششمین شیپورها وضعیت جهان غیر روحانی ناشی از عصر روشنگری را توصیف میکنند که با فعالیت شیطانی وسیع که جهان را به نبرد آرماگدون (جنگ نهایی بین خیر و شر) هدایت میکند، مشخص میشود.

`شکی نیست که تاریخ خونین و پر از درد و اندوه است. این واقعیت غمانگیز چگونه باید به ما کمک کند تا درک کنیم که آنچه از طریق عیسی به ما وعده داده شده است عالی و واقعی است؟`