---
title: Neimenovani služabnik  
date:   22/02/2021
---

`Katero vlogo in katere lastnosti ima neimenovani Božji služabnik, ki ga je Bog izvolil in nanj položil svojega Duha? Iz 42,1–7`

Izberi najboljši odgovor oziroma kombinacijo odgovorov:

1.	Narodom dodeljuje pravico.

2.	Cilje dosega tiho in nežno, vendar uspešno.

3.	Je učitelj.

4.	Služi kot zaveza med Bogom in ljudstvom.

5.	Ko zdravi slepe in osvobaja ujetnike, prinaša luč in upanje.

6.	Vse našteto.

`Ali lahko vlogo in lastnosti tega služabnika primerjamo s služabnikom, ki ga predstavlja »mladika iz Jesejeve korenine«, na katerem prav tako počiva Gospodov Duh? Iz 11`

Kakor v Iz 42 tudi vladar Davidovega rodu v Iz 11 deluje usklajeno z Bogom. Deli pravico in osvobaja zatirane ter podeljuje modrost in spoznanje Boga. Ugotovili smo, da Jesejevi »korenika« in »korenina« predstavljata Mesija, božanskega otroka iz Iz 9,6–7 ( 9,5–6 ssp), ki prinaša mir, kateremu »ne bo konca na Davidovem prestolu in v njegovem kraljestvu«, in ga utrjuje »s pravico in pravičnostjo«. (Iz 9,7; Iz 9,6 ssp) Služabnik iz Iz 42 je nedvomno Mesija.

`Kako Nova zaveza prepozna služabnika v Iz 42,1–7, ki prinaša mir? Mt 12,15–21`

V Mt 12 je navedek iz Iz 42 uporabljen za opis tihe Jezusove službe ozdravljanja. Jezus je bil Božji ljubljeni Sin, nad katerim je imel veselje. (Iz 42,1; Mt 3,16–17; 17,5) Jezusova služba je ponovno utrdila Božjo zavezo z njegovim ljudstvom. (Iz 42,6; Dan 9,27)

Jezus in učenci so ljudem prinesli pravico tako, da so jih rešili trpljenja, nepoznavanja Boga in sužnjevanja demonom, kar je bilo posledica Satanovega zatiranja. (Lk 10,19) Jezus je nato umrl, da potrdi »novo zavezo« (Mt 26,28) in svetu prinese pravico tako, da izžene Satana – tujca, ki si je prilastil položaj »vladarja tega sveta«. (Jn 12,31–33)

`V Iz 42,1–4 preberi opis Jezusa Kristusa in premišljuj o njegovem življenju. Katera lastnost njegove službe je izpolnila to prerokbo? Katerih naukov se lahko iz tega naučimo o tem, kako bi morali pričati drugim?`