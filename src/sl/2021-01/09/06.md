---
title: Rahločuten in trpeč služabnik  
date:   25/02/2021
---

`Kdo je Božji služabnik v Iz 49,1–12?`

Bog ga je poklical, še preden se je rodil. Njegova usta je naredil kakor meč; po njem se bo poveličal. Bog je uporabil služabnika, da bi izraelsko ljudstvo pripeljal nazaj k sebi, da bi bil luč zveličanja svetu, da bi bil zaveza in bi osvobodil ujetnike. Opisa v Iz 42 in 49, kjer v služabniku prepoznamo Mesija, imata veliko skupnega. V Novi zavezi beremo o Jezusovih služabniških lastnostih kakor pri njegovem prvem tako tudi pri drugem prihodu: Mt 1,21; Jn 8,12; 9,5; 17,1–5; Raz 1,16; 2,16; 19,15.

`Če je ta služabnik Mesija, zakaj ga potem Bog na tem mestu imenuje »Izraela«? Iz 49,3`

Ugotovili smo že, da se v tem delu Izaijeve knjige izraz Božji služabnik »Izrael/Jakob« nanaša na ljudstvo. Ampak tukaj se ime »Izrael« (brez vzporedne omembe »Jakoba«) jasno nanaša na služabnika kot posameznika, ki bo obnovil Božje ljudstvo. (Iz 49,5) Ta služabnik je postal popolno utelešenje oziroma predstavnik ljudstva, ki je zaradi svojega neuspeha postavil v dvom svoje ime »Izrael«. (Iz 48,1)

`Katera nova prvina se pojavi v Iz 49,4.7?`

Na tem mestu se prvič pojavi namig, da služabnikova naloga zajema tudi težave. Žaluje: »Brezuspešno sem se trudil, brezkoristno in za nič sem potratil svojo moč.« (Iz 49,4) Odmev tega slišimo tudi v Dan 9,26: »Maziljenec bo iztrebljen in nič mu ne ostane.« Toda služabnik se oklepa vere: »Vendar pa je moja pravica pri Gospodu inmoje plačilo je pri mojem Bogu.« (Iz 49,4) J. Alec Motyer je pripomnil: »Tako je Izaija vnaprej videl Služabnika z resnično človeško naravo, ki je bil preizkušan kakor mi in je dokazal, da je avtor in izvrševalec poti vere – resnične, osebne vere, ki lahko kljub temu, da se prav nič ne zdi vredno, reče moj Bog.« /The Prophecy of Isaiah: An Introduction and Commentary (Downers Grove, Illinois: InterVarsity Press, 1993), str. 387/

Besede iz Iz 49,7 (ssp) so presenetljive. Služabnik je »zaničevan do dna duše, preziran od tujega ljudstva in hlapec vladajočim«. Toda Gospod mu reče: »Kralji te bodo videli in spoštljivo vstali, knezi se bodo klanjali zaradi Gospoda, ki je zvest, Svetega Izraelovega, ki te je izvolil.«

`Pomisli na Kristusovo službo. Mar ni imel vse do konca svojega življenja dovolj razlogov za obup? Kljub temu pa je ostal zvest, ne glede na zunanje okoliščine. Česa se lahko naučimo od tega Služabnika?`