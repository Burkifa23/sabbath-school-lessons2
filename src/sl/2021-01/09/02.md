---
title: Služabniški narod  
date:   21/02/2021
---

`V Iz 41,8 Bog govori o svojem služabniku Izraelu, v Iz 42,1 pa omeni še enega služabnika. Kdo je ta služabnik?`

Ali gre za Izraela/Jakoba – prednika izraelskega naroda? Za Izraelce? Za Mesija/Kristusa, ki se v Novi zavezi imenuje Jezus?

V Iz 41 do 53 sta vtkani dve vrsti Božjega služabnika. Eden je imenovan »Izrael« oziroma »Jakob«, in sicer v Iz 41,8; 44,1–2.21; 45,4; 48,20. Ker Bog Izraela/Jakoba naslavlja v sedanjiku, je razumljivo, da Jakob predstavlja narod, ki je izšel iz omenjenega očaka. To potrjuje dejstvo, da je rešitev Gospodovega »služabnika Jakoba« dosežena takrat, ko se konča njegovo izgnanstvo v Babilonu. (Iz 48,20)

V drugih primerih (Iz 42,1; 50,10; 52,13; Iz 53,11) Božji služabnik ni poimenovan. Ko je v Iz 42,1 prvič omenjen, ga še nismo prepoznali. Izaija ga v poznejših odlomkih tega poglavja podrobneje opiše. Iz tega opisa postane jasno, da gre za posameznika, ki je Bogu povrnil Jakobove rodove (Izraela) in prostovoljno umrl namesto grešnikov. (Iz 52,13 do 53,12; 49,5–6) Zaradi tega ga ne moremo enačiti s služabnikom, ki predstavlja narod. Povsem jasno je, da Izaija govori o dveh različnih Božjih služabnikih. Eden predstavlja več ljudi (narod), drugi pa posameznika.

`Katera je vloga služabniškega naroda? Iz 41,8–20`

Bog zagotavlja izraelskemu narodu, da je še vedno Gospodov služabnik: »Hlapec si moj, izvolil sem te in te nisem zavrgel.« (Iz 41,9) Bog je Izraelu dal eno izmed najveličastnejših obljub v Svetem pismu: »Ne boj se, ker jaz sem s teboj, ne oziraj se plaho, ker sem jaz tvoj Bog; krepčam te, res, pomagam ti, res, podpiram te z desnico svoje pravičnosti.« (Iz 41,10) V tem in naslednjih besedilih je ena od glavnih Izraelovih vlog zaupati resničnemu Bogu za rešitev (česar kralj Ahaz ni naredil) in se ne zanašati na druge bogove in njihove podobe, kakor so delali okoliški narodi. (Iz 41,7.21–24.28–29)

`Bodi pozoren na to, da Gospod v Iz 41,14 narodu reče »črviček«. Kaj želi povedati s tem? V mislih imej tudi sobesedilo. Česa bi nas to moralo naučiti o tem, kako nujno je, da se popolnoma zanesemo na Gospoda?`