---
title: Perzijski »Mesija«  
date:   23/02/2021
---

`Katere osupljive napovedi so zapisane v Iz 44,26 do 45,6?`

Izaijeva preroška služba je trajala približno od leta 745 pr. n. št. do približno leta 685 pr. n. št. Izaija je po omembi osvajalca z vzhoda in severa (Iz 41,2–3.25) ter po napovedi, da je to za Jeruzalem dobra novica, (Iz 41,27) poimensko napovedal osvajalca (Cir) in kakšna bodo njegova dejanja. Cir je zares prišel s severa in z vzhoda Babilona ter ga leta 539 pr. n. št. premagal. Bil je Božji služabnik, ki je Jude osvobodil iz babilonskega izgnanstva in dovolil obnovo jeruzalemskega templja. (Ezr 1)

To napoved si oglejmo z drugega zornega kota. Od Izaijeve smrti do padca Babilona je minilo 146 let, kar pomeni, da je bila ta prerokba dana skoraj stoletje in pol vnaprej. To je podobno, kakor če bi prvi predsednik ZDA George Washington napovedal, da bo moški po imenu Dwight Eisenhower leta 1945 pomagal osvoboditi Evropo.

Zanesljivosti Izaijeve prerokbe ni mogoče oporekati, saj je Cirova dejanja možno dokazati na podlagi različnih zgodovinskih virov, vključno z babilonskimi letopisi, njegovim lastnim poročilom (tako imenovanim Cirovim valjem) in Svetim pismom. (2 Let 36,22–23; Ezr 1; Dan 5; 6,28; 10,1) To utrjuje prepričanje ljudi, ki verujejo, da pravi preroki od Boga, ki pozna prihodnost, prejmejo pravilne napovedi.

`Zakaj je Bog Cira imenoval »maziljenec«? Iz 45,1`

Beseda Mesija izvira iz hebrejske besede za »maziljenca«. Drugje v Stari zavezi se ta beseda nanaša na maziljenega velikega duhovnika, (3 Mz 4,3.5.16; 6,22) maziljenega Izraelovega kralja (1 Sam 16,6; 24,6.10; 2 Sam 22,51) ali Mesija – popolnega kralja in rešitelja Davidovega rodu. (Ps 2,2; Dan 9,25–26) V Izaijevih očeh je bil Cir kralj, ki ga bo Bog v prihodnosti poslal rešit svoje ljudstvo. Toda Cir je bil neobičajen mesija, saj ni bil Izraelec. V nekaterih dejanjih je bil podoben Mesiju: premagal je Božje sovražnike in osvobodil Božje ljudstvo iz ujetništva, toda Cir ni bil pravi Mesija, saj ni bil Davidov potomec.

Bog je z napovedjo kralja Cira dokazal svojo božanskost in pokazal, da edino on pozna prihodnost. (Iz 41,4.21–23.26–28; 44,26) Poleg tega se je Bog obrnil k Ciru in mu dejal: »Dal ti bom skrite zaklade, bogastva v skrivališčih, in spoznal boš, da sem jaz Gospod, ki sem te poklical po imenu, Izraelov Bog!« (Iz 45,3)

`Spomni se še drugih svetopisemskih prerokb, ki so se izpolnile. Na primer vsa kraljestva iz Dan 2, razen zadnjega; 7; 9,24–27 – prerokba o Kristusu. Kakšno upanje ti dajejo izpolnjene prerokbe?`