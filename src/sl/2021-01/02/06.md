---
title: Pretresljiv poziv  
date:   07/01/2021
---

`Zakaj je Bog Izaiju po tem, ko ga je ponovno pooblastil, dal tako nenavadno sporočilo za svoje ljudstvo? Iz 6,9–10`

Če menimo, da je Izaija narobe slišal Božje sporočilo ali da gre za nepomembne besede, se spomnimo, da je Jezus navedel prav ta odlomek, da bi ljudem razložil, zakaj jih poučuje v prilikah. (Mt 13,13–15)

Bog ne želi, da bi se kdo pogubil; (2 Pt 3,9) zato je judovskemu ljudstvu poslal Izaija in svetu Jezusa. Božja želja ni uničenje, temveč večno zveličanje. Nekateri ljudje se pozitivno odzovejo na njegove pozive, drugi pa še bolj okrepijo svoj odpor. Kljub temu Bog ne odneha s pozivi, ker želi ljudem dati čim več priložnosti za spokorjenje. A bolj ko se upirajo, vztrajnejši postajajo v uporu. V tem smislu to, kar Bog dela zanje, še bolj zakrkne njihovo srce, čeprav je Božja želja, da bi jih njegovi pozivi omehčali. Božja ljubezen do nas se ne spreminja – ključna spremenljivka je naš osebni odziv na njegovo ljubezen.

Vloga vodij, kakršni so bili na primer Mojzes, Izaija, Jeremija, Ezekiel in celo Kristus, je stalno pozivati ljudi, pa čeprav bo njihovo sporočilo naletelo na gluha ušesa. Bog je Ezekielu dejal: »Najsi poslušajo ali ne (kajti uporna družina so), vendar bodo vedeli, da je bil prerok med njimi.« (Ezk 2,5) Vloga Boga in njegovih služabnikov je dati ljudem možnost izbire in jih ustrezno opozoriti, (Ezk 3,16–21) čeprav si bodo na koncu izbrali uničenje in izgnanstvo. (Iz 6,11–13)

`Kako lahko s tem v mislih razložimo Božjo vlogo pri otrditvi/zakrknjenju faraonovega srca?`

V 2 Mz 4,21 Bog pravi, da bo otrdil faraonovo srce. To je prvi od devetih primerov, v katerih Bog to reče. Vendar poročilo pravi, da je tudi sam faraon devetkrat otrdil svoje srce. (2 Mz 8,15.32; 9,34)

Faraon se je zagotovo lahko svobodno odločal, saj sicer ne bi mogel otrditi lastnega srca. Dejstvo, da je tudi Bog otrdil faraonovo srce, nakazuje, da je vzpostavil okoliščine, na katere se je faraon lahko odzval na podlagi lastnih odločitev, s katerimi je zavrnil od Boga dana znamenja. Če bi bil faraon dovzeten za ta znamenja, bi se njegovo srce omehčalo, ne pa otrdelo.

`Ali si v izkušnji z Gospodom sploh kdaj izkusil, da je tvoje srce trdo za vpliv Svetega Duha? Razmisli, kaj je bilo krivo za to. Če te takrat tvoje stanje ni plašilo – navsezadnje je tudi to del otrdelega srca – kako na to izkušnjo gledaš sedaj? Kaj je rešitev za takšno stanje? 1 Kor 10,13`