---
title: Nova osebnost  
date:   05/01/2021
---

V svetišču/templju se je lahko Bogu v najsvetejšem na dan sprave približal samo veliki duhovnik in še ta z zaščitnim oblakom dima, ki se je dvigal iz kadila, sicer bi umrl. (3 Mz 16,2.12–13) Izaija je Boga videl, čeprav ni bil veliki duhovnik in ni prižgal kadila. Svetišče se je napolnilo z dimom, (Iz 6,4) kar nas spominja na oblak Božje slave na dan sprave. (3 Mz 16,2) Izaija je, poln spoštovanja in prepričan, da bo umrl, (2 Mz 33,20; Sod 6,22–23) priznal svoj greh in greh svojega ljudstva, (Iz 6,5) kar spominja na duhovniško priznavanje krivde na dan sprave. (3 Mz 16,21)

»Izaija je stal … v popolni svetlobi božanske navzočnosti znotraj notranjega svetišča in se zavedal, da sploh ne bo mogel izpolniti poslanstva, na katero je bil poklican, če bo prepuščen lastni nepopolnosti in nezmožnosti.« /Ellen G. White: Preroki in kralji, str. 190/

`Zakaj je seraf uporabil žerjavico z oltarja, da bi očistil Izaijeve ustnice? Iz 6,6–7`

Seraf je pojasnil, da bosta prerokova krivda in greh odstranjena, ko se bo žerjavica dotaknila njegovih ust. (Iz 6,7) Besedilo ne vsebuje podatka, za kateri greh je šlo, vendar ne nujno samo za neprimerne besede, saj usta predstavljajo celotno osebo in ne samo njenega govora. Po opravljenem moralnem očiščenju je Izaija lahko dal pravo hvalo Bogu.

Ogenj je sredstvo očiščenja, saj zažge nečistosti. (4 Mz 31,23) Seraf je uporabil žerjavico s posebnega, svetega ognja na oltarju, ki ga je zanetil sam Bog in stalno gori pred njim. (3 Mz 6,5) Seraf je torej Izaija posvetil in očistil. To pa še ni bilo vse. V svetiščni službi je bil glavni razlog za odvzem žerjavice z oltarja ta, da so prižgali kadilo. V 3 Mz 16,12–13 piše, da je moral veliki duhovnik z oltarja vzeti kadilnico, polno žerjavice, in jo uporabiti za prižig kadila. V Iz 6 pa je seraf žerjavico namesto za kadilo uporabil za Izaijeve ustnice. Kralj Uzija je želel darovati kadilo, Izaija pa je sam postal kadilo! Kakor je sveti ogenj prižgal kadilo, ki je Božjo hišo napolnilo s sveto dišavo, je »prižgal« tudi preroka, da bi lahko oznanil sveto sporočilo. Nobeno naključje ni, da je Bog Izaija poslal k svojemu ljudstvu, kar je podano od Iz 6,9 dalje.

`Z molitvijo preberi Izaijev odziv na videnje Boga. (Iz 6,5) Kako je v njegovem odzivu opazna osnovna težava grešnih ljudi, ki živijo v vesolju, ki ga je ustvaril »svet, svet, svet« Bog? (Iz 6,3) Zakaj je križani Kristus edina možna rešitev zanjo? Kaj, kar se je zgodilo na križu, je rešilo omenjeno težavo?`