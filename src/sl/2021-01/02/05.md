---
title: Kraljevo naročilo  
date:   06/01/2021
---

`Slišal sem Gospodov glas: Koga naj pošljem in kdo nam pojde? Tedaj rečem: Glej, jaz, pošlji me! Iz 6,8`

Po svojem očiščenju se je Izaija nemudoma odzval na Božje povpraševanje po predstavniku, ki ga je nameraval poslati. V novozaveznih časih bi se Izaija imenoval apostol – »tisti, ki je poslan«.

Zanimivo je, da se Izaijeva knjiga ne začne kakor nekatere druge preroške knjige, v katerih prerok opiše svoj preroški klic. (Jer 1,4–10; Ezk 1 do 3) Z drugimi besedami, Izaija je bil poklican za preroka že pred dogodki, opisanimi v Iz 6. Sveto pismo s tem razodeva, da lahko srečanje z Bogom opogumi preroka celo potem, ko je že začel opravljati poslanstvo. (Mojzes: 2 Mz 3 in 4; Elija: 1 Kr 19) V primerjavi z drugimi primeri, v katerih je Bog določenim ljudem povedal, da so izbrani za preroke, se je v Iz 6 prerok kar sam javil za posebno poslanstvo. V Iz 1 do 5 so opisane okoliščine časa, v katerem je Izaija prvič prejel Božji klic. Zatem je Bog »sprožil« njegovo poslanstvo s pogum vzbujajočo vizijo svetišča in ponovno potrditvijo njegovega poslanstva Božjega preroškega govornika.

`Bog je v svetišču opogumil Izaija. Ali še kje drugje v Svetem pismu najdemo zapise o tem, da je svetišče tudi kraj spodbude? Ps 73,17; Heb 4,14–16; 10,19–23; Raz 5`

Poleg tega, da Božje svetišče utripa s čudovito močjo, je tudi kraj, kjer lahko slabotni in grešni ljudje najdemo zatočišče. Lahko smo mirni ob spoznanju, da si Bog po našem velikem duhovniku Kristusu prizadeva za našo rešitev.

Janez je Kristusa videl kot daritveno jagnje – zaklano, s prerezanim vratom. (Raz 5,6) To gotovo ni bil lep prizor. Bistvo tega opisa je, da Kristusa stalno spremljajo dogodki, ki so se zgodili na križu, čeprav je vstal od mrtvih in odšel v nebesa. Jezus ostaja povzdignjen, da bi vse ljudi pritegnil k sebi in svojemu oltarju.

`Ali si tudi ti doživel ohrabritev, ko si z vero in molitvijo stopil v Božje nebeško svetišče? Heb 4,16 te spodbuja, da se Božjemu prestolu približaš z zaupnostjo, da boš »dosegel usmiljenje in našel milost za pravočasno pomoč«. Kaj bi odgovoril človeku, ki bi te vprašal, kako si v težkih okoliščinah našel milost in usmiljenje?`