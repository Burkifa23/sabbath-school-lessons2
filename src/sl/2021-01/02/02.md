---
title:  "Kralj je mrtev. Naj živi kralj!"
date:   03/01/2021
---

`Iz 6,1 govori o smrti kralja Uzija. Preberi 2 Let 26 in razmisli, zakaj je bila Uzijeva smrt pomembna?`

Uzijevo smrt lahko obravnavamo z več različnih zornih kotov.

1. 	Čeprav je Uzija vladal dolgo in uspešno, Sveto pismo pravi: »Toda ko je postal mogočen, se je prevzelo njegovo srce, njemu v pogubo.« (2 Let 26,16) Poleg tega je želel v templju darovati kadilo. Ko so ga duhovniki upravičeno ustavili, ker ni bil Aronov naslednik, (2 Let 26,18) se je zelo razjezil. V trenutku, ko je zavrnil grajo, ga je Gospod udaril z gobavostjo, za katero je trpel »do dne svoje smrti in prebival je v hiši posebej kot gobavec, zakaj izločen je bil od Gospodove hiše.« (2 Let 26,21) Ali ni zanimivo, da je Izaija prejel videnje o nesmrtnem, vzvišenem Kralju v njegovi hiši/templju isto leto, ko je umrl nečisti človeški kralj?

2. 	Med Uzijem in Izaijem lahko opazimo osupljivo nasprotje. Uzija je želel doseči svetost iz napačnih vzgibov (ošabnost, domišljavost) in je postal obredno nečist ter odrezan od svetosti. Izaija pa je dovolil, da ga je Božja svetost dosegla sama. Ponižno je priznal nebogljenost in hrepenel po moralni čistosti in jo tudi prejel. (Iz 6,5–7) Kakor cestninar iz Jezusove prilike je tudi on prejel opravičenje: »Zakaj vsak, kdor se povišuje, bo ponižan, a kdor se ponižuje, bo povišan.« (Lk 18,14)

3. 	Med Uzijevim gobavim telesom in moralnim stanjem njegovega ljudstva opazimo osupljivo podobnost: »Od stopala do temena ni nič zdravega na njem: zgolj rane in proge in vedno novi tvori.« (Iz 1,6)

4. 	Uzijeva smrt okoli leta 740 pr. n. št. zaznamuje veliko krizo vodstva v Izraelu. Smrt katerega koli absolutističnega vladarja pomeni čas posebne ranljivosti za deželo, dokler ne nastopi novi kralj. Judje so se znašli v še posebej veliki nevarnosti, saj je Tiglat-Pileser III. nekaj let pred tem (leta 745 pr. n. št.) postal asirski kralj in se takoj odpravil osvajat tuja ozemlja, zaradi česar so Asirci postali nepremagljiva velesila, ki je ogrozila neodvisnost vseh ljudstev Bližnjega vzhoda. V takšnem času je Bog spodbudil Izaija in mu pokazal, da je On ta, ki ima vse pod nadzorom.

`Pozorno preberi 2 Let 26,16. Kako smo lahko tudi mi v nevarnosti, da podležemo enaki skušnjavi? Kako nas lahko premišljevanje o križu zavaruje pred to pastjo?`