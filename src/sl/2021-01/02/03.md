---
title: »Svet, svet, svet«  
date:   04/01/2021
---

Bodi pozoren na to, kaj se dogaja v Iz 6,1–6. Kralj je umrl med velikim političnim nemirom, ko so Asirci začeli vojaški pohod. Verjetno je bil ta čas zastrašujoč tudi za Izaija, ki se je morda spraševal, kdo nadzoruje dogajanje.

Kaj se je zgodilo potem? Izaija je prejel videnje, v katerem je videl žarečo slavo Boga, ki je sedel na prestolu, slišal spev sijočih serafov, ki so vzklikali »svet, svet, svet«, čutil tresenje tal pod nogami in gledal skozi dim, ki je napolnil svetišče. To je morala biti zanj neverjetna izkušnja! Izaija je po tem videnju zagotovo vedel, kdo nadzoruje dogajanje, ne glede na zunanje dogodke.

`Kje je Izaija videl Gospoda? (Iz 6,1) Zakaj se je Bog odločil Izaiju prikazati se prav tam in ne kje drugje? 2 Mz 25,8; 40,34–38`

Ezekiel, Daniel in Janez so bili v izgnanstvu, ko so prejeli videnja. (Ezk 1; Dan 7,9–10; Raz 4 in 5) Z Izaijem vred so tudi oni potrebovali posebno tolažbo in ohrabritev, da Bog še vedno nadzoruje dogajanje, čeprav se je zdelo, kakor da njihov svet razpada na koščke. Daniel in Ezekiel sta bila ujetnika poganskega naroda, ki je uničil njuno ljudstvo, Janez pa je bil v izgnanstvu na samotnem otoku, kamor ga je izgnala sovražna politična sila. Nobenega dvoma ni, da so jim videnja, ki so jih prejeli, pomagala dobiti prav to, kar so potrebovali, da bi ostali zvesti celo v kriznih okoliščinah.

»Ko je Izaija ugledal to razodetje slave in veličastva svojega Gospoda, ga je premagal občutek Božje čistosti in svetosti. Kako ostro je nasprotje med neprimerljivo popolnostjo njegovega Stvarnika in grešnim ravnanjem ljudi, ki so z njim vred dolgo spadali med izvoljeno ljudstvo Izraela in Judo!« /Ellen G. White: Preroki in kralji, str. 190/

Nadnaravna Božja svetost, izpostavljena v Izaijevem videnju, je temeljni vidik njegovega sporočila. Bog je sveti Bog, ki tudi od svojega ljudstva pričakuje svetost, ki mu jo je pripravljen dati, če se bo spokorilo, se obrnilo od svojih zlih poti in se mu podredilo z vero in poslušnostjo.

`Vsi smo se že kdaj znašli v težkih okoliščinah, v katerih je bilo videti, kakor da je vse izgubljeno. Čeprav morda nisi med krizo prejel videnja Božje slave kakor Izaija, se spomni načinov, s katerimi je Gospod ohranjal tebe in tvojo vero v tem času. Česa si se naučil iz teh izkušenj, s čimer lahko pomagaš tudi drugim?`