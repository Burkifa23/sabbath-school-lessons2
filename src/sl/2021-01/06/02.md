---
title: Poguba narodov  
date:   31/01/2021
---

V Iz 13,1 piše, da je avtor te preroške knjige Izaija. (Iz 1,1; 2,1) Videti je, da se s tem poglavjem začenja nov del knjige. V Iz 13 do 23 beremo o prerokbah sodb nad različnimi narodi.

`Zakaj se prerokbe proti narodom začenjajo z Babilonom?`

V Iz 10,5–34 je razglašena sodba nad Asirijo – narodom, ki je bil v Izaijevih dneh velika nevarnost. V Iz 14,24–27 je na kratko obnovljen Gospodov načrt za zlom Asirije, Iz 13 do 23 pa večinoma obravnava druge nevarnosti, od katerih je najpomembnejši Babilon.

Babilon je, obdarjen z obilno kulturno, versko in politično zapuščino, pozneje postal velesila, ki je premagala Judo in prebivalce prisilila v življenje v izgnanstvu. Človek iz Izaijevega časa bi težko predvidel, da bo Babilon nekoč škodoval Božjemu ljudstvu. Večino Izaijeve službe je Babilonu gospodovala Asirija. Od leta 728 pr. n. št., ko je Tiglat-Pileser III. osvojil Babilon in bil razglašen za babilonskega kralja s kraljevskim imenom Pul, ( 2 Kr 15,19; 1 Let 5,26) so asirski kralji še nekajkrat zavzeli Babilon (leta 710 pr. n. št., 702 pr. n. št., 689 pr. n. št. in 648 pr. n. št.). Kljub temu je Babilon pozneje postal velesila tega območja in naredil konec judovskemu kraljestvu.

`Bodi pozoren na način izražanja v Iz 13. Čemu je ljubeči Bog naredil vse to oziroma dopustil, da so se ti dogodki zgodili? Trpeli so tudi nedolžni, mar ne? (Iz 13,16) Kako naj razumemo takšna Božja dejanja? Kaj ta in druga svetopisemska besedila sporočajo o grozljivi naravi greha in zla? Mar ni že samo dejstvo, da se Bog ljubezni odloči odzvati se na takšen način, zadosten dokaz za to, kako strašen je greh? Imejmo v mislih, da ta svarila po Izaiju izgovarja sam Jezus – isti Jezus, ki je odpuščal, zdravil, zagovarjal, grajal in spodbujal grešnike k spokorjenju. Kako razumeš ta vidik Božjega ljubečega značaja? Vprašaj se, ali njegova jeza morda ne izvira iz ljubezni do nas? Zadevo si oglej s perspektive križa, kjer je Jezus, na katerem so počivali grehi vsega sveta, trpel huje kakor kdor koli drug, ki je živel pred njim ali po njem – celo huje kakor »nedolžni«, ki so trpeli zaradi greha svojega ljudstva. Kako lahko Kristusovo trpljenje na križu pomaga odgovoriti na ta težka vprašanja?`