---
title: Nebeška vrata  
date:   03/02/2021
---

V Iz 14 se satira o Satanu, padli zvezdi danici in sinu zore, (Iz 14,12) prepleta s satiro o babilonskem kralju. Zakaj? To besedilo primerjaj z Raz 12,1–9, kjer si zmaj, v katerem prepoznamo Satana, (Raz 12,9) prizadeva uničiti otroka že takoj po rojstvu. Otrok iz Raz 12,5 je gotovo Kristus. Toda človek, ki je želel ubiti dojenčka Jezusa, je bil Herod. (Mt 2) V zmaju lahko torej prepoznamo Satana in rimsko moč, ki jo je takrat predstavljal Herod, saj Satan deluje po človeških sodelavcih. Podobno je Satanova moč delovala tudi na babilonskega in tirskega kralja.

`Zakaj se »Babilon« kasneje nanaša na Rim (1 Pt 5,13) in na zle sile iz Razodetja? Raz 14,8; 16,19; 17,5; 18,2.10.21`

Kakor dobesedni Babilon sta tudi Rim in »Babilon« iz Razodetja ošabni in neusmiljeni sili, ki zatirata Božje ljudstvo. To je še posebej razvidno iz Raz 17,6, kjer piše, da je ta sila »pijana krvi svetih«. Že samo ime »Babilon« nakazuje upor proti Bogu. V babilonščini se mestu reče bab ili, kar pomeni »božja vrata« ali »vrata bogov« in poimenuje kraj z dostopom do božanskega področja. To primerjaj s 1 Mz 11, kjer so ljudje gradili babilonski stolp, da bi se s svojo močjo povzpeli na božansko raven in jim za svoja dejanja ne bi bilo treba odgovarjati pred Bogom.

Ko se je Jakob prebudil iz sanj, v katerih je videl lestev, ki je povezovala nebo in zemljo, je vzkliknil: »Ni nič drugega kakor Božja hiša, in tu so nebeška vrata!« (1 Mz 28,17) Pozoren bodi na to, da »Božja hiša« oziroma »nebeška vrata« pomenita dostop do božanskega področja. Jakob je ta kraj imenoval Betel, kar pomeni »Božja hiša«.

»Nebeška vrata« v Betelu in »vrata bogov« v Babilonu sta dva nasprotna načina, kako doseči božansko področje. Jakobova lestev je prišla iz nebes; od zgoraj jo je razodel Bog. Babilon pa je bil s stolpi in zigurati zgrajen s človeškimi rokami v smeri od zemlje proti nebu. Ti dve smeri predstavljata različni poti k zveličanju: Božjo milost in človekova dela. Pravo verstvo je utemeljeno na ponižnem vzorcu iz Betela: »Iz milosti ste rešeni po veri.« (Ef 2,8) Vsa lažna »verstva« z legalizmom in »posvetnim« humanizmom vred temeljijo na vzorcu ošabnega Babilona. Za primerjavo teh dveh pristopov glej Jezusovo priliko o farizeju in cestninarju. (Lk 18,9–14)

`Po nekajletnem bivanju v zen budističnem samostanu je kanadski pevec Leonard Cohen v nekem intervjuju izjavil, da ni rešen. V luči tega, o čemer smo proučevali danes, razmisli, v čem je bila njegova težava. Kaj bi Cohen moral vedeti o zveličanju?`