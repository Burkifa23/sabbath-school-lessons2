---
title: Padec »kralja« na Božji gori  
date:   02/02/2021
---

V odgovor na padec Babilona, (Iz 13) ki je prinesel svobodo Božjemu ljudstvu, (Iz 14,1–3) je v Iz 14,4–23 zapisana satira o babilonskem kralju. (Mih 2,4; Hab 2,6) Gre za poetično in ne dobesedno zbadljivko, ki govori o tem, kako mrtvi kralji sprejmejo novega prebivalca kraljestva mrtvih. (Iz 14,9–10) Kralju je postlano s črvi, njegova odeja pa so gliste. (Iz 14,11) Gospod ošabnemu kralju slikovito sporoča, da bo končal tako kakor vsi drugi ošabni vladarji pred njim. Ne pozabimo, da to besedilo ne govori o stanju mrtvih.

`Kako besede v Iz 14,12–14 veljajo za babilonskega kralja?`

Babilonski kralji gotovo niso trpeli za pomanjkanjem samozavesti. (Dan 4 in 5) Prizadevati si doseči enakost z Najvišjim (Iz 14,14) presega pretirano dobro mnenje o sebi. Kralji so bili podrejeni svojim bogovom, čeprav so trdili, da so tesno povezani z njimi. Peti dan babilonskega novoletnega praznovanja je moral kralj odložiti znamenja svoje kraljevske časti in oblasti, preden se je približal kipu boga Marduka, da bi potrdil svoje kraljevanje. Zamisel, da bi kralj lahko nadomestil celo manj pomembnega boga, bi bila v očeh mnogih videti tako nerazumna kakor dejanje samomora.

Tudi Ezk 28 govori o vladarjevi prevzetnosti, ki sega do nebes. Oba opisa presegata lastnosti posvetnih vladarjev in pozornost preusmerjata na nekoga drugega: Ošabni mogočnež je živel v edenskem vrtu; bil je maziljeni kerub zaslanjalec na sveti Božji gori, popoln od dne, ko je bil ustvarjen, dokler se na njem ni našel greh, zaradi katerega je bil pregnan od Boga; na koncu bo uničen z ognjem. (Ezk 28,12–18) Izrazi teh dveh poglavij so metaforični in izgubijo pomen, če jih poskušamo razumeti zgolj v povezavi s posvetnimi vladarji. Raz 12,7–9 govori o mogočnem bitju, ki je bilo s svojimi angeli izgnano iz nebes: »Satan, ki zapeljuje vesoljni svet« (Raz 12,9) in je v Edenu zapeljal Evo. (1 Mz 3)

Satan ima bujno domišljijo. Pravi: »‘Jaz sem bog, na božjem prestolu sedim v srcu morja, ko vendar si človek in ne Bog.« (Ezk 28,2) Njegova smrt bo dokaz, da ni bog. V nasprotju s Kristusom bo Satan uničen v ognjenem jezeru (Raz 20,10) in ne bo nikdar več pustošil po vesolju.

`Kaj naslednja besedila povedo o Božjem in kaj o Satanovem značaju ter o tem, kako Gospod gleda na napuh, prevzetnost in željo po človeški nadvladi? Iz 14,13; Mt 11,29, Jn 13,5; Flp 2,5–8`