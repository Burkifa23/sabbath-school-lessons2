---
title: Usoda mogočnega Babilona  
date:   01/02/2021
---

Leta 626 pr. n. št. je Kaldejec Nebopolasar obnovil babilonsko slavo, ko se je okronal za kralja in vzpostavil novobabilonsko dinastijo ter se pridružil Medijcem v boju proti Asircem. Njegov sin Nebukadnezar II. je premagal Judo in prebivalce odpeljal v izgnanstvo.

`Kako se je končalo babilonsko kraljestvo? Dan 5`

Leta 539 pr. n. št., ko je Perzijec Cir v imenu Medo-Perzijskega kraljestva zavzel Babilon, (Dan 5) je mesto za vedno izgubilo neodvisnost. Leta 482 pr. n. št. je Kserks I. surovo zatrl babilonski upor proti perzijski vladi. Odstranil je kip vrhovnega boga Marduka ter poškodoval nekatere utrdbe in svetišča.

Aleksander Veliki je leta 331 pr. n. št. brez boja iztrgal Babilon iz perzijskih rok. Kljub njegovim kratkim sanjam o tem, da bi Babilon postavil za vzhodno prestolnico svojega kraljestva, je mesto v prihodnjih stoletjih doživelo zaton. Leta 198 n. št. je rimski cesar Septimij Sever naletel na popolnoma zapuščen Babilon. To je bil konec velikega mesta. Danes na nekaterih njegovih delih živijo iraški vaščani, ki pa se niso lotili obnove starodavnega mesta.

V Izaijevi knjigi zapisana prerokba o Babilonu napove tudi osvoboditev Jakobovih potomcev, ki so jih zatirali Babilonci. (Iz 14,1–3) To se je uresničilo s Cirovo zmago nad Babilonom leta 539 pr. n. št. Čeprav Cir mesta ni uničil, je njegova zmaga predstavljala začetek konca Babilona, ki nikdar več ni grozil Božjemu ljudstvu.

Iz 13 dramatično opisuje padec Babilona, ki bo posledica božanske sodbe. Bojevniki, ki bodo zasegli mesto, so opisani kot Božji posredniki. (Iz 13,2–5) Čas sodbe je poimenovan »Gospodov dan«. (Iz 13,6.9) Božja jeza je tako mogočna, da vpliva celo na zvezde, sonce, luno, nebo in zemljo. (Iz 13,10.13)

Ta opis primerjaj s Sod 5, kjer Debora in Barak v pesmi pojeta o Gospodovem prihodu med tresenjem zemlje in rosenjem neba. (Sod 5,4) Sod 5,20–21 govori o naravi, ki se z zvezdami vred bojuje proti tujim zatiralcem.

`Zamisli si, da bi kdo ob vrhuncu babilonske veličine prebral besede iz Iz 13, še posebej Iz 13,19–22. Kako smešne in nemogoče bi se mu zdele! Katere prerokbe se nam danes zdijo smešne in nemogoče? Zakaj ni razumno zavrniti jih kot neuresničljive?`