---
title: Nadaljevanje dogodka  
date:   10/02/2021
---

Senaherib je v letopise dal zapisati, da je zavzel 46 utrjenih mest, oblegal Jeruzalem in Ezekija, Judejca, »zaprl v mesto kakor ptiča v kletko«. /James B. Pritchard, urednik, Ancient Near Eastern Texts Relating to the Old Testament (Princeton, New Jersey: Princeton University Press, 1969), str. 288/ Senaherib kljub naklonjenosti propagandi, ki je bila podaljšek njegovega jaza, niti v spisih niti v umetniških delih ne trdi, da je zavzel Jeruzalem. S človeškega vidika je ta izpustitev osupljiva, še posebej, če imamo v mislih njegovo nezadržno moč in dejstvo, da je bil Ezekija vodja upora proti asirski nadvladi. Uporniki proti Asiriji so imeli kratko življenjsko dobo; doletela jih je grozljiva smrt.

Učenjaki priznavajo, da smo prisiljeni priznati, da se je zgodil čudež, čeprav v Svetem pismu ni poročila o tem. Dejstvo, da je Senaherib stene svoje »Palače brez primere« okrasil z reliefi (izrezljanimi slikami), ki so slikovito prikazovali uspešno zavzetje Lahisa, govori, da si je želel ohraniti ugled. Po Božji milosti na njih ni prikaza zavzetja Jeruzalema. Senaherib ni povedal, kako se je zadeva končala, toda Sveto pismo o tem ne molči.

`Kako se je zadeva odvijala naprej? Iz 37,21–37`

Bog je na Ezekijevo molitev vere odgovoril z zagotovilom. Božje sporočilo je bilo prežeto z gorečo jezo proti ošabnemu asirskemu kralju, ki si je upal v obraz udariti Kralja kraljev. (Iz 37,23) Bog je nemudoma izpolnil obljubo in ubranil Jeruzalem. (2 Kr 19,35–37; 2 Let 32,21–22; Iz 37,36–38)

Velika stiska je zahtevala veliki čudež. Umrlo je 185.000 asirskih mož. Senaherib ni imel druge izbire, kakor da se vrne domov, kjer je tudi njega doletela smrt. (Iz 37,7–38)

»Bog Hebrejcev je premagal ošabne Asirce. Jahvejeva čast je bila obranjena v očeh okoliških narodov. V Jeruzalemu se je srce ljudi napolnilo s svetim veseljem.« /Ellen G. White: Preroki in kralji, str. 220/ Če bi Senaherib osvojil Jeruzalem, bi prebivalce preselil in Juda bi izgubila svojo istovetnost, kakor se je zgodilo s severnim Izraelovim kraljestvom. Iz nekega zornega kota ne bi bilo nikakršnega judovskega ljudstva, po katerem bi se lahko rodil Mesija. Njihov obstoj bi se končal prav tam. Toda Bog je ohranil upanje.

`Kaj bi odgovoril človeku, ki ne veruje v Sveto pismo in v svetopisem-skega Boga, če bi te vprašal: »Ali je pravično, da so asirski vojaki, ki niso bili nič krivi, da so se rodili ravno tam, množično pomrli na tak način?« Kako razumeš Gospodova dejanja, zapisana v tem poročilu?`