---
title: V bolezni in bogastvu 
date:   11/02/2021
---

Dogodki v Iz 38 in 39 (2 Kr 20) so se zgodili približno takrat, ko je Bog rešil Ezekija pred Senaheribom, čeprav se odrešitev, kakor je omenjena v Iz 37 (2 Kr 19) še ni zgodila. V Iz 38,5–6 in 2 Kr 20,6 beremo, da je bilo ljudstvo še vedno tarča asirskih groženj.

»Satan si je odločno prizadeval za Ezekijevo smrt in padec Jeruzalema. Prepričan je bil, da se bodo v prenovo usmerjeni napori končali, če odstrani Ezekija, s tem pa bi bilo laže doseči padec Jeruzalema.« /The SDA Bible Commentary IV, str. 240/

`Kaj zgornji navedek govori o tem, kako pomembno je, da ima Božje ljudstvo dobre vodje?`

`Katero znamenje je Gospod dal Ezekiju, da bi utrdil njegovo vero? 2 Kr 20,8–10; Iz 38,6–8`

S tem ko je Ahaz zavrnil možnost izbire znamenja, (Iz 7) je sprožil dogodke, ki so mu prinesli težave z Asirijo. Ezekija je za razliko od svojega očeta prosil za znamenje, (2 Kr 20,8) Bog pa ga je okrepil za spopad s stisko, ki jo je nad Judo pripeljal njegov oče. Premakniti senco na Ahazovi sončni uri ni bilo mogoče brez čudeža.

Babilonci so proučevali premikanje nebesnih teles in jih natančno popisali. Gotovo so opazili tudi nenavadno obnašanje sonca in se spraševali, kaj to pomeni. Nobeno naključje ni, da je kralj Merodak Baladan tisti čas odposlance napotil v Jeruzalem. Babilonci so spoznali povezavo med Ezekijevim okrevanjem in čudežnim znamenjem.

Danes vemo, zakaj je Bog izbral ravno to znamenje. Kakor je pozneje uporabil betlehemsko zvezdo, da bi modre z Vzhoda pripeljal v Betlehem, je s pomikom sonca v Jeruzalem pripeljal babilonske odposlance. Zanje je bila to edinstvena priložnost, da se poučijo o pravem Bogu. Merodak Baladan si je ves čas kraljevanja prizadeval doseči trajno neodvisnost od Asirije. Potreboval je mogočne zaveznike, zato je h kralju Ezekiju poslal odposlance. Če se sonce premika na Ezekijevo zahtevo, kaj vse bi lahko ta kralj naredil Asiriji!

`Kako je Ezekija zapravil neverjetno priložnost, da poveliča Boga in Babilonce usmeri nanj? Kakšen je bil izid? Iz 39. Namesto da bi jim Ezekija oznanil Gospoda, jim je raje razkazal svojo »slavo«. Kateri nauk lahko izluščimo iz tega dogodka?`