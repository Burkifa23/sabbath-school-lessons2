---
title: Propaganda  
date:   08/02/2021
---

Asirski voditelji niso bili samo kruti, temveč tudi razumni. Njihova cilja sta bila bogastvo in moč, ne zgolj uničevanje. (Iz 10,13–14) Le zakaj bi za zavzetje mesta uporabili moč in izčrpavali vire, če lahko prebivalce nagovorijo k predaji? Medtem ko je Senaherib oblegal Lahis, je svojega višjega poveljnika Rabsaka poslal zavzet Jeruzalem s propagando.

`Katera dejstva je uporabil Rabsak, da bi prestrašil Judo? Iz 36,2–20; 2 Kr 18,17–35; 2 Let 32,9–19`

Rabsak je predstavil nekaj močnih dejstev: »Ne zanašajte se na pomoč Egipčanov, ker so slabotni in nezanesljivi. Za pomoč se ne morete zanesti niti na Gospoda, saj je užaljen, ker je Ezekija uničil njegove višine in oltarje v Judi ter ljudem naročil, naj Boga častijo ob jeruzalemskem oltarju. V resnici je Gospod na asirski strani in je Senaheribu naročil uničiti Judo. Nimate niti dovolj izurjenih mož, da bi jezdili 2.000 konj.

Če se želite izogniti obleganju, med katerim boste trpeli lakoto in žejo, se predajte. Dobro bomo ravnali z vami. Ezekija vas ne more rešiti. Ker bogovi narodov, ki jih je premagala Asirija, niso rešili svojega ljudstva, ste lahko prepričani, da tudi vaš Bog ne bo rešil vas.«

`Ali je Rabsak povedal resnico?`

V poveljnikovih besedah je bilo veliko resnice; njegova dejstva so zvenela prepričljivo. V korist sta mu bila še dva neizgovorjena dokaza. Prvič, Rabsak se je ravnokar vrnil iz Lahisa, ki je bil približno 50 kilometrov oddaljen od Jeruzalema. Tam so Asirci pokazali, kaj čaka močno utrjeno mesto, ki se jim drzne upreti. Drugič, Rabsaka je spremljala mogočna skupina asirskih vojakov. (Iz 36,2) Ker je judovsko ljudstvo poznalo usodo drugih vojsk in mest vključno s Samarijo – prestolnico severnega Izraela, (2 Kr 18,9–10) ki so padla pod asirsko vojsko, nihče ni dvomil, da je Jeruzalem s človeškega vidika obsojen na propad. (Iz 10,8–11) Rabsak je imel prav, ko je rekel, da je Ezekija uničil več oltarjev, da bi bogoslužje prestavil v jeruzalemski tempelj. (2 Kr 18,4; 2 Let 31,1) Ali je ta prenova užalila Gospoda, ki je bil edino upanje svojega ljudstva? Ali jih bo rešil in ali jih sploh more rešiti? Na to vprašanje je lahko odgovoril samo Bog.

`Ali si se kdaj znašel v podobnih okoliščinah, ko se je s človeškega vidika vse zdelo izgubljeno? Katero je bilo tvoje edino upanje? Pripravi se, da v razredu poveš svojo izkušnjo o tem, kako si se spoprijel z okoliščinami in kakšen je bil končni izid.`