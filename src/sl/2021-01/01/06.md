---
title: Zlovešča pesem o svojem ljubem  
date:   31/12/2020
---

`Preberi pesem v Iz 5,1–7 in razmisli o njenem pomenu.`

Bog je pomen te prispodobe razložil šele na koncu pesmi, v Iz 5,7. S prispodobo je ljudstvu želel sporočiti, naj se zazre vase in prepozna svoje pravo stanje. Bog je ta pristop učinkovito uporabil tudi pri kralju Davidu. (2 Sam 12,1–13) Ime pesem o svojem ljubem razodeva Božji namen z njegovim ljudstvom. Njegov odnos z njim izvira iz njegovega značaja, ki je ljubezen. (1 Jn 4,8) Bog je v zameno pričakoval odziv ljubezni, a namesto »grozdja« je dobil »viniko« (divje grozdje), kar v hebrejščini pomeni »zanič stvar«.

`Kaj je Gospod mislil z besedami, zapisanimi v Iz 5,4: »Kaj bi se še storilo mojemu vinogradu, česar bi ne bil že storil?«`

Bog v nadaljevanju pravi: »Sedaj torej naj vam naznanim, kaj bom storil svojemu vinogradu: ograjo njegovo odpravim, da se bo paslo po njem, obzidje mu razvalim,da bodo teptali po njem. Dam ga v opustošenje: ne bo se obrezaval, ne okopaval, a grmovje požene v njem in trnje, vrhutega zapovem oblakom, naj ne izpuščajo dežja nanj.« (Iz 5,5–6)

Kadar grešimo, nas Bog ne »odreže« nemudoma od sebe ali nam odtegne svoje zaščite, da bi nas uničil. Potrpežljivo nam nudi priložnosti za prejem odpuščanja. (2 Pt 3,9) Nikogar, ki se odzove, ne bo zavrgel. Na človeka deluje tako dolgo, dokler obstaja upanje na odziv. Bog se ne kar takoj sprijazni z našim »ne«, ker ve, da smo nevedni in zaslepljeni zaradi greha. A če nikakor ne želimo sodelovati, bo upošteval našo odločitev in nam dovolil vztrajati na poti, ki smo si jo izbrali. (Raz 22,11)

Če vztrajno zavračamo Božja vabila, ki jih prejemamo po Svetem Duhu, bomo na koncu dosegli točko, od koder ni poti nazaj. (Mt 12,31–32) Obrniti se proč od Kristusa je nevarno. (Heb 6,4–6) Ker Bog upošteva našo svobodno voljo, je omejen s tem, kolikor lahko naredi za nas.

`»Kaj bi se še storilo mojemu vinogradu?« (Iz 5,4) To vprašanje si oglej v luči križa, kjer je Bog samega sebe ponudil kot daritev za naše grehe in s svojim telesom poplačal krivdo našega prestopanja njegovega zakona. Ali je mogoče, da bi za nas lahko naredil še kaj več od tega? Kako križ daje zagotovilo o zveličanju in nas spodbuja k spokorjenju in spremembi življenja?`