---
title: »Poslušajte, nebesa!«  
date:   27/12/2020
---

Na začetku knjige preroka Izaija je kratek uvod, v katerem pisec pove, da je »Amozov sin«. Tako izvemo, kaj je vir njegovega sporočila (»videnje«) in kaj predmet knjige (Juda in njegova prestolnica Jeruzalem med vladanjem štirih kraljev). Predmet knjige razkrije, da so bili Izaijevo prvotno občinstvo njegovi sodržavljani. Prerok jim je govoril o njihovem stanju in usodi.

Z omembo kraljev, ki so vladali med njegovim delovanjem, omeji občinstvo in knjigo poveže z zgodovinskimi in političnimi dogodki določenega obdobja. Ta čas se sklada s poročili, zapisanimi v 2 Kr 15 do 20 in 2 Let 26 do 32.

`Kaj je bistvo sporočila v Iz 1,2? Kaj pravi Gospod? Na kakšen način je to sporočilo navzoče v vsej sveti zgodovini? Ali drži tudi za krščansko cerkev današnjega časa? Utemelji svoj odgovor.`

Bodi pozoren na to, da se Izaijevo sporočilo začne z besedami: »Čujte, o nebesa, in poslušaj, o zemlja.« (5 Mz 30,19; 31,28) Gospod tukaj ne namiguje na to, da lahko nebesa in zemlja sama po sebi slišijo in razumejo besede. Takšen način izražanja uporabi, da bi poudaril svoje besede.

Kadar je v starem veku bližnjevzhodni kralj – na primer hetitski vladar – sklenil politični sporazum z manj pomembnim vladarjem, se je skliceval na svoje bogove kot na priče, da bi poudaril, da bo vsakršna kršitev sporazuma gotovo opažena in kaznovana. A ko je božanski Kralj kraljev v Mojzesovem času sklenil zavezo z Izraelci, se ni skliceval na druge bogove kot na svoje priče. Kot edini pravi Bog je namesto tega uporabil nebesa in zemljo. (5 Mz 4,26)

`Pozorno preberi Iz 1,1–9. Napiši povzetek Judovih grehov. Bodi pozoren na njihove posledice. Česa so bili Judje krivi in kaj se je zgodilo zaradi njihove krivde? Katero upanje vsebuje Iz 1,9?`