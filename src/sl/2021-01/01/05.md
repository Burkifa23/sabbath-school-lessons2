---
title: Uživati ali biti požrt  
date:   30/12/2020
---

`Katera tema, ki jo opazimo v vsem Svetem pismu, se pojavi v Iz 1,19–31?`

Bodi pozoren na logično zgradbo Iz 1,19–20: Če bodo ljudje poslušali Boga, bodo uživali dobrine dežele. (Iz 1,19) Če pa bodo zavrnili njegovo ponudbo odpuščanja in obnove ter se mu uprli, jih bo požrl meč. (Iz 1,20) Odločitev je njihova. Ti besedili torej vsebujeta pogojen blagoslov in prekletstvo.

V Iz 1 so ponovljene in uporabljene Mojzesove besede, zapisane v 5 Mz 30,19–20, ko je Bog z izraelskim ljudstvom sklenil zavezo: »Za priči proti vam kličem danes nebo in zemljo. Predložil sem ti danes življenje in smrt, blagoslov in prekletstvo.« (5 Mz 30,19)

`Pozorno preberi 5 Mz 30,19. Ali opaziš, da srednja pot ne obstaja? Izbiramo lahko med življenjem ali smrtjo, med blagoslovom ali prekletstvom. Zakaj lahko izberemo samo eno od dveh možnosti? Zakaj ne obstaja neke vrste kompromis?`

S temi Mojzesovimi besedami je povzet sklop svaril, blagoslovov in prekletstev, s katerimi se konča oblikovanje zaveze v 5 Mz 27 do 30 (3 Mz 26). Ta zaveza vsebuje naslednje prvine: 1) oživljanje spominov na to, kar je Bog naredil zanje; 2) pogoje/zahteve (zapovedi), ki jih je treba izpolnjevati za vzdrževanje zaveze; 3) sklicevanje na priče; 4) blagoslove in prekletstva kot svarilo, do česa lahko pride ob kršitvi pogojev zaveze.

Strokovnjaki menijo, da so bile te prvine v enakem vrstnem redu navzoče v političnih sporazumih neizraelskih narodov, kakršni so bili na primer Hetiti. Bog je za vzpostavitev zaveze z Izraelci uporabil obliko, ki so jo prepoznali in je lahko nanje naredila velik vtis, saj so razumeli lastnosti in posledice vzajemno zavezujočega odnosa, v katerega so prostovoljno stopili. Prednosti zaveze so bile osupljive, a če bo Izrael prelomil dogovor, se bo znašel v hujšem položaju kakor sploh kdaj prej.

`Kako si na svoji krščanski poti izkusil načela blagoslovov in prekletstev, kakor so opisana v tem nauku?`