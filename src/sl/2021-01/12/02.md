---
title: Posledice greha  
date:   14/03/2021
---

V Iz 58,3 ljudstvo sprašuje Boga: »Zakaj se postimo, ti pa tega ne vidiš, pokorimo svojo dušo, ti pa tega ne veš?«

V nasprotju s tem pa lahko v Iz 59,1 razberemo, da je ljudstvo zastavilo še eno vprašanje, ki se je glasilo nekako tako: »Zakaj prosimo Gospoda, naj nas njegova roka reši, pa nas ne? Zakaj kličemo k njemu, pa nas ne sliši?« Izaija odgovarja, da je Bog zmožen rešiti in slišati. (Iz 59,1) Zakaj ni rešil in uslišal, pa je popolnoma druga stvar.

`Kako Iz 59,2 odgovori na »vprašanje« v Iz 59,1?`

Bog se ni odločil ne meniti se za svoje ljudstvo, ker bi tako hotel, temveč ker so njegove krivde postale pregrade med njim in njegovim Bogom. (Iz 59,2) V tem besedilu najdemo eno najjasnejših trditev o posledicah, ki jih ima greh na odnos med Bogom in človekom. Izaija v nadaljevanju še bolj razvije to temo, ki je navzoča v vsej zgodovini: Greh lahko uniči naš odnos z Gospodom, kar nas lahko za vedno uniči – ne zato, ker bi greh Gospoda odvrnil od nas, temveč ker nas greh pelje proč od njega.

`Kako 1 Mz 3,8 razodeva načela, izražena v zgornjem odstavku?`

Greh je v osnovi zavračanje Boga, obračanje proč od njega. V resnici se hrani na samem sebi, saj ne pomeni zgolj tega, da se človek obrne proč od Boga. Zavračanje Boga namreč vodi v to, da se grešnik obrne še dlje od njega. Greh nas loči od Boga, ne ker nas Bog ne bi želel doseči (celotno Sveto pismo govori o Bogu, ki želi rešiti grešnike), temveč ker greh povzroči, da zavrnemo Božja vabila. Zaradi tega je tako pomembno, da pri sebi ne dopuščamo niti enega greha.

`Kako si sam doživel, da greh povzroča ločenost od Boga? Katera je po tvoji izkušnji edina rešitev za to težavo?`