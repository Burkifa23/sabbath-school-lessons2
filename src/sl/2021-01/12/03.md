---
title: Komu je odpuščeno?  
date:   15/03/2021
---

V Iz 59 je predstavljena osupljiva slika težave greha. Na srečo pa Sveto pismo predstavi tudi rešitev.

Za začetek se vprašajmo, koliko ljudi je grešilo. Sveto pismo je glede tega povsem jasno: Vsi. Odrešitev torej ne more temeljiti na odsotnosti greha, temveč na odpuščanju. (Jer 31,34) S tem se strinja tudi apostol Pavel, saj pravi, da smo se vsi pregrešili; (Rim 3,9–20.23) nobenih izjem ni. (Rim 3,22) Opravičenim bo sojeno kot pravičnim, in sicer samo zato, ker so z vero po Kristusovi daritvi prejeli dar Božje pravičnosti.

`Kaj Rim 3,21–24 govori o tem, kako smo lahko rešeni? Katero upanje to daje v povezavi s sodbo?`

Večina ljudi meni, da bo pri sodbi zastavljeno vprašanje: »Kdo je grešil?« Vendar tega vprašanja ni treba poudariti, saj smo vsi grešili. Namesto tega se vprašanje glasi: »Komu je odpuščeno?« Bog je pravičen, ko opraviči »tistega, ki je iz Jezusove vere«. (Rim 3,26) Pri sodbi je odločilno vprašanje, kdo je po svoji veri v Jezusa prejel in še naprej prejema odpuščanje.

Res je, da smo sojeni po delih, vendar ne v smislu, da nas dela lahko odrešijo. Če bi bilo tako, potem bi bila vera »ničeva«. (Rim 4,14) Namesto tega naša dela razodevajo, ali smo zares odrešeni. (Jak 2,18)

`Zakaj nas dela ne morejo rešiti niti zdaj niti na dan sodbe? Rim 3,20.23`

Prepozno je, da bi dobra dela ali poslušnost postavi kogar koli odrešili. Cilj postave v grešnem svetu ni rešiti, temveč pokazati na greh. Namesto tega »vera, ki deluje po ljubezni«, (Gal 5,6) ki jo v srce izlije Božji Duh, (Rim 5,5) kaže, da ima oseba živ odnos z Jezusom. (Jak 2,26)

Dela so samo zunanji izraz – znak delovanja odrešujoče vere. Zato je prava krščanska izkušnja ta, v kateri se vera kaže v vsakodnevni predanosti Gospodu, in sicer tako, da smo poslušni njegovemu zakonu. Pri sodbi bo Bog uporabil dela kot dokaz za svoja ustvarjena bitja, ki ne morejo brati misli vere, kakor jih lahko On. Za spreobrnjenega se pri sodbi obravnavajo samo dela po njegovem spreobrnjenju, ko sta Kristus in Sveti Duh življenju dala moč. Življenje greha pred spreobrnjenjem je bilo namreč že očiščeno z Jagnjetovo krvjo. (Rim 6)

`Predstavljaj si, da se pogovarjaš z najstnikom, ki se mu sobota zdi »dolgočasna«. Posvečuje jo samo zato, ker tako pravijo starši in Sveto pismo. Kako mu lahko pomagaš na novo odkriti soboto? Kako lahko sobota postane pozitivna izkušnja učenja?`