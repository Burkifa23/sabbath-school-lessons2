---
title: Poziv vsej zemlji  
date:   16/03/2021
---

`O čem govori Iz 60,1–2? Katero načelo, ki je navzoče v celotnem Svetem pismu, opaziš v tem besedilu? Katero upanje prinaša?`

Iz 60,1–2 govori o Božji odrešitvi njegovega ljudstva iz ujetništva. Dogodek, ki kaže na končno izpolnitev zveličanja po Kristusu, je predstavljen s sliko Boga, ki v temi ustvarja luč.

`K čigavi luči bodo prišli narodi in kralji? Iz 60,3`

V hebrejskem jeziku je omenjena oseba v ednini ženskega spola. (Iz 60,1–2) Gotovo je to »Sion«, poosebljena ženska, ki se omenja proti koncu prejšnjega poglavja. (Iz 59,20) Prebivalci zemlje, ki jih pokriva tema, bodo prišli k njej, ker jih bo pritegnila luč Božje slave, ki je vzšla nad Sionom. (Iz 60,2) »Sion je pozvan stopiti v svojo luč ter nato opazovati in se odzvati na narode, ki se zbirajo, da bi prišli k luči.« /J. Alec Motyer, The Prophecy of Isaiah: An Introduction and Commentary, str. 494/ Čeprav Sion v tem primeru predstavlja Jeruzalem, je večji poudarek na ljudeh kakor na zemljepisni legi mesta.

V preostanku Iz 60 prerok dalje razvija temo, ki jo je predstavil v Iz 60,1–3: prebivalci sveta prihajajo v Jeruzalem, ki ga blagoslavlja Božja veličastna navzočnost.

`Kako lahko to prerokbo primerjamo z Božjo zavezno obljubo Abrahamu v 1 Mz 12,2–3? Mar ni govor o isti stvari?`

Ko je Bog izvolil Abrahama in njegove potomce, je imel v mislih načrt za vso zemljo: po Abrahamu bodo blagoslovljene vse družine na zemlji. (1 Mz 12,3; 18,18; 22,18) Cilj Božje zaveze z Abrahamom je bil sklenitev zaveze z vsem človeštvom. Abraham in njegovi potomci bodo Božji prenosniki njegovega razodetja svetu.

Izaija si je prizadeval ljudstvo pripeljati nazaj k njegovemu starodavnemu in vsesplošnemu namenu. Kot predstavnik resničnega Boga ni bil odgovoren samo zase, temveč za ves svet. Njegova naloga je bila sprejeti tujce, ki bodo iskali Gospoda, (Iz 56,3–8) Božji tempelj se bo namreč imenoval »dom molitve vsem ljudstvom«. (Iz 56,7)

`Kako v okviru povedanega razumeš vlogo Krščanske adventistične cerkve oziroma še zlasti svojo vlogo v njej?`