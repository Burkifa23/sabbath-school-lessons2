---
title: »Dan maščevanja našega Boga«  
date:   18/03/2021
---

`Zakaj Mesija sredi veselih novic v Iz 61 oznani Gospodovo maščevanje? Kdaj se je uresničila ta prerokba?`

V Nazaretu je Jezus bral iz Iz 61 samo do besed »da oznanim milostno Gospodovo leto«. (Iz 61,2; Lk 4,19) Nato se je ustavil in dejal: »Danes se je izpolnilo to Pismo v vaših ušesih.« (Lk 4,21) To kaže, da se je namenoma in premišljeno izognil branju nadaljevanja te vrstice, ki omenja »dan maščevanja našega Boga«. (Iz 61,2) Čeprav je Mesijeva služba oznanjevanja dobre vesti, prinašanja svobode in tolaženja jetnikov že takrat začela ljudi osvobajati Satanove tiranije, pa dan maščevanja še ni nastopil. V Mt 24 je Jezus učencem razodel, da bo božanska sodba nastopila šele v prihodnosti. (Mr 13; Lk 21)

V Iz 61 je dan Gospodovega maščevanja imenovan »Gospodov dan, veliki in strašni«. (Jl 2,31; 3,4 ssp; Mal 4,5; 3,23 ssp) Nastopil bo ob drugem Kristusovem prihodu, ko bo Kristus Zemljo rešil krivice, tako da bo premagal sovražnike in osvobodil zatiran ostanek svojega ljudstva. (Raz 19; Dan 2,44–45) Čeprav je Kristus oznanil začetek »leta Gospodove milosti«, bo to leto doseglo svoj vrhunec šele ob njegovem drugem prihodu.

`Kako je možno predstavo o ljubečem Bogu uskladiti z njegovo obljubo maščevanja? Ali sta ti dve lastnosti nezdružljivi? Ali pa morda v maščevanju vidimo tudi izraz njegove ljubezni? Utemelji svoj odgovor.`

Čeprav je Jezus naročil, naj nastavimo še drugo lice, (Mt 5,39) je zelo jasno povedal tudi, da bo izvršil pravico in kazen. (Mt 8,12) Apostol Pavel pravi, naj ne vračamo hudega s hudim, (1 Tes 5,15) a poleg tega dodaja, da bo Gospod v plamenečem ognju kaznoval tiste, ki ne poznajo Boga. (2 Tes 1,8)

Razlika je v tem, da lahko samo Gospod v neskončni modrosti in usmiljenosti izvrši tudi pravico in maščevanje, in sicer popolnoma pravično. Človeška pravica in človeško maščevanje sta zaznamovana z napakami, pomanjkljivostmi in nedoslednostmi. Božja pravica pa je brez naštetih omejitev.

`V katerem od naštetih primerov bi si bolj želel videti maščevanje nad človekom, ki dela zlo: 1) Ta človek je prizadel osebo, ki je nimaš rad, ali 2) ta človek je prizadel osebo, ki jo imaš rad? Kako to pomaga bolje razumeti povezavo med Božjim maščevanjem in njegovo ljubeznijo do nas?`