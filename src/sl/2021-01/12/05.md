---
title: Leto Gospodove milosti«  
date:   17/03/2021
---

`Kdo izgovarja besede, zapisane v Iz 61,1?`

Na tej pomaziljeni osebi počiva Božji Duh, kar pomeni, da je poslanec oziroma Mesija. Poslan je, da ubogim oznani blagovest, poveže strte v srcu in okliče jetnikom prostost in zapornikom osvoboditev. (Iz 61,1) Na koga nas spomnijo ta dejanja? To besedilo primerjaj z Iz 42,1–7, kjer je Božji Služabnik opisan z zelo podobnimi izrazi.

Iz 61,2 omenja »leto Gospodove milosti«. Mesija, ki je pomaziljen kot Kralj Davidovega rodu in Rešitelj, oznanja svobodo in posebno leto božanske naklonjenosti. To primerjaj s 3 Mz 25,10, kjer Bog Izraelcem zapoveduje, naj na sveto petdeseto leto razglasijo svobodo: »Posvetite petdeseto leto in razglasite svobodo po deželi vsem njenim prebivalcem; leto veselega trobentanja vam bodi, da naj se vsakdo vrne k svoji lastnini in vsakdo zopet pride k svoji rodovini.« To pomeni, da so ljudje, ki so bili zaradi preživetja prisiljeni prodati zemljo prednikov ali postati sužnji, zopet prejeli svojo zemljo in svobodo. (3 Mz 25,25–55) V povezavi z Iz 58 smo poudarili, da se je jubilejno leto začelo s trobljenjem na dan sprave. (3 Mz 25,9)

Čeprav je »leto Gospodove milosti« v Iz 61,2 neke vrste jubilejno leto, pa ni omejeno zgolj na posvečevanje tega praznika, podrobneje opisanega v 3 Mz 25. To leto bo oznanil Mesija, Kralj, ko se bo razodel po svoji službi osvoboditve in obnove. To dejanje spominja na nekatere mezopotamske kralje, ki so se zavzemali za družbeno dobroto, s tem ko so v prvih letih vladanja ljudem odpustili dolgove. Mesijeva služba močno presega okvir zakona v 3 Mz 25. Poleg tega, da »oklicuje jetnikom prostost«, se zavzema za strte, tolaži žalujoče in si prizadeva za obnovo ljudi. (Iz 61,1–11) Še več, poleg »leta Gospodove milosti« oznanja tudi »dan maščevanja našega Gospoda«. (Iz 61,2)

`Kdaj se je izpolnila ta Izaijeva prerokba? Lk 4,16–21 Kako je Jezus dosegel vse to? Mi nismo Jezus, temveč njegovi predstavniki na svetu. Katera dela, ki jih je opravljal tudi Mesija in so našteta v Iz 61,1–3, bi morali v okviru omejenih zmožnosti delati tudi mi? Naštej nekaj praktičnih načinov, s katerimi lahko to dosežemo.`