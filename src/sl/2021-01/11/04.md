---
title: Pokoriti svojo dušo  
date:   09/03/2021
---

`Na kaj se nanaša »post« v Iz 58,3?`

Ta post je bil del dneva sprave in edini post, ki ga je zapovedal Bog. (3 Mz 16,29.31; 23,27–32) To potrjuje tudi vzporedni izraz »pokoriti svojo dušo«, (Iz 58,3) ki posnema izrazje v 3. Mojzesovi knjigi. Ponižati/pokoriti se zajema različne oblike samoodpovedi s postom vred. (Ps 35,13; Dan 10,2–3.12)

Če imamo v mislih okoliščine dneva sprave, bomo bolje razumeli Božje naročilo, naj ljudje povzdignejo svoj glas kakor rog. (Iz 58,1) To trobilo je bilo narejeno iz ovnovega roga in se je imenovalo šofar. Izraelci so morali vanj zatrobiti deset dni pred dnevom sprave kot opomin oziroma opomnik na prihajajoči dogodek. (3 Mz 23,24) Poleg tega so na vsako petdeseto leto na dan sprave razglasili začetek jubilejnega leta osvoboditve. (3 Mz 25,9–10; Iz 27,13)

`Nad čim se pritožuje Bog v Iz 58,3–7? Kaj je bilo narobe z njihovim »postom«?`

Videti je, kakor da je ljudstvo pričakovalo, da jim bo Gospod čestital za njihovo »pobožnost«. Toda Izraelci so napačno razumeli Božje naročilo. Samoodpoved na dan sprave bi morala biti izraz hvaležnosti in zvestobe Bogu. Na ta dan je veliki duhovnik šel pred Boga očistit svetišče in ljudstvo grehov, ki so jim že bili odpuščeni. (3 Mz 16; 4) Z dejanji bi morali izražati hvaležnost Bogu, ki jih je rešil na dan sodbe. Njihovi obredi ne bi smeli biti spodbujeni s težnjo po Božjem odobravanju za njihovo »pobožnost« in »vdanost«. Navsezadnje so prav grehi ljudstva oskrunili Božje svetišče. Svetišče je moralo biti očiščeno s krvjo, ki je bila prelita zaradi njihovih dejanj.

`Eden od ključnih naukov današnjega svetopisemskega besedila poudarja razliko med zgolj religioznim in pravim Kristusovim sledilcem. Kako smo kot posamezniki izpostavljeni isti nevarnosti kakor ljudje v tem besedilu? Ta nevarnost je prepričanje, da izpolnjevanje verskih obredov kaže, da zares hodimo za Gospodom, kakor nam je naročil.`