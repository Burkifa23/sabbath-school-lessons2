---
title: Pravi post  
date:   10/03/2021
---

Deset dni po tem, ko je zvok roga spomnil Božje ljudstvo, da prihaja dan sprave, ko bodo v ponižnosti in samoodpovedi potrdili zvestobo svojemu Kralju, je prerok povzdignil glas kot rog in oznanil, da se ljudstvo upira Bogu. (Iz 58,1)

`Katera dejanja Bog vidi kot resnično samoodpoved? Navsezadnje, kaj je teže: preskočiti nekaj obrokov ali porabiti svoj čas in denar, da bi nahranili brezdomce v svojem kraju? Katero načelo se skriva za temi dejanji? Kako so ta dejanja sestavni del prave vere?`

Vsakdo je lahko veren; vsakdo lahko opravlja verske obrede, ki so primerni, izvedeni ob pravem času in na pravi način. Vendar si Gospod ne želi samo tega. Pomisli na Jezusovo življenje. Ne glede na to, kako zvest je bil verskim obredom svojega časa, so se pisci evangelijev veliko bolj kakor na njegovo zvestobo obredom osredotočili na njegovo usmiljenje, zdravljenje, hranjenje in odpuščanje ljudem v potrebi.

Gospod išče cerkev – ljudi – ki bodo svetu oznanili resnico. Toda kaj bo ljudi bolj pritegnilo k Jezusovi resnici: dosledno upoštevanje načel zdrave prehrane ali pripravljenost pomagati lačnim? Dosledno upoštevanje počitka na sobotni dan ali pripravljenost podariti svoj čas in moč za pomoč ljudem v potrebah?

`O čem govori Mt 25,40; Jak 1,27?`

`V Iz 58 preberi seznam blagoslovov, s katerimi bo Bog blagoslovil nje, ki si prizadevajo služiti ljudem v stiski. Kaj Gospod sporoča s tem? Ali obljube govorijo o nadnaravnem ukrepanju v našem življenju, če bomo opravljali ta dela? Ali pa morda govorijo o naravnih blagoslovih, ki jih prejmemo, kadar se razdajamo za druge in pustimo ob strani svojo sebičnost, pohlep in osredotočenost nase? Utemelji svoj odgovor.`