---
title: Čas za nas  
date:   11/03/2021
---

`Zakaj je Izaija v Iz 58,13–14 omenil tudi soboto? Kakšno povezavo ima sobota z dnevom sprave, o katerem govori prejšnje besedilo tega poglavja?`

Vsakoletni dan sprave je bil v resnici sobotni dan. Ta posebna obredna sobota je bila podobna tedenski soboti, saj tudi takrat ni bilo dovoljeno opravljati vsakodnevnega dela. (3 Mz 23,27–32) Kakor so ugotovili že prvi adventisti sedmega dne, nam spoznanje o tem, da je čas počitka na dan sprave trajal od večera do večera, (3 Mz 23,32) kaže, da je enako veljalo tudi za tedensko soboto. Čeprav je ozadje Iz 58,13–14 obredna sobota na dan sprave, pa se sporočilo prav tako nanaša tudi na tedensko soboto.

`Kakšen dan naj bi bila sobota? Kako je lahko naša izkušnja sobote podobna tej, opisani v Iz 58,13? Zakaj bi morala biti takšna?`

V Iz 58 so obravnavane tri glavne teme: samoodpoved, družbena dobrota in sobota. Kakšna je povezava med njimi?

Prvič, vse se osredotočajo na Boga in njegove najpomembnejše stvari ter poudarjajo našo odvisnost od njega. Drugič, z izpolnjevanjem vseh treh dejavnosti ljudje v želji po svetosti posnemajo Boga, (3 Mz 19,2) ki se je v podobi Kristusa ponižal, (Flp 2,8) pokazal samopožrtvovalno dobroto (Jn 3,16) in v soboto – na koncu tedna stvarjenja – prenehal opravljati delo. (1 Mz 2,2–3; 2 Mz 20,11)

`V Iz 58 si oglej še druge povezave med samoodpovedjo, družbeno dobroto in soboto: sobota pomeni svobodo od vsakodnevnega dela, kar je dobro za obnovo človeka; (2 Mz 23,12; Mr 2,27) Jezus je pokazal, da je v soboto primerno delati dobra dela; (Mr 3,1–5; Jn 5,1–17) pravo posvečevanje sobote in nudenje pomoči drugim prinašata veselje. (Iz 58,14.10–11) Kaj moraš spremeniti, da bi izkusil te blagoslove?`