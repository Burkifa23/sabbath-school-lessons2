---
title: Božje visoke misli in poti  
date:   08/03/2021
---

`Zakaj je Bog rekel, da so njegove misli in poti višje od naših – »kakor je nebo visoko nad zemljo«? (Iz 55,8–9) Kaj to pomeni?`

Nobenega dvoma ni, da je Bog, ki je ustvaril vesolje, v katerem so celo nekatere najpreprostejše stvari skrivnostne in si jih naše misli ne morejo predstavljati, Bog, čigar poti so nad vsem, kar bomo sploh kdaj lahko razumeli. Spoznanje o Božji neskončni vzvišenosti bi nam moralo olajšati ponižni sprejem njegove pomoči. (Iz 57,15)

`V kakšnem smislu so Gospodove poti in misli višje od vsega, kar si lahko predstavljamo? Kaj tako težko razumemo? Iz 55,6–9`

Od vseh velikih skrivnosti vesolja je nedvomno najskrivnostnejši načrt zveličanja, ki ga lahko komajda začnemo razumeti. (Ef 6,19) Da se je Stvarnik vesolja ponižal in si nadel človeško podobo, živel življenje garaškega dela in trpljenja ter na koncu kot daritev za greh umrl namesto nas – vse samo zato, da bi nas upravičil in nam izkazal usmiljenje – je resnica, ki bo vso večnost navduševala srce Božjih ustvarjenih bitij.

»Odkupljenje je tema, v katero bi radi pokukali angeli; bo predmet proučevanja in pesem odkupljenih skozi neskončne veke večnosti. Ali ni potem že danes vredno skrbnega proučevanja in premišljevanja? …

Gre za neizčrpno temo. Proučevanje Kristusovega učlovečenja, njegove spravne daritve in posredniškega dela bo zasedalo um marljivega učenca, dokler koli bo trajal čas; pogledal bo v nebo z njegovimi neštetimi leti in vzkliknil: ›Velika je skrivnost pobožnosti!‹« /Ellen G. White, My Life Today, str. 360; Moje življenje danes, str. 362/

`Pomisli na slabe stvari, ki si jih storil: na ljudi, ki si jih prizadel, na neprijazne besede, ki si jih izrekel, na ljudi, ki si jih razočaral… Toda ne glede na to, ti je lahko po Jezusu vse odpuščeno. Že sedaj lahko pred Bogom stojiš popolnoma opravičen. Če to ni skrivnost, kaj sploh je?`