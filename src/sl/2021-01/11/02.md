---
title: Kupiti brezplačno  
date:   07/03/2021
---

`Vsi, kateri koli ste žejni, pridite k vodam, in kateri nimate denarja, pridite, kupite in jejte!« (Iz 55,1) Ali v tem besedlu opaziš kaj protislovnega?`

Zamisli si, da s hrano v roki stojiš na ulici velikega mesta ter nagovarjaš lačne in brezdomce: »O vsi, ki nimate denarja, pridite, kupite in jejte!« Toda kako lahko kaj kupijo brez denarja?

Tvoje sporočilo bi bilo razumljivejše, če bi besedam dodal to, kar je rekel tudi Izaija: »Brez denarja in brez plačila.« (Iz 55,1) Izaija je spodbujal ljudi, naj sprejmejo brezplačno odpuščanje. (Iz 55,7) Beseda kupiti poudarja, da so Božje ponudbe, ki vključujejo zadovoljitev potreb in hrepenenj njegovega ljudstva, dragocene. Prejem ponudbe torej zahteva »transakcijo« (prenos vrednega predmeta). Bog znotraj obnovljene zaveze s svojim ljudstvom brezplačno ponuja odpuščanje, vendar ne zato, ker njega nič ni stalo: odpuščanje je kupil z grozljivim in s krvjo prepojenim plačilom svojega Služabnika. Čeprav je za nas brezplačno, je Bog zanj plačal osupljivo visoko ceno.

`Kaj je bilo treba plačati za naše zveličanje? 1 Pt 1,18–19`

`Izaijev pogled na zveličanje primerjaj z novozaveznim. Ef 2,8–9`

Izaija je v Stari zavezi strnil evangelij, ki se ne razlikuje od novozaveznega evangelija. Obstajala ni nikakršna »stara zaveza«, ki bi temeljila na zveličanju z deli in katero je pozneje nadomestila »nova zaveza«, temelječa na zveličanju z milostjo. Odkar je Bog Adamu in Evi obljubil Rešitelja, (1 Mz 3,15) je obstajala samo ena pot do zveličanja: z milostjo po veri. (Ef 2,8) »Milostni Božji dar je večno življenje v Kristusu Jezusu, našem Gospodu.« (Rim 6,23) Vse od starodavnega Gilgameša, ki je z junaškimi dejanji zaman poskušal najti večno življenje, do sodobnih zvezdnikov, ki verjamejo v reinkarnacijo, so si ljudje prizadevali najti različne poti do zveličanja, a vse zaman. To je razlog, zakaj morajo izvedeti za Jezusa in za to, kar je na križu dosegel zanje.

`Zveličanje je brezplačno, saj si ga nikakor ne moremo zaslužiti. Naša dela ne bodo nikoli dovolj dobra, da bi nas rešila. Po drugi strani pa nas zveličanje lahko stane vsega. Kaj to pomeni? Mt 10,39; Lk 9,23; 14,26; Flp 3,8`