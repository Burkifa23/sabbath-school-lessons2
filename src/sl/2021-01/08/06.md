---
title: Malikovalstvo  
date:   18/02/2021
---

Malikovalstvo uničuje edinstven in intimen odnos z Bogom, saj Boga nadomesti z drugim bitjem ali stvarjo. (2 Mz 20,4–5; Iz 42,8) Preroki malikovalstvo imenujejo duhovno »prešuštvo«. (Jer 3,6–9; Ezk 16,15–19)

`Kako je Izaija opisal malike? Kako razumeš njegove besede? Zakaj je to ustrezen opis kakršnega koli malika? Iz 41,29`

Starodavni malikovalci so verjeli, da častijo mogočna božanska bitja, kadar se klanjajo njihovim podobam ali simbolom. Češčenje malika, ki predstavlja določenega boga, pomeni kršitev prve zapovedi: »Ne imej drugih bogov zraven mene.« (2 Mz 20,3) Kadar malik predstavlja pravega Boga, kakor je bilo v primeru zlatega teleta, (2 Mz 32,4–5) Bog zavrača takšen prikaz sebe, saj ga nihče ne more ustrezno predstaviti. (5 Mz 4,15–19) Poleg tega nobena podoba ne more prikazati njegovega neprimerljivega veličastva in moči. Malik deluje kot nadomestni bog; častiti ga pomeni prekršiti prvo in drugo zapoved.

Božje ljudstvo ni potrebovalo malikov, ker je v njegovi sredi bivala Božja navzočnost. Izkazovanje časti maliku pomeni nadomestiti in zanikati resnično Božjo navzočnost.

`S katerimi vrstami malikovanja se bojujemo kot cerkev? V katerih bolj pretanjenih oblikah se malikovanje v tem času pojavlja v cerkvi?`

»Mnogi kristjani služijo drugim bogovom poleg Gospoda. Naš Stvarnik zahteva popolno predanost in zvestobo. Vse, kar lahko zmanjša našo ljubezen do njega ali moti našo službo njemu, postane naš malik.« /Ellen G. White Comments, The SDA Bible Commentary II, str. 1011–1012/

Poročila pričajo, da je bilo malikovalstvo privlačno, saj je temeljilo na materializmu. Ljudje so se lahko poistovetili z načini češčenja, s katerimi so častili sile, za katere so verjeli, da jim lahko prinesejo rodovitnost in blaginjo. Šlo je za vero v smislu »pomagaj si sam«. Ali zveni znano?

Preden bo Gospod ponovno prišel in bo njegova pot pripravljena z Elijevim sporočilom sprave za zadnji čas, (Mal 4; 3,19-23 ssp) bo na razpolago enaka izbira kakor v Izaijevih dneh: Ali boš častil Stvarnika ali kaj drugega? (Raz 13 in 14) Navsezadnje ljudje vedno častimo kaj ali koga.

`Pomisli, kako točno je v Danielovem videnju opisan potek zgodovine tisoče let vnaprej. Ali ti to pomaga bolj zaupati Božjim obljubam glede prihodnosti?`