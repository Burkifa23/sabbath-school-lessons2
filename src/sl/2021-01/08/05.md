---
title: Usmiljeni Stvarnik  
date:   17/02/2021
---

`Kako sta v Iz 40 prikazana Božje usmiljenje in moč?`

V vsem besedilu Iz 40 lahko opazujemo preplet Božjega usmiljenja in moči, ki sta potrebna za Božjo rešitev njegovega ljudstva. Bog si zaradi usmiljenja želi rešiti ljudstvo, kar je zmožen narediti zaradi svoje moči.

Usmiljenje (Iz 40,1–5): tolažba; Gospodov prihod in rešitev.

Moč (Iz 40,3–8): veličastvo; večnost v nasprotju s človeško minljivostjo.

Usmiljenje (Iz 40,9–11): veselo sporočilo o odrešitvi; Pastir svojega ljudstva.

Moč (Iz 40,12–26): neprimerljivi Stvarnik.

Usmiljenje (Iz 40,27–31): Stvarnik da moč slabotnim.

Potem ko je Izaija ljudi seznanil z Božjo močjo ter orisal njegovo veličastvo in neminljivost, (Iz 40,3–8) je še razširil spoznanje o Božji moči in vzvišeni modrosti, zaradi katerih so Zemlja in njeni prebivalci videti majhni. (Iz 40,12–17) Izaijev slog, ki vključuje retorična vprašanja in slikovite primerjave, zveni kakor Božji odgovor Jobu. (Job 38–41)

`Kaj je odgovor na Izaijevo retorično vprašanje: »Komu torej hočete primerjati Boga?« Iz 40,18`

Za Izaija in Joba je odgovor samoumeven: »Z nikomer.« Izaija podrobneje obravnava omenjeno vprašanje in se naveže na prepričanje starih ljudstev, da je Bog kakor vsak drug malik. (Iz 40,19–20)

Izaija se odzove na to prepričanje. V vsakem primeru se zdi nerazumno Boga primerjati z malikom, zato prerok v upanju, da bo ljudstvo dojelo njegovo sporočilo, še natančneje opiše Božjo edinstvenost in predstavi dejstvo o Bogu kot svetem Stvarniku. (Iz 40,21–26)

`Kako Iz 40,27 razkriva držo ljudstva, ki mu je prerok namenil sporočilo? Na katere načine tudi mi gojimo takšno prepričanje?`

Namen Božjega sporočila je potolažiti ljudstvo, ki potrebuje tolažbo. Trpljenje je pri Jobu in Božjem ljudstvu povzročilo zmedo in negotovost glede Božjega značaja.

`Še enkrat preberi svetopisemsko besedilo današnjega nauka. Govori o Božjem usmiljenju in blaginji ter o tem, da je Stvarnik. Zakaj je pomembno razumeti to resnico? Kako sobota pomaga utrditi ta pomembni nauk?`