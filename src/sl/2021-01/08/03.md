---
title: Božja navzočnost, Beseda in ravnanje ceste 
date:   15/02/2021
---

`Kako je bila Božjemu ljudstvu oznanjena tolažba? Iz 40,1–8`

Neimenovani glasnik je oznanil, da Bog prihaja razodet svoje veličanstvo. (Iz 40, 3–5) Nato je neki drug glas rekel, da bo beseda našega Boga ostala na vekomaj, (Iz 40,8) čeprav so ljudje minljivi kakor trava.

Po izgnanstvu je Božje ljudstvo dobilo nazaj, kar je bilo prejelo na gori Sinaj in potem zavrnilo z odpadništvom, za kar je trpelo kazen, in sicer Božjo navzočnost in Besedo. Ti sta bili glavni sestavini Božje zaveze z Izraelom. Navzoči sta bili v Božjem svetišču v Izraelovi sredi. (2 Mz 25,8.16) Zaradi Izraelove neposlušnosti Božjim besedam je Gospod zapustil svetišče; (Ezk 9 do 11) toda Bog se vrača. Njegova navzočnost in večna, zanesljiva Beseda prinašata tolažbo, rešitev in upanje.

`Katera vrsta priprave je nujna za Gospodov prihod? Iz 40,3–5`

Za kralja se ne spodobi, da potuje po jamasti cesti, zato je treba pred njegovim prihodom urediti pot, še posebej, kadar prihaja Kralj kraljev. Pred njegovim prihodom z vzhoda, kjer je s svojim ljudstvom bival v sužnosti v obliki »majhnega svetišča«, (Ezk 11,16) je bilo treba dodobra spremeniti teren. Gradnja dobesedne avtoceste čez razgibane hribe vzhodno od Jeruzalema je opravilo, ki jemlje pogum, četudi so na razpolago dinamit in buldožerji. Edino Bog lahko opravi to delo in grebene spremeni v ravnino. (Iz 42,16) Za potovanje ne potrebuje ceste, saj jezdi na ognjeni kočiji s kerubi. (Ezk 1; 9 do 11)

V Novi zavezi je ta Izaijeva prerokba prenesena na duhovno ravnanje ceste, ki ga je z oznanjevanjem opravil Janez Krstnik. (Mt 3,3) Njegovo sporočilo se je glasilo: »Spokorite se, kajti približalo se je nebeško kraljestvo.« (Mt 3,2) Janezov krst je bil »krst spokorjenja v odpuščanje grehov«. (Mr 1,4) Pripraviti cesto je torej pomenilo spokoriti se in opustiti greh, da bi lahko prejeli tolažbo Božjega odpuščanja in navzočnosti.

Enako duhovno sporočilo je zapisano v Jer 31,31–34, da bi judovski izgnanci razumeli duhovno naravo priprave ceste za Boga. Vsem, ki si želijo novega začetka, Gospod obljublja »novo zavezo«, po kateri bo v njihovo srce zapisal svoj zakon in postal njihov Bog. Ljudstvo bo poznalo Boga in njegov značaj, ker bo doživelo Božje odpuščanje.

`Katero upanje lahko iz naslednjega besedila izluščiš zase, čeprav si kakor veneča cvetica in suha trava? Na kaj se v življenju ni dobro zanašati? Iz 40,6–8`