---
title: Rojstvo oznanjevanja  
date:   16/02/2021
---

`Kateri dogodek je opisan v Iz 40,9–11?`

Pozneje se v Izaijevi knjigi pojavi glasnik, ki Jeruzalemu prinaša dobro sporočilo. (Iz 41,27; 52,7) V Iz 40,9 pa sporočilo »Glejte, vaš Bog!« z visoke gore oznani ženska, kar je razvidno iz hebrejskega izvirnika.

V Ps 68 David poveličuje Boga, ker »množi samotarje v rodovine, pelje vklenjene iz spon v blaginjo«. (Ps 68,7) Čeprav se na tem mestu besede nanašajo na izhod iz egiptovske sužnosti, tudi Izaija uporabi podobne besede, pri čemer oznani drugo »osvoboditev« – vrnitev iz babilonske sužnosti.

Nova zaveza besedilo iz Iz 40,3–5 uporabi za Janeza Krstnika, ki je pripravil pot Kristusu – večni Besedi, ki je postala Gospodova navzočnost v telesu. (Jn 1,14)

Celo pred Janezom Krstnikom so ljudje govorili o dobri novici Jezusovega prihoda. Med prvimi sta bila ostarela Simeon in Ana, ki sta Jezusa srečala med njegovim posvečenjem v templju. (Lk 2,25–38) Kakor Izaijeva glasnika sta bila tudi ona moški in ženska. Simeon je pričakoval Izraelovo tolažbo v obliki Gospodovega Mesija. (Lk 2,25–26)

V luči Izaijeve prerokbe ni naključje, da je prerokinja Ana na tempeljskem griču Jeruzalemčanom prva javno oznanila Gospodov prihod: »Ta pristopi ravno tisto uro, in je hvalila Gospoda in govorila o njem vsem, ki so čakali odrešitve Jeruzalema.« (Lk 2,38) To je bilo rojstvo krščanskega oznanjevanja evangelija, kakršno poznamo: oznanjevanje dobre novice o tem, da je Jezus Kristus ljudem prinesel zveličanje. Pozneje je Kristus še eni ženski – Mariji Magdaleni – zaupal sporočilo zmagoslavnega vstajenja, (Jn 20,17–18) ki je jamčilo, da je njegovo poslanstvo na planetu Zemlja končano. Meso je kakor trava, toda božanska Beseda, ki je postala meso, je večna. (Iz 40,6–8)

`Katere prispodobe so uporabljene v Iz 40,11? Vzemi si čas in napiši nekaj povedi o tem, kako si osebno izkusil Gospodovo pastirsko skrb. Zakaj se je dobro spominjati Gospodovega vodstva v preteklosti?`