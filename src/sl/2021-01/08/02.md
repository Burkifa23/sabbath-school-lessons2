---
title: Tolažba za prihodnost 
date:   14/02/2021
---

`V Iz 40,1–2 Bog tolaži svoje ljudstvo. Obdobje kazni se je končno izteklo. Za katero kazen gre?`

Na to vprašanje obstaja več odgovorov. Eno od kazni je nad Judo izvršila Asirija, ki je bila palica Božje jeze. (Iz 10) Bog je končal kazen tako, da je leta 701 pr. n. št. uničil Senaheribovo vojsko. (Iz 37) Še eno kazen je izvršil Babilon, ki je iz Jude odpeljal dobrine in ljudi, ker je Ezekija poslancem kralja Merodaka Baladana razkazal svoje bogastvo. (Iz 39) Judo je doletela še ena kazen, ki jo je izvršil drug narod, proti kateremu je prerokoval Izaija. (Iz 14 do 23)

Čeprav sta besedi »Asirija« in »Asirec/Asirci« od Iz 7,17 do 38,6 omenjeni kar 43-krat, pa se ta narod drugje v Izaijevi knjigi omenja samo še enkrat, in sicer v Iz 52,4, kjer se nanaša na preteklo zatiranje od Egipta in »Asirca«. V drugem delu Izaijeve knjige se omenja osvoboditev od babilonskega izgnanstva. (Iz 43,14; 47,1; 48,14.20) Perzijski kralj Cir je leta 539 pr. n. št. premagal Babilon in osvobodil judovske izgnance. (Iz 44,28; 45,1.13)

V Iz 1 do 39 so poudarjeni dogodki, ki so vodili do osvoboditve od Asircev leta 701 pr. n. št. Toda na začetku Iz 40 je prerok naredil stoletje in pol dolg preskok in se osredotočil na konec babilonske vladavine (leta 539 pr. n. št.) in vrnitev Judov v domovino kmalu potem.

`Ali je vrnitev iz Babilona povezana še s čim drugim, kar se omenja na začetku Izaijeve knjige? S čim?`

V odnosu na naslednja poglavja je Iz 39 prehodno. V njem Gospod napove babilonsko sužnost, ki bo doletela nekatere Ezekijeve potomce. (Iz 39,6–7) Prerokbe iz Iz 13, 14 in 21 napovedujejo padec Babilona in osvoboditev Božjega ljudstva: »Gospod se bo usmilil Jakoba, ponovno bo izvolil Izraela in jih pripeljal v njihovo deželo. … Ko ti potem Gospod nakloni počitek po tvoji muki, po tvojem trepetanju in po tvojem trdem suženjstvu, ki te je pritiskalo, tedaj zapoj to zbadljivko zoper babilonskega kralja.« (Iz 14,1–4 ssp) Bodi pozoren na tesno povezavo z Iz 40,1–2, kjer Bog ljudstvu zagotavlja, da je napočil konec njegovega trpljenja.

`Kaj ti med stisko in bolečinami pomenijo svetopisemske obljube o koncu trpljenja? Kakšen smisel bi imela naša vera brez teh obljub? Zakaj je pomembno oklepati se jih, ne glede na vse?`