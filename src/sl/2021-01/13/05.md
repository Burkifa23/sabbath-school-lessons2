---
title: Skupnost vere  
date:   24/03/2021
---

Izraelci so bili »kraljestvo duhovnikov in svet narod« (2 Mz 19,6) s posebnimi posvečenimi duhovniki, ki so bili vodje bogoslužja. Toda prerokovano je bilo, da bodo v prihodnosti vodje bogoslužja postali tudi nekateri pogani. (Iz 66,21)

`Kako bo ta sprememba vplivala na obnovljeno skupnost vere? Mt 28,19; Apd 26,20; Gal 3,28; Kol 3,11; 1 Tim 3,16`

V Božjem »novem svetovnem redu« se pogani ne bodo samo pridružili Božjemu ljudstvu, temveč bodo njihovi enakovredni sodelavci v mešani skupnosti vere, ki se bo imenovala »kraljestvo duhovnikov«. Tako bo razlika med Judi in pogani postala nepomembna.

`Kdaj se je izpolnila ta Izaijeva prerokba?`

Pavel – apostol poganov – je dejal: »Ni tu Juda, ne Grka, … zakaj vsi ste eden v Kristusu Jezusu. Če ste pa Kristusovi, potem ste Abrahamovo seme, in po obljubi dediči.« (Gal 3,28–29)

Postati dediči obljube in s tem vzvišeno »kraljestvo duhovnikov« ne pomeni biti del prevzetne elite, temveč pridružiti se Judom v oznanjevanju »kreposti njega, ki vas je poklical iz teme v svojo čudovito svetlobo«. (1 Pt 2,9; Iz 66,19)

Povišanje poganov Judom ni dalo pravice godrnjati, da je Bog nepravičen, ker jim je dodelil enako nagrado; niti ni poganom dalo pravice z njihovimi judovskimi brati in sestrami ravnati nespoštljivo, saj bi se morali zavedati, da so kot delavci, ki so bili najeti pozneje. (Mt 20,1–16) Judom, ki so bili posredniki Božjega razodetja, so bili najprej »zaupani Božji izreki«. (Rim 3,2) Apostol Pavel je pisal poganom: »Če pa so bile nekatere veje odlomljene, in ti, ki si divja oljka, si bil vcepljen mednje in si postal sodeležnik oljkove korenine in maščobe, ne hvali se proti vejam; če se pa hvališ, pomisli, da ne nosiš ti korenine, temveč korenina tebe.« (Rim 11,17–18)

`Zakaj je v luči križa in evangeljskega naročila kakršen koli duhovni, narodnostni ali celo politični elitizem gnusen v Božjih očeh? Razmisli, ali tudi ti gojiš občutek duhovne ali narodnostne večvrednosti? Če je tvoj odgovor pritrdilen, se spokori.`