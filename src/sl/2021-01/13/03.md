---
title: Božanski »magnet«  
date:   22/03/2021
---

`Katero je glavno sporočilo Iz 66,1–19? V mislih imej ozadje, v katerem je Izaija napisal te besede.`

Po preroku je Bog znova povabil in posvaril ljudstvo: rešil in obnovil bo ponižne, ki trepetajo pred njegovo besedo. (Iz 66,2.5) Potolažil jih bo, (Iz 66,13) kakor jih je tolažil v Iz 40,1, toda uničil bo nje, ki se mu upirajo. To zajema tako obrede dvoličnežev, katerih daritve Bog zavrača, (Iz 66,3–4; 1,10–15) kakor tudi nje, ki sovražijo in preganjajo zveste Bogu. (Iz 66,5) Mednje spadajo tudi ti, ki sodelujejo v poganskih gnusobah, (Iz 66,17) kakršne so se dogajale tudi v jeruzalemskem templju. (Ezk 8,7–12)

`O čem govori Iz 66,3? Katera duhovna načela so razodeta v tem besedilu? Kako bi lahko to isto misel izrazili v okolju sodobnega krščanstva in češčenja?`

`Kako je Bog lahko »magnet«, ki privlači narode? Iz 66,18–19`

Bog po uničenju sovražnikov (Iz 66,14–17) razodene svojo slavo in postane »magnet«, ki ljudstva pritegne v Jeruzalem. (Iz 2,2–4) Mednje postavi »znamenje«, ki na tem mestu ni navedeno, vendar se nanaša na znamenje, ki ga je Izaija že omenil: Bog bo ljudstvu dal veselje in mir ter mu obnovil deželo. (Iz 55,12–13) Njegova slava bo razodeta z obnovo njegovega ljudstva po uničenju, kar bo znamenje njegove naklonjenosti – kakor znamenje mavrice po potopu. (1 Mz 9,13–17)

`Kaj pomeni trepetati pred Božjo besedo? (Iz 66,5) Zakaj si Gospod želi, da trepetamo pred njo? Kaj ti tvoj odnos do nje pove o stanju tvojega srca?`