---
title: Tako bosta stala vaše potomstvo in vaše ime 
date:   25/03/2021
---

`Katero upanje nam daje Iz 66,22?`

V Iz 66,22 najdemo eno od najčudovitejših obljub Izaijeve knjige. Pozorno preberi to besedilo. V novih nebesih in na novi zemlji bosta naše potomstvo in ime stali za vedno. Nič več brisanja, rezanja, presajanja, trganja ali puljenja. Dana nam je obljuba večnega življenja v novo ustvarjenem svetu – svetu brez greha, smrti in trpljenja. Nova nebesa in nova zemlja bosta končna in popolna izpolnitev naše krščanske vere ter vrhunec tega, kar je Kristus na križu dosegel za nas.

`Zakaj se v opisu novih nebes in zemlje v Iz 66,23 mlaji in sobote omenjajo skupaj?`

Čeprav obstaja kar nekaj razlag tega težavnega besedila, je eden pristop ta: Bog je soboto vzpostavil pred daritvenim ustrojem. (1 Mz 2,2–3) Čeprav je obredni ustroj zajemal tudi posvečevanje sobote, pa sobota ni bila odvisna od njega. Sobote se bodo neprekinjeno nadaljevale tudi med obnovo in na novi zemlji. V Svetem pismu ne pravi, da bi bili mlaji uradni dnevi češčenja zunaj daritvenega ustroja. Morda bodo mlaji postali dnevi češčenja šele na novi zemlji (toda ne nujno dnevi počitka kakor tedenska sobota), verjetno v povezavi z mesečnim ciklom drevesa življenja. (Raz 22,2)

Kar koli že je pomen Iz 66,23, se zdi ključno to, da bo Božje ljudstvo skozi vso večnost častilo Boga.

`Zakaj Izaija konča z negativno podobo: ljudstvo rešenih gleda na trupla upornikov, ki jih je Bog uničil? Iz 66,24`

Izaija je ljudem svojega časa podal slikovito opozorilo, ko je prikazal kontrast med zvestimi, ki so preživeli babilonsko razdejanje, in uporniki, ki bodo pokončani. Tukaj ne gre za večne muke – uporniki so namreč mrtvi in uničeni z »ognjem«, ki bo trajal, dokler ne opravi svojega dela. Potem bo lahko Jeruzalem na novo ustvarjen.

Izaijevo svarilo kaže na končno izpolnitev, o kateri beremo v Razodetju: grešniki in Satan bodo uničeni; umrli bodo v ognjenem jezeru; (Raz 20) potem bodo nastopili »nova nebesa in nova zemlja« ter sveti »novi Jeruzalem«; jok in bolečina bosta izginila, »kajti prejšnje je minilo«. (Raz 21,1–4; Iz 65,17–19) Za odrešene z Zemlje bo to začetek novega obstoja in večnega življenja.

`Od vseh neverjetnih resnic, ki jih bomo spoznavali vso večnost, nas nobena ne bo očarala bolj kakor Kristusova daritev za nas. Pomisli, kako globoka mora biti ta resnica, da jo bomo proučevali vso večnost! Kako se lahko že zdaj naučiš bolj ceniti to, kar je Jezus naredil za nas na križu?`