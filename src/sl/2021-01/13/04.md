---
title: Misijonarji in vodje bogoslužja  
date:   23/03/2021
---

`Kaj pomeni, da bodo preživeli pripeljali vse narode v dar Gospodu? Iz 66,19–20`

Bog je poslal ljudi, ki so preživeli uničenje, do koncev zemlje, da ljudem, ki ne poznajo Boga, oznanijo Božje veličastvo. (Iz 66,19) To besedilo je eno najjasnejših starozaveznih zapisov o doseganju ljudi z evangelijem. Povedano drugače: ne samo da bodo ljudstva pritegnjena k judovskemu narodu, temveč bodo tudi nekateri Judje šli k drugim narodom in jih poučevali o pravem Bogu. Ta vzorec je neposredno izražen tudi v Novi zavezi. Čeprav so Judje med vrnitvijo iz izgnanstva in Kristusovim rojstvom oznanjevali Boga, (Mt 23,15) pa so bili prvi kristjani tisti, ki so izredno hitro razširili evangelij širokemu krogu ljudi. (Kol 1,23)

Kakor so Izraelci Gospodu v tempelj prinašali jedilne daritve, tako so tudi misijonarji Bogu prinašali svoje daritve. Njihova daritev so vsi njihovi bratje izmed vseh narodov. (Iz 66,20) Kakor so bile jedilne daritve darila Bogu, ki jih ni bilo treba zaklati, bodo tudi spreobrnjenci pripeljani h Gospodu in pred njim predstavljeni kot »žive žrtve«. (Rim 12,1) V povezavi z zamislijo, da so ljudje lahko darovani Bogu, se spomni posvetitve levitov: »Aron naj daruje levite pred Gospodom kot daritev majanja od Izraelovih sinov, da opravljajo Gospodovo službo.« (4 Mz 8,11)

`Kaj je tako osupljivega pri Božji izjavi, da si bo nekatere izmed njih vzel za duhovnike in levite? Iz 66,21`

Beseda »njih« v Iz 66,21 se nanaša na »vaše brate izmed vseh narodov« v prejšnjem besedilu. Bog bo izmed poganov nekatere izbral za vodje bogoslužja skupaj z duhovniki in leviti. To je revolucionarna sprememba! Bog je v preteklosti za opravljanje duhovniške službe pooblastil samo Aronove potomce, za pomoč pri tempeljski službi pa določil samo pripadnike Levijevega rodu. Pogani niso mogli dobesedno postati Aronovi in Levijevi potomci, toda Bog je nekatere pooblastil za delo na teh področjih, kar je bilo pred tem prepovedano celo večini Judov.

`Komu piše apostol v 1 Pt 2,9–10? Kaj pravi? Katero sporočilo je v tem besedilu za vsakogar od nas, ki smo del »svetega ljudstva«? Ali nam gre bolje od rok kakor nekoč Izraelcem? 2 Mz 19,6`