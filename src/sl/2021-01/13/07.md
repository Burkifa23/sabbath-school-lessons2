---
title:  "Za globlje proučevanje"
date:   26/03/2021
---

V knjigi Veliki spopad med Kristusom in Satanom ali Veliki boj med Kristusom in Satanom preberi poglavje »Spopad/Boj je končan«, ki govori o končnem očiščenju zemlje.

»Leta večnosti bodo vse bolj in bolj slavno razodevala Boga in Kristusa. Z izpopolnjevanjem znanja se bodo množile tudi ljubezen, spoštovanje in sreča. Kolikor bolj bo človek proučeval Boga, toliko bolj bo občudoval njegov značaj. Ko bo Jezus odrešenim razkril bogastvo odrešitve in osupljive dosežke v velikem boju s Satanom, bo njihovo srce navdano s še gorečnejšo vdanostjo, in bodo še bolj prevzeti od veselja zaigrali na zlate harfe; in desettisočkrat deset tisoč in tisočkrat tisoč novih glasov se bo združilo z njimi v mogočni hvalnici. ›Vsako stvar, ki je v nebesih in na zemlji in pod zemljo in na morju, in vse, kar je v njih, sem čul govoreče: Sedečemu na prestolu in Jagnjetu blagoslov in čast in slava in moč na veke vekov!‹ (Raz 5,13)

Veliki boj je končan. Greha in grešnikov ni več. Vse vesolje je čisto. Uravnovešeni so utripi srca v sreči in veselju v vsem vesolju. Od njega pa, ki je vse ustvaril, prihaja življenje, luč in veselje ter se razliva po neskončnem vesolju. Od najmanjšega atoma do največjega nebesnega telesa, vse živo in neživo stvarstvo v svoji neskaljeni lepoti in popolni radosti govori, da je Bog ljubezen.« /Ellen G. White: Veliki spopad med Kristusom in Satanom, str. 432–433; Veliki boj med Kristusom in Satanom, str. 493–494/

**Vprašanja za pogovor**

`1.	Zakaj je obljuba o večnem življenju in novih nebesih in zemlji temeljna za krščansko prepričanje? Čemu bi sploh služila naša vera brez nje?`

`2.	Kako 2 Pt 3,10–14 izraža zamisel, zapisano v Iz 66?`

**Povzetek**

`Izaija predstavi prerokbo osupljivega pomena. Bog ne bo samo očistil in obnovil svoje verne skupnosti, temveč bo razširil njene meje in vanjo sprejel vse narode. Obnova njegovega ljudstva bo vodila v obnovo zemlje, na kateri bo njegova navzočnost največja tolažba odrešenemu ljudstvu.`