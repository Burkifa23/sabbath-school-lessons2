---
title: Nova nebesa in zemlja  
date:   21/03/2021
---

`Katero vrsto obnove Gospod obljublja v Iz 65,17–25?`

Bog obljublja novo stvarjenje in začenja z besedami: »Ustvarjam nova nebesa in novo zemljo, in o prejšnjem ne bo spomina in ne pride več na misel.« (Iz 65,17) V tej izjemni prerokbi Gospod obljublja, da bo ustvaril »Jeruzalem v radost in njegovo ljudstvo v veselje«. (Iz 65,18) V mestu več ne bo slišati joka. (Iz 65,19) Ljudje bodo živeli krepko čez sto let. (Iz 65,20) Veselili se bodo svojih otrok in dela, (Iz 65,21–23) Bog pa jih bo uslišal, še preden bodo prosili. (Iz 65,24)

`Čeprav se vse to sliši čudovito, zakaj to ne more biti slika naše končne obnove in upanja?`

Pravkar smo prebrali opis mirnega življenja v obljubljeni deželi. Toda čeprav ljudje živijo dolgo, na koncu kljub temu umrejo. Kaj pa korenita sprememba narave, ki jo pričakujemo s stvarjenjem »novih nebes« in »nove zemlje«? Naslednje besedilo pravi: »Volk in jagnje se bosta pasla skupaj in lev bo slamo grizel kakor vol, kači pa bo prah hrana. Ne bodo delali škode, ne pogubno ravnali po vsej gori moje svetosti.« (Iz 65,25)

Da bi mesojede živali, kakršna je na primer lev, postale vegetarijanke, zahteva več kakor samo tečaj kuhanja vegetarijanske hrane. Da bi bil svet prenovljen v popolno stanje, v kakršnem je bil, preden se je zaradi greha pojavila smrt, je potrebno novo stvarjenje.

V Iz 65 Bog predstavi stvarjenje »novih nebes« in »nove zemlje« kot postopek oziroma zaporedje korakov, ki se začne z obnovo Jeruzalema. To primerjaj z Iz 11, kjer je govor o Mesiju, ki prinaša pravico. (Iz 11,1–5) Nato bo nastopil mir na Božji »sveti gori« – vsemu svetu. Izrazje v Iz 11 je podobno temu v Iz 65: »Prebival bo volk z jagnjetom, … lev pa bo jedel slamo kakor vol.« (Iz 11,6–7) Čeprav se bo Božja »sveta gora« začela z goro Sion v Jeruzalemu, bo slednja le znanilka oziroma simbol Božjih obljub za novi svet in njegovo odrešeno ljudstvo.

`Zamisli si, da večina ljudi namesto 60, 70, 90 ali celo 100 let živi milijon let ali dlje. Zakaj z dolžino življenja ne moremo rešiti osnovne težave človeštva? Zakaj je večno življenje edini odgovor na najglobljo potrebo ljudi?`