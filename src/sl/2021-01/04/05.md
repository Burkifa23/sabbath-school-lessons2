---
title: Če se bojimo Boga, ni razloga za strah  
date:   20/01/2021
---

V svojem prvem predsedniškem nagovoru je Franklin D. Roosevelt ameriškemu ljudstvu, ki je bilo obupano zaradi velike gospodarske krize, dejal: »Edina stvar, ki se je moramo bati, je strah.« /U. S. Capitol, Washington, D. C. (4. 3. 1933)/ Izaijevo sporočilo obupanim se glasi: »Če se bojimo Boga, ni razloga za strah.«

Bog je Izaija posvaril, naj se ne boji tega, česar se boji njegovo ljudstvo, temveč naj se boji njega. (Iz 8,12–13) To je pomembna svetopisemska tema. Na primer: V Raz 14,6–12 trije angeli svetu oznanijo sporočilo: »Bojte se Boga in dajte mu slavo.« Ljudi ne spodbujajo, naj se bojijo in častijo mogočno zver iz Raz 13.

`Kako razumeš naročilo, naj se bojimo Boga? Kaj to pomeni v luči zapovedi, ki pravi, naj ljubimo Boga? Mt 22,37`

Pravilni strah pred svetim Bogom pomeni prepoznati, da je Gospod največja moč v vesolju. Bodisi da ga ljubimo bodisi da ga ne, takšen strah presega vse druge strahove. Če je Bog na tvoji strani, se te nihče ne sme dotakniti brez njegovega dovoljenja. Če pa je zaradi tvojega upora tvoj nasprotnik, lahko bežiš pred njim, toda ne moreš se skriti.

`Ali naročilo, naj se bojimo Boga, nasprotuje besedilu iz 1 Jn 4,18: »Strahu ni v ljubezni, temveč popolna ljubezen izganja strah, ker strah povzroča trpljenje; kdor pa se boji, ni popoln v ljubezni.«`

Obstaja več vrst strahov. Če je tvoj prijatelj močan in do njega gojiš čustva ljubezni, potem te verjetno ni strah, da bi te poškodoval. Vendar do njega čutiš poseben strah, ki ga opredeljuje zavedanje o njegovi moči in mejah vajinega odnosa.

`Kristjani ne bi smeli ljubiti posvetnih stvari, ki jih ljubijo ljudje, ki so od tega sveta. (1 Jn 2,15) Toda ali obstaja kaj, česar se ljudje tega sveta bojijo, kristjanom pa se tega ni treba bati? Katere so te stvari in zakaj se nam jih ni treba bati? Česa se svet ne boji, kristjane pa bi moralo biti strah? Mt 10,28; Jer 10,2–3 `