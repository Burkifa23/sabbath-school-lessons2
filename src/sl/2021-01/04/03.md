---
title: Napovedane posledice  
date:   18/01/2021
---

`Kaj se bo po Božjih besedah zgodilo z deželo? Zakaj nas te posledice ne bi smele presenetiti? Iz 7,17–25`

»Grešnemu Izraelu je bilo pošiljano vabilo za vabilom, naj se povrnejo k zvestobi Jahveju. Preroki so prisrčno vabili; ko so tako stali pred ljudstvom in ga goreče spodbujali k spokorjenju in prenovi, so njihove besede obrodile sad v slavo Bogu.« /Ellen G. White: Preroki in kralji, str. 200/

Za Ahaza, ki je bil bolj kot človek vere človek strahu, je Božje sporočilo o tem, da bosta Sirija in Izrael poražena, pomenilo dobro novico. Slaba novica je bila, da se bo Asirija, ki jo je izbral za prijateljico in zaveznico, izkazala za veliko bolj nevarno sovražnico kakor Sirija in Izrael. Ker je zavrnil Božjo brezplačno pomoč, je Ahaza čakal neizbežni poraz. Če je kralj takrat mislil, da se njegov svet ruši, je bil gotovo presenečen, ko so se okoliščine še poslabšale.

»Bolje je pribegati h Gospodu kakor zaupati v poglavarje.« (Ps 118,9) Le kako je lahko Ahaz mislil, da se bo Tiglat-Pileser III. zadovoljil z osvojitvijo severnih dežel in ostal spoštljiv do Jude? Asirski spisi (na primer letopisi asirskih kraljev) pričajo, da je bilo njihovo hrepenenje po moči nenasitno.

`Kaj se je dogajalo z Ahazom? Katero duhovno načelo opaziš v teh dogokih? Zakaj nas takšno ravnanje ne bi smelo presenetiti? 2 Kr 16,10–18; 2 Let 28,20–25`

V 2 Let 28,20–23 so na mogočen način povzete posledice Ahazove zveze z asirskim kraljem in njegove zavrnitve Božje pomoči.

`Ljudje že po naravi zaupamo temu, kar lahko vidimo, občutimo, okusimo in česar se lahko dotaknemo. Kljub temu se zavedamo, da so stvari tega sveta minljive. Kaj sporoča 2 Kor 4,18? Kako lahko uporabimo sporočilo tega besedila? Kaj meniš, kakšne spremembe lahko prinese njegova uporaba?`