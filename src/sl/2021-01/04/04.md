---
title: Pomen imena  
date:   19/01/2021
---

Zamisli si, da si z Izaijevim drugorojenim dečkom podajaš žogo. Preden ti uspe reči: »Mahér Šalál Haš Baz, podaj mi žogo,« je že prepozno. A daljše od imena samega je njegovo sporočilo: »Hitro pleni, urno ropaj,« oziroma: »Plen hiti, rop pride v kratkem«.

`Pomen imena se je gotovo nanašal na naglo osvojitev – a kdo je premagal koga? Iz 8,4`

Iz 8,1–10 utrdi sporočilo Iz 7. Preden bo otrok dosegel določeno stopnjo razvoja, bodo Asirci zasegli vojni plen glavnih mest Sirije in severnega Izraela. Ker je Juda zavrnil Božje zagotovilo, ki je primerjano z mirnimi siloaškimi vodami v Jeruzalemu, bo premagan od močne roke Asirije, ki je primerjana s silno in veliko vodo reke Evfrat.

Ker je Ahaz poiskal zavezništvo pri Asircih, sta imeni Izaijevih sinov nosili sporočilo tako za Judo kakor tudi za severni Izrael: »Plen hiti, rop pride v kratkem«, toda »ostanek se bo vrnil«. Zakaj je še zmeraj ostajalo upanje? Čeprav bo Asirija zasedla Emanuelovo deželo, (Iz 8,8) je Božje ljudstvo imelo obljubo »Bog je z nami«. (Iz 8,10) Ta tema prežema celotno Izaijevo knjigo – čeprav bo Bog po vojaških katastrofah, trpljenju in ujetništvu sodil svoje sovražnike v Judi in drugih narodih, bo ostal z zvestim preživelim ljudstvom in obnovil njegovo deželo.

`Zakaj je Izaija povedal, da je na praven način zapisal otrokovo ime, in omenil, da je bil v zakonskem razmerju z ženo (»prerokinjo«)? Iz 8,1–3`

Čas rojstva tega otroka je bil ključen za pomen znamenja. Enako je bilo tudi v primeru znamenja, ki ga je predstavljal Emanuel: od takrat, ko bo spočet in rojen, do takrat, ko bo Asirija premagala Sirijo in Izraela, bo preteklo manj časa, kakor ga otrok potrebuje za to, da se nauči poklicati mater in očeta. (Iz 8,4) S tem ko je Izaija na praven način zapisal dečkovo ime, še preden je bil spočet, je sina in njegovo ime uporabil za javno prerokbo, ki jo bo možno preveriti na podlagi poznejših dogodkov.

`Čeprav je Božje ljudstvo ponavljalo napake, ga je Gospod še vedno želel rešiti. Kako lahko to spoznanje uporabimo zase, še posebej takrat, kadar nam v duhovnem življenju spodleti in pademo?`