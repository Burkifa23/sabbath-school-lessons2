---
title: Malodušje nehvaležnega živega mrtveca 
date:   21/01/2021
---

`O čem govori Iz 8,16–22? Kaj ima to opraviti s kraljem Ahazom?`

Ahaz je globoko zabredel v poganska verovanja, (2 Kr 16,3–4.10–15; 2 Let 28,2–4.23–25) ki so bila tesno povezana z okultnim. (5 Mz 32,17; 1 Kor 10,20: »žrtvovali so demonom«.) Mnogi vidiki sodobnega čarovništva so osupljivo podobni starodavnim ritualom Bližnjega vzhoda, o katerih govorijo zapisi iz starega veka. Tudi mnoge dejavnosti gibanja nove dobe so zgolj posodobitve starih okultnih praks.

Izaijev opis obupa, ki je posledica zanašanja na druge duhove in ne na Gospoda, (Iz 8,21–22) ustreza opisu kralja Ahaza. (Iz 8,21) Svarilo Ahazu se je glasilo: Ker si pri ljudstvu spodbujal okultne dejavnosti, te bo preklelo prav to ljudstvo. Ko je Ahaz umrl, so pri pogrebu iz nespoštovanja do mrtvega kralja naredili izjemo: »Legel je Ahaz k svojim očetom, in pokopali so ga v mestu, v Jeruzalemu, kajti niso ga prinesli v grobove Izraelovih kraljev.« (2 Let 28,27)

`Kaj naslednja besedila povedo o okultnih dejavnostih? 3 Mz 20,27; 5 Mz 18,9–14`

Odpovedati se okultnemu je stvar zvestobe Bogu. V 1 Let 10,13–14 je to načelo uporabljeno na primeru kralja Savla: »Tako je umrl Savel v svoji nezvestobi, ki se je z njo izneveril Gospodu, zoper Gospodovo besedo, ki je ni izpolnil, pa tudi zato, ker je poiskal rotilko mrtvih, da jo je vprašal, Gospoda pa ni vprašal. Zato ga je usmrtil in naklonil je kraljestvo Davidu, Jesejevemu sinu.«

`Razmisli o vplivih sveta, ki te obdaja. Na katere komaj zaznavne načine si izpostavljen načelom, ki so del okultizma in drugih oblik spiritizma? Ker se jim ne moreš popolnoma izogniti, razmisli, kaj lahko narediš, da bi zmanjšal njihov vpliv nate ali na tvojo družino.`