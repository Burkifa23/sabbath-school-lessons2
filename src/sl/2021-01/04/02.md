---
title: Izpolnjena prerokba  
date:   17/01/2021
---

V Iz 7,14–16 je znamenje Emanuela povezano z določeno Ahazovo dilemo: Preden bo otrok Emanuel dovolj star, da bo znal »zavračati hudo in izbirati dobro, bo opustošena dežela, ki te je groza dveh njenih kraljev«. (Iz 7,16 ssp) S tem so mišljeni izraelski in sirski kralj ter njuni deželi. (Iz 7,1–9) Bog je utrdil obljubo, da se bo moč teh kraljev kmalu končala.

`Zakaj je Izaija omenil »smetano in med«, ki ju bo jedel omenjeni deček? Iz 7,15`

Ker bodo pridelek in polja Judov uničili Asirci, (Iz 7,23–25) bo ljudstvo, vključno s starozaveznim Emanuelom, (Iz 7,14–15) prisiljeno privzeti nomadsko prehrano. (Iz 7,21–22) Čeprav bodo revni, bodo imeli dovolj za preživetje.

`Kdaj se je izpolnila prerokba o Siriji in severnem Izraelu? 2 Kr 15,29–30; 16,7–9; 1 Let 5,6.26`

Izaija je to prerokbo prejel okoli leta 734 pr. n. št. V odgovor na Ahazovo podkupnino je Tiglat-Pileser III. naredil to, kar bi verjetno tako ali tako storil: zdrobil je zvezo severnih kraljev, osvojil galilejsko in prekjordansko ozemlje severnega Izraela, izgnal del prebivalcev in osvojeno ozemlje spremenil v asirske pokrajine (734–733 pr. n. št.). Potem ko je Hosea umoril kralja Pekaha, je rešil ostanek Izraela, se predal in plačal davek. Leta 733 in 732 pr. n. št. je Tiglat-Pileser premagal sirsko prestolnico Damask in na sirskem ozemlju ustanovil asirske pokrajine. Do leta 732 – približno dve leti potem, ko je Izaija naznanil prerokbo – sta bila Sirija in Izrael premagana. Tako so se končali načrti dveh kraljev, ki sta Ahazu pomenila grožnjo.

Kmalu potem, ko je Salmanasar V. leta 727 pr. n. št. nasledil Tiglat-Pileserja III., je izraelski kralj Hosea naredil politični samomor s tem, ko se je postavil po robu Asiriji. Asirci so leta 722 pr. n. št. premagali Samarijo in na tisoče Izraelcev peljali v izgnanstvo v Mezopotamijo in Medijo, kjer so se pomešali s tamkajšnjimi prebivalci in sčasoma izgubili svojo identiteto. (Iz 7,8 – v 65 letih je Efraim prenehal obstajati kot ljudstvo.) Bog je napovedal, kaj se bo zgodilo sovražnikom Jude. Ahazu je želel sporočiti, da bo do teh dogodkov prišlo v vsakem primeru, zato se mu ni treba zanašati na Asirijo.

`Kako preprosto bi bilo izgubiti vero, če bi med temi dogodki živeli v južnem kraljestvu? Kaj lahko naredimo že danes, da bi med preizkušnjami ohranili vero? 1 Pt 1,13–25`