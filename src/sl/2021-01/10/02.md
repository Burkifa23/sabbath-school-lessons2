---
title: Izaijeva preskusna resnica  
date:   28/02/2021
---

Če bi bil Izaijev namen ljudem povedati samo informacije, bi naenkrat povedal vse podrobnosti o Mesiju. Ampak da bi občinstvo poučil, prepričal in seznanil z Gospodovim Služabnikom, je mojstrsko razvil obilno paleto tem. Ljudem je Božje sporočilo razkrival korakoma, da bi lahko vsak vidik razumeli v povezavi s širšo sliko. Rekli bi lahko, da je bil Izaija slikar, čigar platno je bila duša njegovega poslušalca.

`Povzemi, o čem govori Iz 50,4–10. Kako je v tem odlomku predstavljen Jezus?`

V Iz 49,7 beremo, da je Božji služabnik zaničevan, preziran in »hlapec gospodovalcev«. Kljub temu bodo »kralji … to videli in vstajali, knezi se bodo klanjali zaradi Gospoda«. V Iz 50 beremo o nežnem učitelju, čigar besede podpirajo utrujene. (Iz 50,4) Služabnikova pot do upravičenja je vključevala tudi telesno trpinčenje. (Iz 50,6)

Omenjena zloraba sodobnemu bralcu zahodne kulture zveni zoprno. Toda na starodavnem Bližnjem vzhodu je bila čast vprašanje življenja in smrti. Če si koga užalil ali z njim ravnal neprimerno, kakor je zapisano v tem besedilu, je bilo bolje zate, da si imel dobro zaščito. Žrtev in njegova skupina bi si gotovo prizadevala maščevati se, če bi le imeli vsaj 50 odstotkov možnosti za uspeh.

Kralj David je napadel in premagal amonsko deželo, (2 Sam 10,1–12) ker je amonski kralj »dal … Davidove služabnike prijeti, jim obriti polovico brade in jim odrezati pol oblačila, do sedala, nato jih je odslovil«. (2 Sam 10,4 ssp) Toda v Iz 50 so ljudje udarjali služabnika, mu pulili brado in pljuvali vanj. Zakaj ta dejanja predstavljajo mednarodni in vesoljni dogodek? Ker je bila žrtev odposlanec vzvišenega Kralja kraljev. Če Iz 9,6–7; 9,5–6 ssp in Iz 11,1–16 primerjamo z drugimi odlomki, ki govorijo o »služabniku«, bomo prišli do zaključka, da je omenjeni služabnik Kralj in mogočni Rešitelj! Toda kljub vsej svoji moči in časti se iz nekega nepredstavljivega razloga ni poskušal rešiti. Takšen odziv je bil tako nenavaden, da Jezusu ljudje niso verjeli. Voditelji so se mu posmehovali pod njegovim križem: »Drugim je pomagal, naj pomore sebi, če je ta Kristus, Božji Izvoljenec.« (Lk 23,35) »Izraelov kralj je, naj stopi sedaj s križa, in verovali mu bomo.« (Mt 27,42)

`Še enkrat preberi Iz 50,4–10. Zapiši si duhovna načela, ki jih najdeš v tem besedilu in bi jih moral uporabiti tudi sam. Na podlagi zapisanega razmisli o sebi. Na katerih področjih se lahko izboljšaš? Če si postal malodušen, ves teden beri ta odlomek in premišljuj o njem.`