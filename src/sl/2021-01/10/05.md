---
title: Nedosegljivo smo mi  
date:   03/03/2021
---

Zaničevana ranljiva rastlina brez posebne vrednosti (Iz 53,2–3) – tako je na tem mestu opisan trpeči Služabnik. Izaija nas naglo vodi od Služabnikove nedolžne mladosti do roba prepada. Kljub poznavanju ozadja nismo pripravljeni sprijazniti se s Služabnikovo usodo. Ravno nasprotno! Izaija nas je naučil ceniti Dete, rojeno za nas, in vzvišenega Kneza miru. Čeprav ga drugi zaničujejo, mi vemo, kdo je v resnici ta Služabnik.

Nekdo je rekel: »Srečali smo sovražnika – same sebe.« Služabnik ni prvi, ki je bil zaničevan in zavrnjen ter »mož bolečin«. Tudi kralj David je med begom pred sinom Absalomom doživel vse to. (2 Sam 15,30) Ampak trpljenje tega Služabnika ni njegovo in ni posledica njegovega greha. Še več, trpljenja ne nosi samo namesto enega človeka: »Gospod mu je naložil krivice nas vseh.« (Iz 53,6)

Odgovor na vprašanje »Zakaj?« je Izaijeva preskusna resnica: Mesija se je odločil trpeti zaradi Božje ljubezni. Toda zakaj? Izaija z »zlatim tirnim žebljem« to spoznanje poveže z neverjetno resnico: Trpeti se je odločil, da bi dosegel nedosegljivo, in to nedosegljivo smo mi!

Ljudje, ki tega ne bodo razumeli, bodo v Služabniku videli človeka, »ki ga je Bog udaril«. (Iz 53,4) Kakor so Jobovi prijatelji menili, da je trpljenje povzročil njegov greh, in kakor so Jezusa učenci vprašali »Kdo je grešil, ta ali njegovi roditelji, da se je rodil slep?« (Jn 9,2) so tudi ljudje, ki so Jezusa videli viseti na križu, domnevali, da je sam kriv za to. Mar ni Mojzes rekel, da je od Boga preklet vsakdo, ki visi na lesu? (5 Mz 21,23; 3 Mz 25,4)

Ampak vse to je bila Božja volja. (Iz 53,10) Zakaj? Ker nas je Kristus »odkupil iz kletve postave, ko je postal za nas kletev«. (Gal 3,13) Ker je Bog »tega, ki ni poznal greha, … zaradi nas storil za greh, da bi postali mi Božja pravičnost v njem«. (2 Kor 5,21)

»Kolikšna cena je bila plačana za nas! Glejte na križ in na Daritev, ki je povzdignjena nanj. Poglejte roke, ki so prebodene s krutimi žeblji. Glejte noge, ki so z žeblji pribite na les. Kristus je nesel naše grehe na svojem telesu. To trpljenje, ta smrtna muka, je cena našega odrešenja.« /Ellen G. White, Osupljiva Božja milost, str. 173/

`Teža, krivda in kazen za grehe vsega sveta – za vsak greh, ki so ga zagrešili grešniki – so naenkrat doletele Kristusa na križu kot edini način za naše zveličanje. Kaj to pove o naravi greha? Kakšna cena je bila plačana za našo odrešitev! Kaj spoznanje, da nas je Bog rešil za tako visoko ceno, pove o njegovi ljubezni?`