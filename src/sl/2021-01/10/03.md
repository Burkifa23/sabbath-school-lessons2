---
title: Spev o trpečem Služabniku  
date:   01/03/2021
---

Besedilo v Iz 52,13 do 53,12, znano kot Spev o trpečem služabniku, potrjuje Izaijev sloves »evangeljskega preroka«. V sozvočju z odličnostjo evangelija se ta pesem dviga nad drugo književnostjo. Čeprav je osupljivo kratka, je vsak izraz poln bogatega pomena, ki razodeva bistvo Božje nepredstavljive naloge – rešiti izgubljene ljudi, ki se pogrezajo v greh.

Tega besedila ne moremo označiti kot »mleko« Izaijevih besed. Prerok je poslušalce pripravil na ta spev, saj je že v prvem delu knjige začel razvijati mesijansko temo. Predstavil je celotno Mesijevo življenje na zemlji: začel je z njegovim spočetjem in rojstvom, (Iz 7,14) naznanil, da je božanski kralj Davidovega rodu, (Iz 9,6–7; 9,5–6 ssp) podrobno spregovoril o njegovem delu Izraelove obnove (Iz 11,1–16) ter o tihi službi osvoboditve od krivic in trpljenja. (Iz 42,1–7) Nato je razkril, da Mesijeva vélika drama vsebuje še en kontrast: pred povišanjem bo nastopila tragedija. (Iz 49,1–12; 50,6–10) Sedaj Spev o trpečem služabniku meri globino tragedije.

`Preberi svetopisemska besedila, ki so navedena v zgornjem odlomku. Kaj povedo o Mesiju, Jezusu? Kako nas pripravijo na to, kar nas čaka v Iz 52 in 53? Ali ta besedila dogodke iz Iz 52 in 53 prikažejo v še osupljivejši luči?`

V uvodu v spev (Iz 52,13 do 53,1) je napoved, ki vsebuje osupljiv kontrast: Služabnik bo uspeval in bo povišan, toda njegovo obličje bo izmaličeno do nerazpoznavnosti. Kdo bo veroval temu?

Iz 53,2–3 govori o Služabnikovem izvoru in običajnem videzu ter o njegovem trpljenju in zavračanju. Iz 53,4–6 razloži, da je njegovo trpljenje v resnici povzročila naša kazen, ki si jo je v naše ozdravljenje naložil nase. Iz 53,7–9 govori o Služabnikovem odhodu v grob.

V Iz 53,10–12 Služabnik prejme vzvišeno nagrado, napovedano na začetku speva; (Iz 52,13) na podlagi tega besedila spoznamo, da je njegova daritev za rešitev ljudi Božja volja.

Spev primerjaj s Flp 2,5–11, kjer apostol Pavel pravi, da je bil Jezus najprej v podobi Boga, vendar se je ponižal in »izpraznil« ter nase prevzel človeško podobo. Ponižal se je vse do smrti, in sicer najhujše smrti na križu. Zaradi tega ga je Bog visoko povišal, da bi ga vsakdo priznal za Gospoda. (Iz 49,7)

`Zapiši vse, kar spev v Iz 52,13 do 53,12 govori o Jezusovih dejanjih za nas. Premišljuj o pomenu, ki ga imajo ta dejanja za nas.`