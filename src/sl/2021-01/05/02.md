---
title: Konec teme v Galileji  
date:   24/01/2021
---

`Zakaj se Iz 9,1 začne z besedo »toda«, ki izraža nasprotje prej zapisanemu?`

V Iz 8,21–22 beremo o obupnem stanju ljudi, ki so se namesto k pravemu Bogu obrnili k okultnemu: Kamor koli bodo pogledali, bodo videli stisko in temo, ki ji ne bodo mogli uiti, nadlogo in meglo, ki je ne bodo mogli pregnati. (Iz 8,22) Toda prišel bo čas, ko bo tema okoli ljudi, ki so sedaj v stiski, izginila. (Iz 9,1; 8,23 ssp) Galilejci bodo prejeli poseben blagoslov »velike luči«. (Iz 9,2; 9,1 ssp) Narod se bo namnožil in se veselil, ker bo Bog zlomil »šibo njegovega priganjača«. (Iz 9,4; 9,3 ssp)

Galileja je na tem mestu omenjena zato, ker je bila eno prvih izraelskih ozemelj, ki so bila osvojena. V odgovor na Ahazovo prošnjo na pomoč je Tiglat-Pileser III. zavzel galilejsko in prekjordansko območje severnega Izraela, nekaj ljudi odpeljal v izgnanstvo in ozemlje spremenil v asirske pokrajine. (2 Kr 15,29) Izaija sporoča, da bo ozemlje, ki bo najprej premagano, tudi najprej osvobojeno.

`Koga je Bog uporabil za osvoboditev svojega ljudstva? Iz 9,5–6; 9,4–5 ssp`

`Kdaj in kako je bila izpolnjena Izaijeva prerokba v Iz 9,1–5? Mt 4,12–25`

Ni naključje, da je Jezus svojo službo začel prav v Galileji, kjer je oznanil dobro sporočilo o Božjem kraljestvu in ljudem vlil upanje s številnimi ozdravitvami, obsedence pa osvobodil iz primeža okultizma. (Mt 4,24)

To je popoln primer tega, kako Sveto pismo starozavezne dogodke uporabi za napoved novozaveznih. Gospod je slike iz enega obdobja združil z drugim obdobjem, kakor na primer v Mt 24, kjer je uničenje Jeruzalema 70. leta našega štetja združil z uničenjem ob koncu sveta.

`Kaj bi odgovoril, če bi te kdo vprašal, česa te je Jezus osvobodil? Na kakšen način si v osebnem življenju doživel Kristusovo moč?`