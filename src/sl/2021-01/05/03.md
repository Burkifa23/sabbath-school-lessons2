---
title: Dete nam je rojeno  
date:   25/01/2021
---

To je že tretje posebno rojstvo v Izaijevi knjigi; omenja se po navedbi Emanuelovega in Mahér Šalál Haš Bazovega rojstva.

`Kaj je tako posebnega na otroku, omenjenem v teh besedilih? Iz 9,6–7; 9,5–6 ssp `

Bodi pozoren na to, da ima Rešitelj več imen/vzdevkov, ki ga opisujejo z več različnih zornih kotov. V bližnjevzhodni kulturi je bilo običajno, da so kralji in božanstva imeli več imen, ki so pričala o njihovi veličini.

Ta otrok je »čudoviti«; tudi Gospodov božanski Angel je Samsonovemu očetu svoje ime opisal s tem pridevnikom (Sod 13,18) in se nato vzdignil v nebesa v daritvenem plamenu Manoahovega oltarja. (Sod 13,20) S tem je več kakor tisoč let vnaprej nakazal svojo daritev.

Otrok je tudi božanski (»Mogočni Bog«) in večni Stvarnik (»Oče večnosti«; Lk 3,38 – »sin Adamov, Božji).

On je Kralj Davidovega rodu; njegovo kraljestvo miru bo trajalo večno.

`Kdo edini ustreza tem opisom? Lk 2,8–14`

Nekateri so poskušali omenjenega otroka primerjati s kraljem Ezekijem, vendar opis močno presega katerega koli človeka. Opisu ustreza samo Jezus Kristus, Božji Sin in Stvarnik, (Jn 1,1–3.14; Kol 1,5–17; 2,9; Heb 1,2) ki se je rodil za naše zveličanje in mir. Prejel je vso oblast v nebesih in na zemlji ter je z nami za vedno. (Mt 28,18–20) Čeprav je obdržal svojo božanskost, je za vso večnost postal tudi človek, da bi lahko zmeraj sočustvoval z našimi slabostmi. (Heb 4,15) »Dete nam je rojeno« za vedno!

»Ko je Kristus prišel na svet, je bil Satan na preži. Vse od jasli do Golgote je nasprotoval vsakršnemu napredku na njegovi poti. Satan je Boga obtožil, da od angelov zahteva samoodpoved, ki je sam ni izkusil, saj se ni niti malo žrtvoval za druge. Tako je Satan v nebesih obtožil Boga. Po izgonu iz nebes je še naprej očital Gospodu, da zahteva naporno službo, ki je sam ne opravlja. Kristus je prišel na svet, da bi se spopadel z lažnimi obtožbami in razodel Očeta.« /Ellen G. White, Selected Messages I, str. 406–407/

`Kaj ta navedek pove o Božjem značaju?`