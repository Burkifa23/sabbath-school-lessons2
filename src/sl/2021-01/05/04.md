---
title: Palica Božje jeze 
date:   26/01/2021
---

Iz 9,7 do 10,34 razloži besedilo iz Iz 9,1–5. Tam je napovedana rešitev za malodušno in trpeče ljudstvo, ki je odgovore iskalo v okultizmu in postalo žrtev vojaškega zavojevanja in zatiranja: »Zakaj ti si zlomil … palico njegovega zatiralca kakor ob dnevu Madiana.« (Iz 9,4; 9,3 ssp)

`Preberi besedilo o trpljenju Božjega ljudstva (Iz 9,8 do 10,34; 9,7 do 10,34 ssp) in to primerjaj s prekletstvi iz 3 Mz 26,14–39. Zakaj Bog svojega ljudstva ni kaznoval naenkrat, temveč postopoma? Kaj to govori o Božjem značaju in namenu?`

Če bi Bog hotel uničiti svoje ljudstvo, bi ga lahko brez obotavljanja izročil Asircem. Toda Bog je potrpežljiv, »ker noče, da se kdo pogubi, ampak da vsi pridejo do spokorjenja«. (2 Pt 3,9) Podobno je bilo tudi v času sodnikov, ko je Bog dovolil, da sta Juda in Izrael občutila nekatere posledice svojih odločitev, da bi se začela zavedati dejanj in dobila priložnost za boljše odločitve. Ko je ljudstvo vztrajalo v hudobijah in otrdilo srce za Boga in njegove pozive, ki jih je pošiljal po prerokih, je Bog še bolj umaknil zaščito. Toda ljudstvo se je vztrajno upiralo. Ta cikel se je vedno znova ponavljal, dokler Bog zanj ni mogel narediti ničesar več.

`Katere grehe je zagrešilo ljudstvo in proti komu? Kdo je kriv? Iz 9,8 do 10,2; 9,7 do 10,2 ssp`

Tukaj in skozi celotno Sveto pismo lahko opazujemo resničnost svobodne volje. Bog je človeka ustvaril svobodnega. To je moral narediti, saj ga ljudje sicer nikdar ne bi mogli zares ljubiti. Svoboda zajema možnost izbire greha. Čeprav si nas Bog vedno znova prizadeva pritegniti k sebi z razodetjem svoje ljubezni in značaja, bo dovolil, da trpimo posledice napačnih odločitev (na primer z bolečino, trpljenjem, strahom, nemirom itn.), da bi nam pomagal spoznati, kaj pomeni zavračati njegovo vodstvo. Kljub temu se pogosto zgodi, da ljudje še naprej vztrajajo v grehu in se ne vrnejo h Gospodu. Svobodna volja je čudovita; brez nje ne bi bili ljudje. A gorje njim, ki jo zlorabljajo.

`Kako je Bog v tvojem življenju uporabil trpljenje, da bi te odvrnil z napačne poti? Ali pa morda še vedno nisi dojel njegovega sporočila?`