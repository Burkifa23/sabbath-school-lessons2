---
title: »Potolažil si me«  
date:   28/01/2021
---

Iz 12 je kratek psalm (pesem), ki izraža slavo Bogu za njegovo milostno in mogočno tolažbo. Poje ga človek, ki je del rešenega ostanka. Obljubljeno rešitev primerja z odhodom Izraelcev iz Egipta. (Iz 11,16) To besedilo spominja na pesem Mojzesa in Izraelcev, ki so jo peli, ko jih je Bog pri Rdečem morju rešil pred faraonovo vojsko. (2 Mz 15)

`Pesem iz Iz 12 primerjaj z Mojzesovo in jagnjetovo pesmijo iz Raz 15,2–4. Za kaj vse ti pesmi hvalita Gospoda?`

Iz 12,2 pesniško govori o prihodu Rešitelja Jezusa in pravi, da je »Bog … moje rešenje« in »Gospod Jehova … mi je bil v zveličanje«. Ime Jezus pomeni »Gospod je rešitev«. (Mt 1,21)

`Zakaj je pomembno, da je Gospod naša rešitev?`

Ne le da nas Gospod rešuje (Iz 12,2) – on je naša rešitev. Navzočnost Svetega med nami nam je vse. (Iz 12,6) Bog je z nami! Jezus ni delal samo čudežev, temveč je postal meso in se naselil med nami. (Jn 1,14) Ne le da je na križ nesel naše grehe – sam je za nas postal greh. (2 Kor 5,21) Ne le da ljudem prinaša mir – on je naš mir. (Ef 2,14)

Nič nenavadnega torej ni, da bo »Jesejeva korenina stala kot znamenje za ljudstva«. (Iz 11,10 ssp) Križani Jezus k sebi priteguje vse ljudi. (Jn 12,32–33) Ostanek se bo vrnil k »mogočnemu Bogu«, (Iz 10,21) ki je »Knez miru« in Dete, rojeno za nas. (Iz 9,6; Iz 9,5 ssp)

`Premišljuj o tem, da je Jezus naše zveličanje. Rim 3,24 pravi, da je naša odkupitev v Jezusu; je nekaj, kar se je zgodilo v njem in prav po Božji milosti in usmiljenju imamo lahko tudi večni delež pri tem odrešenju. Z drugimi besedami, odrešenje, ki je bilo v njem, lahko postane naše samo po veri in ne z deli, saj nobeno delo ne zadostuje za naše zveličanje. Samo Kristusova dela, ki nam jih všteje po veri, lahko prinesejo odrešitev. Kako ti je ta resnica v pomoč, kadar te preplavljajo občutki nevrednosti?`