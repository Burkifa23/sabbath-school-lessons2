---
title: Mladika in poganjek  
date:   27/01/2021
---

`Kdo je »mladika«, ki je pognala iz »Jesejeve korenine«? Iz 11,1; Zah 3,8; 6,12`

V Iz 11,1 se nadaljuje prispodoba o posekanem drevesu iz Iz 10,33–34. Besedna zveza »Jesejeva korenina« napoveduje, da bo Davidova rodovina izgubila svojo moč (David je bil Jesejev sin). (Dan 4,10–17.20–26) Toda iz korenine bo zrasel poganjek – vladar, ki bo Davidov potomec.

`Zakaj je novi vladar Davidovega rodu imenovan »Jesejeva korenina«? (Iz 11,10) Kaj to pomeni? Raz 22,16`

Ta opis se ujema edino z Jezusom Kristusom, ki je »Davidova korenina in rod«. (Raz 22,16) Kristus je Davidov potomec, (Lk 3,23–31) David je Adamov potomec, Adam pa Božji; (Lk 3,38) to v resnici pomeni, da je Kristus Adamov Stvarnik. (Jn 1,1–3.14) Kristus je bil torej Davidov prednik in potomec.

`Na katere načine je vladar Davidovega rodu izničil posledice greha in odpadništva? Iz 11`

Ta vladar misli in ravna v skladnosti z Gospodom. Poleg tega je pravičen sodnik, ki kaznuje hudobne in prinaša mir. Ko bo zavladal, bo Gospod zbral, obnovil in združil zvest ostanek Izraela in Jude. (Iz 10,20–22) Monarhija bo spet močna in enotna kakor v času kralja Davida, ki je porazil Filistejce in druge narode. Toda novi vladar bo mogočnejši od Davida, saj bo prinesel mir v smislu obnove stvarstva: plenilci ne bodo več jedli mesa in bodo v miru sobivali z živalmi, ki so nekoč bile njihov plen. (Iz 11,6–9)

`Ali Izaija na tem mestu govori samo o prvem, samo o drugem ali o obeh Kristusovih prihodih? Preberi prerokbo in označi, kateri deli govorijo o katerem prihodu.`

V Iz 11 sta oba Jezusova prihoda predstavljena z enim opisom in sta povezana, ker gre za dve plati ene celote. Da bi bil načrt zveličanja dokončan, sta potrebna oba prihoda: prvi, ki se je že zgodil, in drugi, ki ga še vedno pričakujemo in je kristjanom vrhunec vseh upov.

`Kaj je Jezus dosegel ob prvem prihodu, kar nam zagotavlja, da bo prišel tudi drugič? Kakšen bi bil smisel prvega prihoda, če ne bi bilo tudi drugega?`