---
title: Poskus odvrnitve  
date:   11/01/2021
---

Medtem ko je Ahaz tehtal politične možnosti glede tega, kako naj se spopade z izraelsko in sirsko grožnjo, je Bog vedel reči, katerih Ahaz ni vedel. Bog je dovolil, da so kralja doletele težave, da bi ga poučil in spametoval. (2 Let 28,5.19) Čeprav se je prošnja za pomoč, naslovljena na Tiglat-Pileserja, s človeškega vidika zdela razumna in privlačna, je Bog vedel, da se bo Davidovo kraljestvo zaradi te prošnje podredilo tuji oblasti, od katere si nikdar ne bo opomoglo.

Takrat je marsikaj viselo na nitki. Gospod je zato poslal Izaija, da bi ustavil kralja (medtem ko je preverjal jeruzalemske zaloge vode, da bi se pripravil na obleganje) in ga prepričal, naj ne sklepa zavezništva z asirskim kraljem.

`Zakaj je Gospod naročil Izaiju, naj s seboj pelje tudi svojega sina Šear Jašuba? Iz 7,3`

Ahaz je bil gotovo presenečen, ko je med pogovorom z Izaijem slišal dečkovo ime: »Ime mu je ›Ostanek se bo vrnil‹.« Čigav ostanek? Od kod se bo vrnil? Ker je bil dečkov oče prerok, je ime zvenelo kot preteče Božje sporočilo ljudem, ki bodo šli v ujetništvo. Morda pa je sporočilo govorilo o vrnitvi k Bogu v smislu spokorjenja (glagol »vrniti se« pomeni tudi »spokoriti se«). Božje sporočilo Ahazu se je glasilo: »Pomen sporočila bo takšen, kakor se boš ti odločil. Odpovej se svojim grehom ali pa boš šel v ujetništvo, od koder se bo vrnil samo ostanek. Odločitev je na tvoji strani.«

`Kako je Božje sporočilo naslovilo okoliščine, v katerih se je znašel kralj? Iz 7,4–9`

Grožnja Sirije in Izraela bo minila in Judi bo prizaneseno. Sili, ki ju je Ahaz videl kot dva velika bruhajoča vulkana, sta bili v Božjih očeh samo kadeča se ogorka. (Iz 7,4) Ahazu ni bilo treba poklicati Asirije na pomoč.

Da bi se Ahaz pravilno odločil, je moral zaupati Gospodu in njegovim obljubam. Če ne bo veroval, ne bo mogel obstati. (Iz 7,9) Besedi za »verovati« in »obstati« izhajata iz istega hebrejskega korena, iz katerega izhajata tudi besedi »resnica« (to, kar je zanesljivo) in »amen« (potrditev tega, kar je resnično/zanesljivo). Ahaz je moral biti prepričan, da bi lahko prepričal; moral se je zanesti, da bi bil lahko zanesljiv.

`Zakaj sta vera in prepričanje tako pomembna za naš »obstanek«? (Iz 7,9) V čem moramo obstati? Kako lahko to načelo uporabimo v krščanskem življenju?`