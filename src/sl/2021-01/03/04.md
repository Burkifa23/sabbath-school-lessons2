---
title: Druga priložnost  
date:   12/01/2021
---

Ahaz se ni odzval na Izaijev poziv k veri. Usmiljeni Bog je kralju dal še eno priložnost in mu rekel, naj prosi za znamenje, ki bo »iz globočine podzemlja ali z višine«. (Iz 7,11) To je bila ena največjih priložnosti, ki so bile sploh kdaj dane človeku. Za razliko od srečk in stav, Bog ni uporabil drobnega tiska, niti ni omejil ponudbe na »do polovice kraljestva«, kar je bila pogosto najvišja meja radodarnosti človeških vladarjev. (Est 5,6; 7,2; Mr 6,23) Za zlobnega kralja je bil pripravljen in zmožen izprazniti vsa nebesa in zemljo, če bi le veroval! Ahaz bi kot znamenje lahko zahteval goro zlata ali vojsko, ki bi bila tako številna kakor zrna peska na sredozemski obali.

`Zakaj se je Ahaz odzval tako, kakor se je? Iz 7,12`

Ahazov odgovor se na prvi pogled zdi pobožen in spoštljiv: Ne bo kakor Izraelci, ki so dolga leta tavanja po puščavi preizkušali Boga. (2 Mz 17,2; 5 Mz 6,16) A razlika je bila v tem, da je Bog povabil kralja, naj ga preizkusi. (Mal 3,10) Bog bi bil zadovoljen, če bi kralj izkoristil njegov neprimerljivo velikodušni dar; s tem kralj nikakor ne bi preizkušal Božje potrpežljivosti. Vendar Ahaz ni dovolil Bogu utrditi njegove vere. Vrata srca je ogradil in zapahnil, da ga vera ne bi dosegla.

`Kaj je rekel prerok v Iz 7,13?`

Izaija je dejal, da je Ahaz v resnici utrudil Boga, ko si je z zavrnitvijo njegovega vabila prizadeval ne utruditi ga. Najbolj skrb vzbujajoč vidik tega besedila je dejstvo, da je Izaija Boga imenoval »moj Bog«, za razliko od Iz 7,11, kjer pravi kralju, naj si izprosi znamenje od »Gospoda, svojega Boga«. Z zavrnitvijo božanske ponudbe je Ahaz zavrnil Gospoda kot svojega Boga. Bog je bil Izaijev in ne Ahazov Bog.

`Kaj današnji nauk uči o Božji potrpežljivosti in želji, da vsi dosežemo zveličanje? Kaj pove o slepoti in otrdelosti človeškega srca, ki ni popolnoma predano Gospodu? Ali bi Ahaz veroval, čeprav bi Boga prosil za znamenje in ga prejel?`