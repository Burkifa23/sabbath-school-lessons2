---
title: Nevarnost s severa  
date:   10/01/2021
---

`S katero zastrašujočo grožnjo se je kralj Ahaz spopadel na začetku vladanja? 2 Kr 15,37–38; 16,5–6; Iz 7,1–2`

Kraljestvo severnega Izraela (Efraim) in Sirija (Aram) sta se združili proti manjši Judi na jugu. To se je zgodilo tedaj, ko je bilo judov-sko kraljestvo oslabljeno zaradi napadov Edomcev in Filistejcev. V preteklosti se je Juda že bojevala proti Izraelu, vendar je zavezništvo med Izraelom in Sirijo predstavljalo veliko večjo grožnjo. Videti je bilo, da sta Izrael in Sirija želela prisiliti Judo, naj se pridruži njunemu zavezništvu proti mogočnemu asirskemu vladarju Tiglat Pileserju III. (2 Kr 15,19 ga omenja z imenom Pul). Ta je zaradi širjenja kraljestva predstavljal pretečo nevarnost. Izrael in Sirija sta zaradi nje odložila na stran dolgoletna nasprotja med njima. Če bi jima uspelo premagati Judo in tam postaviti marionetnega vladarja, (Iz 7,5–6) bi lahko izkoristila njene vire in človeško silo.

`Katere rešitve se je spomnil Ahaz, ko se je njegov svet začel rušiti? 2 Kr 16,7–9; 2 Let 28,16`

Namesto da bi Ahaz priznal, da je Bog edini zaveznik, ki lahko reši njega in njegovo deželo, se je sprijateljil s Tiglat Pileserjem III., sovražnikom svojih sovražnikov. Asirski kralj je ustregel njegovi prošnji in mu pomagal v boju proti Siriji in Izraelu. Poleg obilne podkupnine, ki jo je prejel od Ahaza, je dobil tudi dober izgovor za zavzetje Sirije, kar je s pridom izkoristil. (2 Kr 16,9) Moč sirsko-izraelskega zavezništva je bila zlomljena. Videti je bilo, da je Ahaz rešil Judo.

Ahazovo ravnanje nas ne bi smelo presenetiti, saj je bil eden najhujših vladarjev, ki so do takrat vladali Judi. (2 Kr 16,3–4; 2 Let 28,2–4)

`Ko beremo o Ahazu, lahko razumemo vzrok za njegov odziv na nevarnost. Kateri nauk lahko iz tega poročila izluščiš zase? Če v tem trenutku nisi poslušen Gospodu, kako mu boš zvest takrat, ko te bodo doletele težke preizkušnje? Jak 2,22; Jer 12,5`