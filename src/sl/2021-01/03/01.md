---
title:  "Ko se tvoj svet začne podirati"
date:   09/01/2021
---

### Preberi pred proučevanjem
Iz 7,1–14

> <p>Ključno besedilo:</p>
> »Če ne verjamete, zares, nimate obstanka.« Iz 7,9

Neko soboto sta Connie in Roy po bogoslužju zapeljala na dovoz pred svojo hišo. Nenadoma je pritlikava kokoš vsa iz sebe prečkala dvorišče. Nekaj je bilo narobe. Domače kokoši bi morale biti varno zaprte v ogradi, a jim je nekako uspelo pobegniti. Hitro sta ugotovila, da se na dvorišču odvija prava tragedija. Beethoven, majhna sosedova psička, je prav tako pobegnila s svojega dvorišča in je z Daisy v gobcu stala pri mlaki. Daisy je bila čudovita kokoš nesnica s puhastim pernatim repom. Connie je poskusila rešiti Daisy, vendar je bilo prepozno. Dragocena žival je z izmaličenim vratom kmalu poginila v Conniejinih rokah. Z mrtvo kokoško se je usedla na tla in glasno jokala.

Še ena žival je bila videti močno prestrašena. Veliki beli racman po imenu Waddlesworth je videl, da Connie drži mrtvo Daisy, in predpostavil, da jo je ubila Connie. Naslednjih nekaj tednov je Waddlesworth ob pogledu na Connie priracal k njej in jo zahrbtno napadel, tako da jo je ščipal z močnim kljunom. Včasih je težko prepoznati, kdo so tvoji prijatelji in kdo sovražniki.

Ta teden bomo proučevali o judovskem kralju, ki se je prav tako spopadal s to težavo, in poskušali razumeti vzrok za njegove napačne odločitve.