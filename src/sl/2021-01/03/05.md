---
title: Znamenje Sina  
date:   13/01/2021
---

Ahaz se ni odločil sprejeti Božje ponudbe, naj si izprosi znamenje »iz globočine ali z višine«. (Iz 7,11) Ko torej Bog reče, da bo sam dal znamenje, (Iz 7,14) je pričakovati znamenje osupljivih razsežnosti, kakršno si lahko zamisli samo božanska domišljija. (Iz 55,9; 1 Kor 2,9)

Presenečenje! Znamenje je sin. A kako je lahko devica, katere sin se bo imenoval Emanuel, znamenje svetopisemskih razsežnosti?

`Kdo sta omenjena devica in Sin?`

Nikjer v Stari zavezi ne najdemo izpolnitve tega pomembnega znamenja, kakor je bilo v primeru znamenj, ki so bila dana drugim ljudem – na primer Gideonu. (Sod 6,36–40) V nadaljevanju sledi nekaj razlag izpolnitve znamenja, ki temeljijo samo na starozaveznih besedilih:

1. 	Ker se beseda »devica« nanaša na mlado žensko v letih, primernih za sklenitev zakonske zaveze, so mnogi predpostavili, da je šlo za poročeno žensko iz Jeruzalema, morda celo za Izaijevo ženo. V Iz 8,3 je zapisano poročilo o rojstvu Izaijevega sina, ki ga je rodila prerokinja (otroci so bili sestavni del preroškega sporočila Izaijeve žene – prerokinje; Iz 7,3; 8,18). Navsezadnje se sin imenuje Maher-šalal-haš-baz, (Iz 8,1-4) ne pa Emanuel. Znamenji obeh dečkov sta si podobni v tem, da bosta Sirija in severni Izrael opustošena, preden bosta otroka sposobna razločevati med dobrim in hudim. (Iz 7,16; 8,4)

2. 	Nekateri predpostavljajo, da je bil Emanuel Ahazov sin Ezekija, ki je nasledil prestol. Vendar Ezekija nikjer ni imenovan Emanuel.

3.	Ime Emanuel se prevaja z »Bog z nami« in pomeni Božjo navzočnost. Iz tega razloga in zaradi skrivnostnosti bi lahko šlo za posebnega Sina, o katerem je prerokovano tudi v Iz 9 in 11. Če to drži, potem vzvišeni opis božanskosti tega otroka (Iz 9,6) in naziv »Jesejeva korenina« (Iz 11,10) presegata vse, kar bi lahko veljalo celo za dobrega kralja Ezekija.

4. 	Če bi neporočena ženska rodila po naravni poti, bi otrok, spočet zunaj zakonske zaveze, veljal za nezakonskega. (5 Mz 22,20–21) Zakaj bi Bog takšnega otroka postavil za znamenje, ki naj bi navdihnilo vero?

V Novi zavezi beremo, da je Emanuel v resnici Jezus, (Mt 1,21–23) ki se je na čudežen in moralno neoporečen način rodil zaročeni devici. Jezus je tudi božanski Sin (Iz 9,6; Mt 3,17) ter Jesejeva »mladika« in »korenina«. (Iz 11,1.10; Raz 22,16) Morda je obstajal še en »Emanuel«, čigar namen je bil Ahazu dokazati zanesljivost preroške izpolnitve in je predstavljal Kristusovega znanilca. Tega ne vemo. Vemo pa to, kar moramo: »Ko pa je bil dopolnjen čas, je odposlal Bog svojega Sina, rojenega iz žene,« (Gal 4,4) da bi ljudje izkusili Božjo navzočnost.

`Vzemi si čas za razmislek o Kristusovem prihodu k ljudem. Kako te lahko to spoznanje tolaži na svetu, ki se zdi neprijazen in neljubeč?`