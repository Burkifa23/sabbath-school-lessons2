---
title:  Vernost
date:   04/02/2018
---

»A od pristava se ne traži više ništa, nego da se ko vjeran nađe.« (1. Korinćanima 4,2) Boriti se i pobediti u »dobroj borbi vjere« (1. Timotiju 6,12) veoma je važno za vernog pristava. Vernost je Božja osobina i osobina koju treba da steknemo Njegovim delovanjem u nama. Biti veran znači ostati odan onome što znamo da je ispravno, naročito u žestini duhovnih borbi.

Duhovni sukobi između ispravnog i pogrešnog, dobra i zla, sigurno će nastupiti. Oni su deo borbe vere. Odluka koja je obeležje pristava u svim prilikama jeste da ostane veran. Ako volite bogatstvo, ostanite verni Bogu i onome što On kaže o opasnostima ljubavi prema novcu. Ako žudite za slavom, ostanite verni onome što Božja reč kaže o poniznosti. Ako se borite sa mislima požude, ostanite verni obećanjima o svetosti. Ako želite moć, ostanite verni Božjoj pouci da budete sluge. Odluka da budemo verni ili neverni često se donosi u deliću sekunde, iako posledice mogu biti večne.

`Pročitajte sledeće tekstove: Jevrejima 11,8-12.17-19; Rimljanima 4,13.18-21. Kako nas ovi stihovi poučavaju o vernosti?`

Na jevrejskom »veran« znači  verovati. Od istog jevrejskog korena potiče reč »amin«, i znači biti »čvrst« ili »postojan«. Vernost iskazujemo kada smo izloženi probama i iskušenjima, a ostanemo čvrsto posvećeni Božjim planovima.

Pripremajući se da govori pred carem, reformator Martin Luter »pročitao je Božju reč, pogledao svoje spise, i nastojao da odgovori na prikladan način... Približio je Sveto pismo... i ispunjen osećanjima, polažući svoju levu ruku na sveti spis, a desnu podižući prema Nebu, zakleo se da će ostati veran Jevanđelju, da će slobodno ispovedati svoju veru, čak i ako svoje svedočanstvo treba da zapečati svojom krvlju.« (J. H. Merle d’Aubigné, History of the Reformation [New York: The American Tract Society, 1846), 2. sveska, 7. knjiga, str. 260)

`Pročitajte Otkrivenje 2,10. Šta reči  »vjeran do same smrti« znače u našem svakodnevnom životu sa Gospodom?`

»Niko ne može dva gospodara služiti: jer ili će na jednoga mrziti, a drugoga ljubiti; ili jednoga voljeti, a za drugog ne mariti. Ne možete Bogu služiti i mamoni.« (Matej 6,24) Kako nas ovaj tekst uči o izuzetnoj važnosti odanosti Bogu?
