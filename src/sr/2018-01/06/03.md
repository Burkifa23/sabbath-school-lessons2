---
title:  Odanost
date:   05/02/2018
---

Saznanje da Božje ime znači »Revnitelj« (2. Mojsijeva 34,14), odnosno »ljubomoran«, treba da nam uputi jasan poziv na odanost. Odanost »ljubomornom« Bogu je odanost u ljubavi. U borbi vere, odanost pomaže da odredimo ko smo i ohrabruje nas da ostanemo u borbi.
Naša odanost je važna Bogu (1. O carevima 8,61). Ona ne predstavlja ugovor koji može da predvidi svaku situaciju, niti je samo lista pravila, već vidljivi izraz naših ličnih verovanja, vere i posvećenosti.

`Pročitajte tekst iz 1. Dnevnika 28,9. Kako nas ovaj tekst uči o tome koliko je odanost važna?`

Međutim, gde postoji odanost, postoji i mogućnost da nastupi izdaja. Odanost, poput ljubavi, mora biti slobodno ponuđena ili nije prava odanost. U ratu su trupe na prvoj liniji fronta ponekad prisiljene da zauzmu položaj i bore se; u suprotnom, njihovi nadređeni naredili bi da budu ubijeni. Ovi ljudi moraju izvršiti svoju dužnost, ali ne nužno podstaknuti odanošću. To nije odanost kakvu Bog traži od nas.

Osvrnimo se na Jova. On nije predvideo nesrećne događaje koji će uništiti njegovu porodicu, imovinu i zdravlje. On je mogao da odustane od poverenja, ljubavi i posvećenosti, ali njegova odanost Bogu bila je nepokolebljivi izbor moralnosti. Pošten i hrabar da javno proslavi Boga, izgovorio je poznate reči: »Gle, da me i ubije, opet ću se uzdati u Nj.« (O Jovu 13,15) Njegova odanost suočena sa nesrećom predstavlja suštinu odanosti, i prikazuje verne pristave u najboljem svetlu.

`Zapitajte se: Koliko sam odan Gospodu koji je umro za mene? Kako mogu na bolji način pokazati svoju odanost?`
