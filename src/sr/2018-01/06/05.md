---
title:  Poslušnost
date:   07/02/2018
---

Avelj je poslušno klekao pored oltara, prinoseći jagnje na žrtvu kao što je Bog naložio. Kain je, sa druge strane, gnevno klekao kraj svog oltara prinoseći biljni rod. Obojica su doneli darove, pa ipak je samo jedan brat poslušao Božju zapovest. Ubijeno jagnje bilo je pri­hvaćeno, a rodovi zemlje odbijeni. Oba brata su shvatila značenje i uputstva u vezi sa prinošenjem žrtava, ali samo je jedan poslušao šta je Gospod zapovedio (1. Mojsijeva 4,1-5).

»Aveljeva smrt bila je posledica Kainovog odbijanja da prihvati Božji plan u školi poslušnosti, da bude spasen krvlju Isusa Hrista, predstavljenom žrtvama koje su ukazivale na Hrista. Kain je odbio da prolije krv, koja je simbolizovala Hristovu krv koja će biti prolivena za svet.« (Elen Vajt, The SDA Bible Commentary, 6. sveska, str. 1109)

Poslušnost počinje u umu. Ona obuhvata delikatan proces umnog prihvatanja odgovornosti da izvršujemo zapovesti naložene od strane višeg autoriteta. Poslušnost proističe iz odnosa sa osobom od autoriteta i spremnosti da je poslušamo. U slučaju našeg odnosa sa Bogom, naša poslušnost je dobrovoljna. Ona je delo ispunjeno ljubavlju koje oblikuje naše ponašanje u skladu sa moralnim obavezama. Poslušnost Bogu mora biti upravo onakva kako On nalaže, a ne ka­kva mi mislimo ili želimo da bude. Kainov slučaj je pravi primer kada osoba čini po svojoj volji umesto onako kako Bog traži.

`Pročitajte: 1. Jovanova 5,2.3. i Rimljanima 1,5; 10,16.17. Kako nas ovi tekstovi uče o tome šta poslušnost znači hrišćaninu koji je spasen verom bez dela Zakona?`

Mi nismo poslušni da bismo bili spaseni; poslušni smo zato što smo već spaseni. Poslušnost je praktično ispoljavanje vere. Samuilo je rekao Saulu: »Zar su mile Gospodu žrtve paljenice i prinosi kao kad se sluša glas Njegov? Gle, poslušnost je bolja od žrtve i pokornost od pretiline ovnujske.« (1. Samuilova 15,22)

`Šta je Samuilo mislio sledećom izjavom: »Poslušnost je bolja od žrtve«? Kako nam ove reči kao hrišćanima mogu pomoći da ne prihvatimo lažno jevanđelje jeftine blagodati?`
