---
title:  Pouzdanost
date:   08/02/2018
---

`Pročitajte: Luka 16,10-12. Kako nas ovi stihovi uče o pouzdanosti? Zašto je ova osobina toliko važna za vernog pristava?`

Ovo načelo pouzdanosti može se uočiti u celoj Bibliji. Na primer, u jednom izveštaju četvorici glavnih vratara Levita bilo je povereno da noću čuvaju starozavetno Svetilište. Njihov zadatak je bio da čuvaju sobe i riznice i da otključavaju vrata svakog jutra (1. Dnevnika 9,26.27). Njima je bio poveren ovaj zadatak jer su smatrani dostojnima poverenja.

Biti pouzdan je osobina dobrog pristava. To znači da pristavi kojima se može ukazati poverenje shvataju veliki značaj svoje uloge; shvataju da je Bog pouzdan i zato nastoje da budu slični Njemu (5. Mojsijeva 32,4; 1. O carevima 8,56).

Pod pouzdanošću se podrazumeva niz karakternih osobina. Ona predstavlja najviši stepen karaktera i znanja koji jedna osoba može da postigne u očima posmatrača. Odražavati Božji karakter znači činiti ono što kažete da ćete učiniti, bez obzira na okolnosti ili ljude koji vrše pritisak na vas da postupite drugačije (2. O carevima 12,15).
Danila su vladari dva svetska carstva smatrali pouzdanim. Ugled koji je uživao u svom životu kao pouzdani savetnik koji je neustrašivo iznosio mudrost i istinu carevima bio je u neposrednoj suprotnosti sa ugledom dvorskih proroka i vračeva. Pouzdanost je najdragoceniji biser moralnosti; pouzdanost prikazuje vaša moralna načela u najčistijem obliku. Ova osobina pristava ne javlja se preko noći, već nastaje vremenom ukoliko smo verni i u najmanjim pojedinostima.

Drugi primećuju našu pouzdanost. Pokazuju poštovanje prema nama i oslanjaju se na nas zato što znaju da nas ne može lako poljuljati tuđe mišljenje, određeni hirovi ili laskave reči. Ako smo dostojni poverenja, to, dakle, ukazuje na usavršavanje našeg karaktera u odgovornostima koje su nam poverene na ovoj Zemlji, mestu pripreme za Nebo. »Treba da budemo verni podanici Hristovog Carstva, dostojni poverenja, da bi oni koji imaju mudrost ovoga sveta mogli imati istinsku sliku o izobilju, dobroti, milosti, nežnosti i ljubaznosti građana Božjeg carstva.« (Elen Vajt, Testimonies for the Church, 6. sveska, str. 190)

`Razmišljajte o nekome ko je dostojan poverenja i lično ga poznajete. Šta možete naučiti od te osobe što vam može pomoći da i vi budete pouzdani?`

Još jedno obeležje dobrog pristava je lična odgovornost.
