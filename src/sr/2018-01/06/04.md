---
title:  Čista savest
date:   06/02/2018
---

Možemo posedovati mnoge dragocenosti. Zdravlje, ljubav, prijatelji, velika porodica – sve su to blagoslovi. Međutim, možda najvažniji od svih je čista savest.

`Pročitajte tekstove iz Jevrejima 10,19-22. i 1. Timotiju 4,1.2. Šta znači imati »zlu savest« i biti »žigosan na svojoj savesti«?`

Naša savest deluje kao unutrašnji nadzornik spoljašnjeg života. Savest treba da se poveže sa uzvišenim i savršenim merilom: Božjim zakonom. Bog je napisao svoj zakon na Adamovom srcu, ali greh ga je gotovo uništio – ne samo u njemu, već i u njegovim potomcima. Samo delovi Zakona su ostali. »[Neznabošci] dokazuju da je ono napisano u srcima njihovijem što se čini po zakonu, budući da im savjest svjedoči, i misli među sobom tuže se ili pravdaju.« (Rimljanima 2,15) Isus je izvojevao pobedu u onome u čemu je Adam bio poražen zato što je Božji zakon bio Njemu »u srcu«. (Psalam 40,8)

`Pavlove reči su jedino rešenje za opterećenu savest? Vidi: Jevrejima 9,14.`

»Treba ući u paučinom zakrčenu odaju savesti. Prozore duše treba zatvoriti prema zemlji, a široko otvoriti prema Nebu, da bi u nju slobodno dopirali sjajni zraci Sunca pravde... Um se mora stalno održavati u čistom stanju da bi mogao razlikovati dobro od zla.« (Elen Vajt, Mind, Character and Personality, 1. sveska, str. 327.328) Kada je Božji zakon napisan na srcu vernika (Jevrejima 8,10), i vernik verom nastoji da sledi taj Zakon, čista savest je izvesna posledica.

`Ako vas je ikada mučila griža savesti, znate koliko može biti strašna, stalno prisutna, ne dajući vam nimalo mira. Kako vam usredsređenost na Isusa i Njegovu smrt na krstu zbog vas i vašeg greha pomaže da se oslobodite od prokletstva griže savesti? `
