---
title:  Pouka za učitelje
date:   09/02/2018
---

### SAŽETI PREGLED POUKE

**Ključni tekst:** 1. Korinćanima 4,1.2.

**Učenici će:**
- **Saznati:** Prepoznaće osobine hrišćanskog pristava.
- **Osetiti:** Shvatiće važnost uključivanja ovih osobina u svoj lični život.
- **Činiti:** Odlučiće da preduzmu konkretne korake kako bi uneli ove odlike u svoj svakodnevni život.

**SMERNICE ZA PROUČAVANJE:**

- **Saznati:** Prepoznati odlike pristava
A. Šta je srž vernosti i odanosti?
B. Šta je suština integriteta?
C. Zašto su poslušnost i pouzdanost važni?

- **Osetiti:** Iskusiti život pravog pristava
A. Kako možemo negovati pravu pristavsku službu, prvo u svom životu, a zatim i u crkvi?
B. Kako možemo podsticati sazrevanje mladih hrišćana koji iskreno žele da budu Božji pristavi?

- **Činiti:** Stvaranje atmosfere pristavske službe
A. Kako pristavsku službu možemo učiniti privlačnom i zanimljivom onima koji je nikada nisu doživeli?
B. Kako na jasan i ne previše složen način možemo objasniti načela pristavske službe?
C. Kako možemo prikazati duhovne prednosti prave pristavske službe?

**Zaključak:** Kao što meta pruža cilj strelcima, tako naša lekcija ukazuje na ciljeve svima koji traže put posvećene pristavske službe. Odlike prave pristavske službe, kada postanu deo života, stvaraju osnovu za svrhu, uspeh, smisao i osećanje pripadanja.

#### PROGRAM PROUČAVANJA

##### KORAK 1 — MOTIVIŠITE

**Naglasite tekst:** 1. Korinćanima 4,1.2.

**Ključno načelo duhovnog rasta:** Bog zahteva našu vernost. Bez nje nijedno ljudsko biće ne može da postigne trajan mir ili da uživa u duhovnim dostignućima.

**Samo za učitelje:**  Svaka sportska aktivnost obuhvata određenu veštinu koja mora biti savladana da bi se postigao uspeh. Sve veća postignuća se ostvaruju vežbanjem tih veština, sve dok se njima potpuno ne ovlada. Neke sposobnosti dolaze prirodnije od drugih, a samo sa velikim poteškoćama ovladamo onima koje nisu urođene; ali uz stalno ulaganje napora čak i ovi naučeni oblici ponašanja mogu postati skoro refleksni.

Kada su počeli da igraju košarku, Denovi desnoruki sinovi odlučili su da vežbaju da koriste levu ruku isto tako vešto kao i desnu. Ne samo da su vodili loptu levom rukom, nego su i jeli, pisali i pokušali da se služe levom rukom isto kao i desnom. Rad levom rukom postajao je prirodniji sa svakim sledećim uloženim naporom. Na isti način može nam se činiti da su nam osobine pravog pristava nedostižne i da nam je teško da ih postignemo, ali uz marljiv trud mogu postati uobičajene za nas poput disanja.

**Uvodni razgovor:**
Izaberite zanimanje ili poziv koji je poznat članovima razreda. Zamolite razred da navede osobine koje po njihovom mišljenju osoba treba da poseduje da bi ostvarila uspeh u tom poslu. Zatim ih zamolite da opišu zašto misle da su te osobine neophodne ili korisne. Razgovarajte o tome šta bi se dogodilo ukoliko bi ove osnovne osobine nedostajale.

Sada je na redu duhovna primena: ne ograničavajući sebe listom naglašenom u lekciji, zamolite članove razreda da navedu suštinske osobine hrišćanskog pristava. Zašto su te osobine neophodne i kako one doprinose izvršenju pristavske službe? Ako pristav ne poseduje te osobine, u kom pogledu je uloga pristava ugrožena?

##### KORAK 2 — ISTRAŽITE

**Samo za učitelje:**  U lekciji za ovu sedmicu izdvojene su određene ključne osobine hrišćanskog pristava. I druge osobine možemo dodati, ali ova lista pruža nam priliku da se usredsredimo na suštinske zahteve uspešne pristavske službe. Radi organizacije, u sledećem komentaru primenjena je sledeća podela: 1) vernost i odanost, 2) integritet (čista savest), i 3) poslušnost i pouzdanost.

**BIBLIJSKI KOMENTAR**

**I Vernost i odanost**
(Podsetite se u razredu sledećih tekstova: 1. Korinćanima 4,1.2; Jevrejima 11,8-12.17-19; Otkrivenje 2,10; Matej 6,24; 1. Dnevnika 28,9)

Pavle piše: „A od pristava se ne traži više ništa, nego da se ko vjeran nađe. A ja malo marim što me sudite vi ili čovječij dan; a ni sam sebe ne sudim.“ (1. Korinćanima 4,2.3) Kada se mere vernost i odanost, jedino mišljenje koje se računa je Božje. Grešna ljudska bića, koja čeznu za odobravanjem i prihvatanjem, često gube iz vida ovu činjenicu i pokušavaju da udovolje crkvi, svojim prijateljima, kolegama, drugovima iz razreda ili vršnjacima.

Vernost, prema Pavlu, nema ništa sa opšteprihvaćenošću. Ona predstavlja posvećenu odanost dužnostima koje je Bog odredio – ništa više, ništa manje, ništa drugo. Činjenica da ne možemo biti verni i mnoštvu i Bogu tačna je kao i činjenica da ne možemo služiti i Bogu i mamoni. Ako nam ovozemaljski sud odvrati pažnju, sigurno ćemo pogrešno protumačiti Božja uputstva. Lako možemo zadovoljiti ovozemaljski sud, a da pri tom ne uspemo da ispunimo Božja merila. Božje merilo zahteva posvećenost. David je savetovao Solomuna: „A ti, Solomune sine, znaj Boga oca svojega, i služi Mu cijelim srcem i dušom dragovoljnom; jer sva srca ispituje Gospod i svaku pomisao zna.“ (1. Dnevnika 28,9)

Ovakav stav posvećenosti nedostajao je Ananiji i Sapfiri. Često zaboravljamo da su Božje delo zaista nosili u srcu – verovatno bolje nego milioni hrišćana danas koji uopšte ne razmišljaju o podržavanju Božje misije na bilo koji način. Oni su davali znatne priloge za delo, ali nisu dali sve što su obećali. Njihova odanost bila je podeljena. Nisu bili posvećeni. „Bog dobija veliki deo, ali moramo misliti i o sebi“, čini se da su razmišljali. Podeljena odanost je neprihvatljiva Bogu. Bogati mladić iz 19. poglavlja Jevanđelja po Mateju shvatio je ovu istinu na težak način. Voljan um i odano srce bezuslovno predano Bogu su ono što Hristos traži.

**Razmislite o ovome:** U svetlu tragičnog izveštaja o Ananiji i Sapfiri i bogatom mladiću, kako treba da se zaštitimo da bismo bili sigurni da naša odanost nije podeljena?

**II Integritet**
(Podsetite se u razredu sledećih tekstova: Jevrejima 9,14; 10,19-22; 1. Timotiju 4,1.2; Rimljanima 2,14.15; Psalam 40,7.8)

Čista savest je neizbežna posledica jedne pojedinosti: integriteta. Integritet predstavlja celovitost i ispravnost. Može da se odnosi na nepodeljenu odanost ili neiskvareno stanje. Bez integriteta potpuno je nemoguće imati čistu savest. Grčka reč iz koje izvodimo englesku reč savest jeste *syneidēsis*, spoj reči syn, koja znači „sa“ i oida, koja ima značenje „znati“. Kadgod je naše ja koje prikazujemo svetu drugačije od toga kakvi smo zaista, kriza integriteta čini nas prijemčivima za psihoze i druge oblike mentalnih poremećaja, stvarajući čak i fizičke simptome. Srećna je ona osoba koja je istinita i iskrena pred Bogom.

**Razmislite o ovome:**
Kako otvorenost prema kritici pomaže da potvrdimo svoj integritet?

**III Poslušnost i pouzdanost**
(Podsetite se u razredu sledećih tekstova: 1. Jovanova 5,2; Rimljanima 1,5; 10,16.17; Luka 16,10-12; 1. Dnevnika 9,26.27)

Poslušnost je možda najčistiji dokaz poverenja.

Poslušnost, ili činjenje onoga što neko drugi kaže da činimo, temelji se na odnosu poverenja sa osobom koja je prihvaćena kao autoritet.

Naravno, pored poverenja postoji još jedan razlog za poslušnost. Ona može biti podstaknuta strahom. Ako je osoba uhvaćena od strane terorista, ona će verovatno slušati teroriste iz straha. Ovaj oblik prisilne poslušnosti, međutim, nije vrsta poslušnosti koja podržava trajan odnos između gospodara i pristava. Poverenje o kom govorimo je posledica sve jačeg odnosa koji se vremenom gradi. Bog koji svakodnevno ispunjava naše potrebe, dublje proučavanje cene našeg otkupljenja, svaka uslišena molitva i svaki dodatni trenutak proveden u razmišljanju o čudima stvaranja, gradi i jača taj odnos.

Sagledavanje potpunije slike Božjeg karaktera i ličnosti olakšava nam da Mu verujemo i samim tim budemo Mu poslušni. Međutim, odnosi nisu jednosmerna ulica. Posvećeni pristavi prvo uče kako da steknu poverenje u Boga, ali neizbežno dovode svoj život u red tako da se Bog može pouzdati u njih. Ova posvećenost predstavlja pouzdanost. I ona se gradi vremenom. Bog nas prvo isprobava sitnicama, ali kako odnos raste, On nam poverava veće odgovornosti.

**Razmislite o ovome:**
Kako su poverenje i pouzdanost međusobno povezani?

##### KORAK 3 — PRIMENITE

**Samo za učitelje:**  Obavezna odlika pristava je održavanje zajednice sa Gospodarom. Možda neće biti savršena, ali mora postojati u izvesnoj meri. Ako osobine spomenute u ovoj lekciji uključimo u svoj život, možemo uživati najveći mir i najpotpunije zadovoljstvo koje život može da pruži.

**Za razmišljanje/primenu:**
1. Kakve navike bismo mogli usvojiti koje nam mogu pomoći da imamo više poverenja u Boga?
2. Kakve promene treba da izvršimo da bi Bog mogao više da nam veruje?
3. Kakve planove crkva može da napravi da bi negovala i podstakla što smo prethodno naveli?

##### KORAK 4 — BUDITE KREATIVNI

**Samo za učitelje:**  Rečeno nam je da ne treba ničeg da se plašimo osim da zaboravimo kako nas je Bog vodio i poučavao u prošlosti. Pošto smo utvrdili da poslušnost zavisi od poverenja, a poverenje od uzajamnog odnosa, na kraju pouke u razredu treba da se podsetimo odnosa između poverenja i poslušnosti, usredsređujući se na to kako nas je Bog vodio u ličnom životu.

**Aktivnosti:** Neka učenici u razredu podele svoja lična svedočanstva o Božjem vođstvu i poukama, naglašavajući kako je sve to uticalo na izgradnju poverenja. Zamolite članove razreda da ispričaju kako je to podstaklo njihovu poslušnost.   
