---
title:  Za dalje proučavanje
date:   16/03/2018
---

Svaka sposobnost, veština ili dar dolaze od Boga, bilo da smo rođeni sa tim ili nas je naše okruženje tome poučilo, ili i jedno i drugo. Važna pojedinost u oba slučaja je kako koristimo sposobnosti i veštine koje imamo. Bog očekuje od pristava da budu gospodari svojih veština i sposobnosti uz pomoć vaspitanja i praktičnog iskustva (Propovednik 10,10).

Veseleilo je bio ispunjen »Duhom Božjim, mudrošću, razumom i znanjem i veštinom za svaki posao«. (2. Mojsijeva 35,31) On i Elijav (2. Mojsijeva 35,34) imali su sposobnost da druge poučavaju.

Mi možemo naučiti da budemo bolji pristavi, a osobito kako da uklonimo dugove iako živimo u materijalističkom svetu. Treba uvek da razvijamo svoje veštine čitanjem, seminarima, zvaničnim obrazovanjem i da primenjujemo ono što smo naučili. Negovanje veština omogućava nam da Bogu damo najviše što možemo i budemo dobri pristavi.
Priča o talantima ukazuje da je svaki sluga primio talante »prema njegovoj moći«. (Matej 25,15) Dva pristava dvostruko su umnožila svoje blago; treći je svoje zakopao u zemlju. Treba uvek da se trudimo da unapredimo ono što imamo. Zakopavanjem talanta sluga nije pokazao nikakvu sposobnost ili veštinu. Upravljanje novcem, izlazak iz duga, negovanje discipline i praktično iskustvo razvijaju sposobnosti koje Bog blagosilja. Da bismo postali uspešni i dobri u nečemu, moramo to stalno ponavljati.
»Pouke iz Biblije ostavljaju trajan i dubok utisak na karakter, kada uđu u svakodnevni život. Te pouke Timotije je učio i primenjivao. Nije se odlikovao nekim posebno blistavim sposobnostima, ali je njegov rad bio dragocen, jer je svojim od Boga datim sposobnostima radio u Učiteljevoj službi.« (Elen Vajt, Apostolska crkva – Hristovim tragom, str. 205. original)

**Za razgovor:**

`1. Iako je samokontrola uvek važna u životu hrišćanina, naročito je važna kada nedostatak samokontrole može dovesti do novčanih problema ili propasti. Šta mi kao Crkva možemo učiniti da pomognemo onima kojima preti ovakva opasnost?`

`2. Pročitajte tekst iz Rimljanima 13,7.8. Kako možemo primeniti ove reči u svom svakodnevnom životu i u svom odnosu sa drugima?`

`3. Neki tvrde da ne treba da brinemo o tome da li ćemo upasti u dugove, zato što Isus uskoro dolazi. Kako biste odgovorili na ova­kvu tvrdnju? `
