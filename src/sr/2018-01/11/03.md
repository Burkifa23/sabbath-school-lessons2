---
title:  Pristavska služba i trenutno zadovoljstvo
date:   12/03/2018
---

»I Jakov dade Isavu hljeba i skuhanoga leća, i on se najede i napi, pa usta i otide. Tako Isav nije mario za prvenaštvo svoje.« (1. Mojsijeva 25,34) Isav, grub čovek koji je većinu svog vremena provodio napolju, povodio se za svojim željama. Kada je osetio miris bratovljevog kuvanog jela, odmah je zaželeo da ga proba, iako sigurno nije umirao od gladi. Vođen svojim osećanjima, dozvolivši da nalet tog jednog trenutka nadvlada razum, menjao je svoje prvenaštvo za trenutno zadovoljstvo. Kada je poželeo da ga vrati, »ako ga i sa suzama tražaše« (Jevrejima 12,17), nije ga primio.

Nasuprot ovome, imamo Isusov primer. Posle 40 dana posta i izgladnelosti, Isus je tri puta bio kušan od strane sotone (Matej 4,3-10). Međutim, sagledavši iskušenja u pravom svetlu, čak i u svom stanju telesne slabosti, nije popustio zadovoljstvu. Isus  je živeo ceo svoj život odričući se grešnih zadovoljstava i uživanja, pokazujući na taj način da i mi možemo imati silu nad grehom. Isus nije prodao ili izgubio svoje prvenaštvo i On nas sve poziva da budemo Njegovi sunaslednici (Rimljanima 8,17; Titu 3,7). Mi čuvamo svoje prvenaštvo sledeći primer, koji nam je Isus ostavio kada je bio kušan (1. Korinćanima 10,13).

Najbolje što ovaj svet može da ponudi jeste da steknemo određeno iskustvo ovde i sada, zato što nam ne može ponuditi iskustvo u budućnosti. Život okrenut sebi u suprotnosti je od života posvećenog Bogu.

`Šta sledeći tekstovi uče o mogućim opasnostima trenutnih zadovoljstava, čak i kad su verni ljudi u pitanju? 2. Samuilova 11,2-4; 1. Mojsijeva 3,6; Filibljanima 3,19; 1. Jovanova 2,16; Rimljanima 8,8.`

Želja za trenutnim zadovoljstvima ukazuje na neobuzdan um; on je neprijatelj strpljenja koji potkopava dugoročne ciljeve, ismejava i omalovažava odgovornost. Odlaganje zadovoljstva je načelo koje se stiče; ono je životna veština koja nam pomaže da se izborimo sa određenim prilikama i pritiscima, naročito sa iskušenjima koja ovaj svet nudi, kao što je bezumno pozajmljivanje novca od drugih ljudi. Ova misao, međutim, nije široko prihvaćena u svetu izgrađenom na popuštanju radi trenutne nagrade, privremenim rešenjima i brzom bogaćenju. Kada jednom doživimo trenutno zadovoljstvo, veća je verovatnoća da ćemo stalno birati kratkoročnu nagradu. Pristavi Božjih darova ne smeju upasti u takvu zamku.
