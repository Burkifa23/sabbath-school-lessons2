---
title:  Pouka za učitelje
date:   16/03/2018
---

### SAŽETI PREGLED POUKE

**Ključni tekst:** Rimljanima 13,7.8.

**Učenici će:**
- **Saznati:** Prepoznaće činioce koji doprinose nepotrebnom dugu unutar konteksta da treba da budu verni Božji pristavi kojima su poverena finansijska sredstva.
- **Osetiti:** Doživeće emocionalnu slobodu jer će biti bez duga uz prednost da ulažu u unapređenje carstva.
- **Činiti:** Napraviće plan prihoda i troškova da dug ne bi postao finansijski i emocionalni teret.

**SMERNICE ZA PROUČAVANJE:**

- **Saznati:** Nasleđe duga
A. Šta su glavni uzroci duga i kako se mogu izbeći?
B. Šta nas na praktičan način može sačuvati i pomoći da živimo sa sredstvima koja imamo?
C. Kako nas štednja i ulaganje štiti od duga?

- **Osetiti:** Slobodan od dugova
A. Koje psihološke i emocionalne prednosti stičemo kada smo bez duga?
B. Kako vernici mogu biti zadovoljni onim što imaju kada ih svet podstiče da sakupljaju sve više i više?

- **Činiti:** Upravljanje dugom
A. Kako hrišćani treba da upravljaju svojim dugom, i kako treba da se odnose prema stvarima kao što su kreditne kartice?
B. Kako hrišćani mogu mudro da načine budžet i postave odgovarajuće, Bogom dane prioritete koji će određivati njihovo trošenje?
C. Kako je trenutno zadovoljstvo povezano sa oslanjanjem na Boga kada je budućnost u pitanju?
D. Kako nebeska ulaganja i mudra zemaljska ulaganja zapravo mogu dopuniti jedno drugo?

**Zaključak:** Vernik koji živi bez duga je i finansijski i emocionalno slobodan. Pobožnost sa zadovoljstvom predstavlja izvanredan dobitak, mudro upravljanje finansijskim i materijalnim izvorima obuhvata ulaganje i štednju.

#### PROGRAM PROUČAVANJA

##### KORAK 1 — MOTIVIŠITE

**Naglasite tekst:** Rimljanima 13,7.8.

**Ključno načelo duhovnog rasta:** Kao što Bog spasava grešnike iz njihove zaduženosti u grehu, isto tako je savršeno sposoban da nas oslobodi iz finansijske zaduženosti.

**Samo za učitelje:**  Besmisleno zaduživanje sprečilo je duhovni rast mnogih vernika, ubrzavajući mnoge razvode, izazivajući samoubistva, doprinoseći depresiji. Sotonske sile znaju da je teško ostvariti duhovnu celovitost kad god finansijske obaveze uništavaju život.

Finansijske obaveze imaju snažne duhovne posledice. Oni koji izbegavaju zaduživanje obično imaju bolje emocionalno zdravlje i veće poštovanje zajednice. Dug može izgledati poput živog peska – što se osoba više trudi da ga se oslobodi, sve brže tone. Kao i u slučaju pušenja, najlakši način da prekinete naviku zaduživanja jeste da je nikada i ne započinjete. Onima koji ovaj savet primaju prekasno, Bog nudi nadu o slobodi.

Uvodna aktivnost:
Razgovarajte o opasnostima postepenog nagomilavanja duga. Odgovarajuću ilustraciju predstavlja zaduživanje kreditnom karticom kada plaćanje minimalnog iznosa i dodavanje novih troškova svakog meseca brzo povećava zaduženost. Kako ovaj primer pokazuje koliko je važno da nikada ne pođemo putem zaduživanja?

##### KORAK 2 — ISTRAŽITE

**Samo za učitelje:**  Zaduživanje je u velikoj meri postalo uobičajeni, sastavni deo savremenog života. Porodice objavljuju bankrot, gradovi, čak i narodi. Sjedinjene Američke Države koje su se nekada hvalile najsnažnijom ekonomijom na svetu, preuzele su zapanjujuće količine duga. Za mnoge plaćanje kreditnom karticom predstavlja izvor stalne brige. Da li Biblija nešto govori o ovoj svetskoj epidemiji? Da, govori.

**BIBLIJSKI KOMENTAR**

**I Rizik od pozajmljivanja novca**
(Podsetite se u razredu sledećih tekstova: Psalam 37,21; Knjiga propovednikova 5,5; 5. Mojsijeva 28,43-45; Priče 22,7)

U 2. O carevima zabeležen je događaj o učeniku koji je pozajmio sekiru radi određenog građevinskog projekta (2. O carevima 6,1-7). U toku radova, glava sekire odvojila se od drške i upala u obližnju reku. Učenik je bio uznemiren iz dva razloga: ne samo što je izgubio sekiru, već i što je bila pozajmljena.

Solomun je upozorio da je onaj koji pozajmljuje rob onome od koga pozajmljuje (Priče 22,7). Istinitost ove opomene uviđamo u upotrebi kreditnih kartica. Uslovi pozajmljivanja su veoma nepovoljni i usmereni protiv onoga koji pozajmljuje. Prekomerne kamatne stope, koje vrtoglavo rastu do 20 procenata (godišnje) i više, nisu neuobičajene – da ne spominjemo zakasnele takse i druge kazne koje samo povećavaju problem. Zabrinutost zbog otplate ponekad postaje nepodnošljiva. Najmudrije ćemo postupati ako trošimo samo onoliko koliko imamo i ako štedimo za buduću kupovinu.

**Razmislite o ovome:**
Zašto posedovanje onoga što želimo nije vredno zabrinutosti zbog otplaćivanja? Šta je Solomun mislio da kaže opomenom da su oni koji pozjamljuju robovi onima koji daju?

**II Trenutno zadovoljstvo**
(Podsetite se u razredu sledećih tekstova: 1. Mojsijeva 3,6; 25,34; Matej 4,3-10; 2. Samuilova 11,2-4; 1. Jovanova 2,16; Rimljanima 8,8)

Koliko ljudi, u Isavovom duhu, zadovoljava trenutne težnje žrtvujući svoje duhovno prvenaštvo? Živimo u vreme trenutnog zadovoljstva. U mnogim zemljama postoje gotova jela, mikrotalasne pećnice, brzi zajmovi, laki krediti, restorani brze hrane. Postoji i brza komunikacija. Dok su prethodne generacije mesecima željno iščekivale da prime pismo iz nekog dela sveta, današnja generacija koristi Skajp, Fejsbuk i druge tehnološke prednosti da se odmah poveže sa ljudima širom sveta.

Ova savremena čuda nisu nužno rđava sama po sebi, ali doprinose atmosferi trenutnog zadovoljstva koje neguje stav: „Želim to sada, i pronaći ću način da to ostvarim.“ Zahvaljujući beskrupuloznim zajmodavcima spremnih da stiču kapital na želji potrošača da odmah sve imaju, kultura trenutnog zadovoljstva postala je široko rasprostranjena. U duhovnom smislu ova nezasita glad ukazuje na odsustvo poverenja da će se Bog postarati za sve na duže staze. Prema tome, u Bibliji čitamo tragičan izveštaj da je Ahav poželeo Navutejev vinograd i da ga je odmah uzeo. Saul je postao nestrpljiv zbog Samuilovog odlaganja – i odmah je počeo da deluje. Gde je poverenje da će Bog obezbediti ono što je neophodno kada bude najpotrebnije?

**Razmislite o ovome:**
Kako vernici mogu da prave razliku između potreba i želja, između onoga što može da sačeka i što je odmah neophodno?

**III Živeti zadovoljno**
(Podsetite se u razedu sledećih tekstova: 1. Timotiju 6,6-10; Matej 6,33; Luka 14,27-33)

Pišući Timotiju, svom mladom štićeniku, Pavle je veličao vrednost pobožnosti udružene sa zadovoljstvom. Njegovo razmišljanje se suprotstavlja savremenim trendovima koji se snažno zalažu za svoja prava i sledovanja. U takvoj atmosferi zalaganja za svoja prava javlja se i lakomstvo. Asaf je priznao: „Jer se rasrdih na bezumnike videći kako bezbožnici dobro žive.“ (Psalam 73,3) „Zaslužujemo bolje“ i „Svako dobija svoje“ su opasne misli vodilje rasipničke generacije.

Na ovakvu sebičnu sklonost Isus je podsetio svoje jevrejske slušaoce govoreći da čak i neznabošci računaju troškove pre gradnje. Danas to nazivamo pravljenjem budžeta. Pravljenje budžeta može pružiti praktičnu zaštitu od prekomernog trošenja, pozajmljivanja, zloupotrebe kredita, i drugih opasnih navika. Planiranje budžeta omogućuje vernicima da žive u skladu sa svojim sredstvima i da mudro planiraju buduće troškove. Želeti lepše stvari nije pogrešno, ali zavideti zbog njih je greh. Novac ne predstavlja problem, ljubav prema novcu jeste. Kada živimo zadovoljno 1) pokazujemo da cenimo Božje velikodušno staranje, 2) pokazujemo poverenje da nas On čuva i 3) doživljavamo lični mir. Zabrinutost za budućnost ništa ne menja.

**Razmislite o ovome:** Pavle pravi razliku između novca i ljubavi prema njemu kada kaže da je ljubav prema novcu koren svih zala. Zašto je ova razlika važna i šta je Pavle time želeo da kaže?

**Razmislite o ovome:** Kako zadovoljstvo u životu poboljšava naše sveukupno zdravlje?

**IV Štedeti i ulagati**
(Podsetite se u razredu sledećih tekstova: Priče 6,6-8; 13,11.18; 15,22; 21,5; 24,27; 5. Mojsijeva 8,18)

Često potrošimo toliko mnogo vremena na negativne posledice duga da zanemarujemo pozitivne vrednosti ulaganja. Solomun je pohvalio primer mrava koji unapred priprema za buduće potrebe. Prema ispravno isplaniranom budžetu prvo stavljamo u stranu Božji deo (desetak i darove), zatim vodimo računa o trenutnim zahtevima i na kraju ostavljamo ušteđevinu za ulaganje i pripremu za buduće potrebe. Mudri investitori se ne daju prevariti planovima za brzo bogaćenje. Oni ulažu ne samo radi ličnog dobitka, već i u korist onih sa kojima ulažu.

Bog daruje razum kojim možemo sticati materijalna dobra. On želi da umnoži naša finansijska sredstva. On pronalazi poverljive pristave, poput Roberta Leturna, i poverava im bogatstvo. Leturno je svojim bogatstvom osnovao hrišćanski univerzitet i do kraja svog života živeo je od 10 procenata dok je Bogu vraćao 90.

**Razmislite o ovome:**
Šta je ključno za uspešno hrišćansko planiranje budžeta?

##### KORAK 3 — PRIMENITE

**Samo za učitelje:**  Uspešno upravljanje životom zahteva uzdržanje i mudrost. Božjim Duhom primamo oba. Zadovoljstvo pokazuje da posedujemo i jedno i drugo.

**Za primenu:**
1. Na koji način vernici mogu izgraditi realan budžet Bogu na slavu?
2. Kako hrišćani mogu da neguju zadovoljstvo u svetu koji vapi „za svojim pravima“?
3. Kako današnji pristavi mogu predstaviti ova načela svojoj deci kada ih do sada nisu pokazali u svom životu?
4. Kakve korake Hristovi učenici treba da preduzmu da bi se izvukli iz parališućeg duga?
5. Kako Hristovi sledbenici mogu postati uspešni ulagači?
6. Kako bi Hristos želeo da se Njegovi sledbenici odnose prema onima koji su pozajmili novac od njih?

##### KORAK 4 — BUDITE KREATIVNI

**Samo za učitelje:**  Koraci koje vernici preduzimaju od ovog trenutka zavise u velikoj meri od prilika u njihovom životu. Neki donose dobre odluke i i mudro ulažu, drugi podležu svetovnosti i trenutnom zadovoljstvu. Takođe, ne treba da zaboravimo da određene osobe nisu osiromašile zbog svojih grešaka. Neke su siromašne zbog nesreće ili bolesti koju su doživele. Druge imaju članove porodice koji pate, i tako crpe porodične finansije. Neke odrastaju u domu u kome nisu bili učene ovim načelima, i zato nisu razvile veštinu upravljanja. Međutim, bez obzira gde se nalazimo Bog nas vodi tamo gde želi da budemo, dok god Mu verujemo i dok smo Mu poslušni.

**Aktivnosti:**
1. Napravite plan budžeta. Ako to nikada ranije niste radili, zatražite pomoć od prijatelja ili konsultujte odlične hrišćanske materijale o planiranju budžeta.
2. Istražite nekoliko prilika za ulaganje 1) za sticanje potencijalnih prihoda, 2) uzimajući u obzir etička pitanja (na primer, da li hrišćani treba da finansiraju nuklearne bojeve glave) i 3) pomažući drugima.
