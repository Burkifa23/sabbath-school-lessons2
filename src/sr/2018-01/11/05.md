---
title:  Reći »ne« zaduživanju
date:   14/03/2018
---

`Pročitajte tekst iz 5. Mojsijeve 28,12. Šta ovaj tekst govori o prevelikom zaduživanju? Kakvo načelo uočavamo u njemu?`

Čin zdravog razuma je izbegavati dug koliko god je to moguće. Pismo nas, takođe, odvraća od toga da jamčimo za tuđe dugove (Priče 17,18; 22,26). Dug utiče na budućnost i obavezuje nas da se pokorimo njegovim zahtevima iako smo u slabom finansijskom položaju. Dug ne mora da bude razvratan, ali on ne jača naš duhovni život.
»Mora strogo da se pazi na ekonomičnost ili će nastati veliki dug. Držite se granica. Klonite se zaduživanja kao što se ježite od gube.« (Elen Vajt, Saveti o pristavskoj službi, str. 272. original)

Dug može postati finansijsko ropstvo koje nas čini »slugom onome koji daje«. (Priče 22,7) Budući da je dug toliko utkan u uređenje našeg ekonomskog sveta, mi ga smatramo uobičajenim. Uostalom, čitavi narodi su zaduženi; zašto pojedinci ne bi bili? Međutim, pogrešno je zauzeti ovakav stav.

»Učini svečani zavet sa Bogom da ćeš Njegovim blagoslovom otplatiti svoje dugove i zatim nikome nemoj dugovati ništa, makar živeo na kaši i hlebu. Jednostavno je napuniti sto tako što ćeš iz svog džepa izvaditi još novca. Vodi brigu o sitnini, a novac će se brinuti o sebi. Novčić ovde i novčić onde koje potrošiš za ovo ili ono, uskoro postaju velika suma. Odriči se barem dok si ogrezao u dugovima... Nemoj posustati, nemoj se obeshrabriti niti se vraćaj na staro. Odrekni se ukusa, suprotstavi se ugađanju apetitu, uštedi novac i otplati svoje dugove. Vrati ih što je brže moguće. Kada budeš mogao ponovno da stojiš uspravno kao slobodan čovek koji nikome ništa ne duguje, postići ćeš veliku pobedu.« (Elen Vajt, Saveti o pristavskoj službi, str. 257. original)

Dug je slab temelj da bi hrišćani mogli stajati na njemu. On može da nanese štetu našem duhovnom iskustvu i utiče na našu sposobnost da novčano podupiremo Božje delo. Onemogućava nam da dajemo drugima sa poverenjem i krade prilike da primimo Božje blagoslove.

`Kakve odluke vam upravo sada mogu pomoći da izbegnete nepotreban dug? Čega treba da se odreknete da se ne biste zaduživali? `
