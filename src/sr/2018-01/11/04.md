---
title:  Živeti u skladu sa sredstvima koja imamo
date:   13/03/2018
---

»Dragocjeno je blago i ulje u stanu mudroga, a čovjek bezuman proždire ga.« (Priče 21,20) Ovaj tekst upoređuje službu pristava koji je čuvaran i odgovoran sa rasipnim i neumerenim trošenjem. Bezumni ljudi ne prave nikakve planove za život u skladu sa svojim primanjima. Oni pohlepno troše sredstva koja su im na raspolaganju, čak i pozajmljena, smatrajući da je mudrost u upravljanju novcem ili štedljiv način života breme, poput neželjene dijete. Čak i kada je potrebno da pozajmimo novac, za kupovinu kuće na primer, moramo to učiniti posle pažljivog razmatranja i shvatanja da treba da živimo u skladu sa sredstvima koja imamo.

Bogati ljudi zahvaljujući svom bogatstvu mogu da žive u skladu sa onim što imaju. Njihov problem ogleda se u tome što oni uvek brinu o svom bogatstvu i kako da ga očuvaju. Kada ljudi poseduju malo i žive samo od mesečnih primanja, oni brinu o tome kako da se izdržavaju, ne o bogatstvu. Ipak, Biblija savetuje kako da živimo u skladu sa sredstvima kojima raspolažemo. Pavle kaže da razmotrimo zdravu jednostavnost: »A kad imamo hranu i odjeću (može da obuhvata i dom), ovijem da budemo dovoljni.« (1. Timotiju 6,8) Pavle ovozemaljska dobra ne smatra toliko važnim jer je za njega život Hristos i to mu je dovoljno (Filibljanima 1,21).

`Koje načelo moramo pre svega zapamtiti? Matej 6,33. Kako možemo biti sigurni da svoj život živimo na ovaj način?`

O svojim sredstvima treba da razmišljamo ne kao o prihodima, već izvorima kojima treba odgovorno da upravljamo. Planiranje budžeta je metod koji nam može pomoći da izvršimo ovaj zadatak. Planiranje budžeta je veština koja se uči i o kojoj treba pažljivo proučavati.  Disciplinovanost i trud potrebni su da bismo bili uspešni u pravljenju uravnoteženog finansijskog plana (Priče 14,15). Ako se posvetimo tome da postignemo uspeh u ostvarivanju planova vezanih za raspolaganje novcem, izbeći ćemo ponižavajuće greške na finansijskom polju.

Ako imate problema sa upravljanjem novčanim sredstvima, uredite budžet. To ne mora da bude složeno. Jednostavno možete da utvrdite ukupan iznos izdataka za nekoliko meseci, a zatim da ih podjednako rasporedite u svojim mesečnim troškovima. Suština je da živimo u skladu sa svojim sredstvima i da bez obzira na sve činimo sve što je u našoj moći da izbegnemo dug.

`Pročitajte Luka 14,27-30. Isus u ovim stihovima prikazuje cenu učeništva dajući primer graditelja koji procenjuje koliko će ga koštati izgradnja kule i šta se događa ako ne može da je završi. Kakvu pouku o pristavskoj službi možemo odavde izvući?`
