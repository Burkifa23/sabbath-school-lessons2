---
title:  Čuvanje i ulaganje
date:   15/03/2018
---

Mravi rade da bi prikupili hranu za zimu (Priče 6,6-8). Mi po­stupamo mudro poput njih, kada po navici štedimo novac za određenu namenu. Svrha štednje je da imamo dostupna sredstva za životne troškove ili potrebe nasuprot trošenju ili gomilanju onoga što zaradimo. Upravljanje novcem zahteva mudrost, planiranje budžeta i disciplinu. Ako samo štedimo za sebe, mi prisvajamo Božja dobra umesto da upravljamo njima.

»Bespotrebno potrošen novac predstavlja dvostruki gubitak. Ne samo da ga više nemamo, već više ne postoji ni mogućnost da njime zaradimo više. Ako smo ga stavili u stranu, mogao bi biti umnožen na Zemlji štednjom ili na Nebu davanjem... Štednja je disciplina koja razvija vlast nad novcem. Umesto da dozvolimo da nas novac povede gdegod naši prohtevi naginju, mi preuzimamo kontrolu.« (Rendi C. Alkorn, Money, Possessions and Eternity [Carol Stream: Illinois, Tyndale House Publishers, 2003], str. 328)

`Pročitajte sledeće tekstove: Priče 13,11; 21,5; 13,18. Kakvi praktični saveti nam u ovim stihovima mogu pomoći da se bolje suočimo sa novčanim pitanjima?`

Pristavi štede za porodične potrebe i ulažu u Nebo kada upravljaju Božjom imovinom. Nije važno koliko posedujemo, već da li postupamo prema biblijskom planu upravljanja, u kakvim god da smo novčanim prilikama. Za porodične potrebe treba mudro štedeti. Da biste smanjili gubitke, ulažite u različite stvari da ne biste izgubili sve ukoliko jedna doživi neuspeh (Propovednik 11,1.2). Nastojanje da smanjimo gubitke pre ispunjavanja svojih potreba (Priče 24,27), a zatim traženje stručnog saveta od drugih (Priče 15,22), dva su uspešna oruđa u ovakvom načinu postupanja. Kada su potrebe zadovoljene, a bogatstvo raste, moramo se opominjati: »Gospoda Boga svojega, jer ti On daje snagu da dobavljaš blago« (5. Mojsijeva 8,18).

Najsigurniji oblik ulaganja za Božjeg pristava je ulaganje u »Carstvo nebesko« (Matej 13,44). Tamo nema gubitaka, opasnosti, kradljivaca ili tržišnih kriza. To je kao da imate novčanik koji se nikada neće pohabati (Luka 12,33). Prihvatanjem Hrista otvara vam se račun, davanje desetka i darova predstavlja depozite. Odnosno, koliko god da moramo da vodimo računa o svojim ovozemaljskim potrebama, kao što je plaćanje računa, uvek moramo biti usredsređeni na večne istine.

`Pročitajte tekst iz 2. Korinćanima 4,18. Kako ovu istinu možemo uvek imati pred sobom, dok u isto vreme živimo kao odgovorni pristavi?`
