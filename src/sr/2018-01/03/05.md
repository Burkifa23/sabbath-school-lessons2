---
title:  Ljubomorni Bog
date:   17/01/2018
---

U sukobu sa faraonom, Bog je izjavio: »Jer ću sada pustiti sva zla svoja na srce tvoje i na sluge tvoje i na narod tvoj, da znaš da niko nije kao Ja na cijeloj zemlji.« (2. Mojsijeva 9,14)

`Šta je Gospod mislio kada je kazao: »Niko nije kao Ja na cijeloj zemlji«?`

»Nemoguće je ograničenim ljudskim umovima da potpuno shvate karakter ili dela Beskonačnoga. Ovo sveto Biće mora zauvek ostati obavijeno tajnom čak i za najoštriji um, za najsnažniji i najobrazovaniji duh.« (Elen Vajt, Testimonies for the Church, 5. sveska, str. 698.699)

Bog nema Sebi ravnog (1. O carevima 8,60). On razmišlja, pamti i deluje na način koji ne razumemo. Ma koliko se trudili da Ga oblikujemo prema našoj zamisli, Bog ostaje Bog. Upravo je On taj koji je stvorio svaku snežnu pahuljicu, um, lice i lične osobine jedinstvenim, i »nema drugoga«. (1. O carevima 8,60) Uostalom, On je Stvoritelj, i kao Stvoritelj sigurno se razlikuje od dela stvaranja.

`Šta sledeći tekstovi govore o tome koliko je Bog drugačiji od dela stvaranja? 1. Samuilova 2,2; Psalam 86,8; Isaija 55,8.9; Jeremija 10,10; Titu 1,2.`

Kada pogledamo sve što Bog jeste, šta poseduje i šta čini, neobično bi bilo da se sa nekim nadmeće. Pa ipak to čini, u smislu da mora da se »nadmeće« za čovekovu ljubav i naklonost. Možda zato On kaže da je »ljubomoran« Bog, Bog »Revnitelj« (2. Mojsijeva 34,14). Bog je stvorio ljude kao slobodna bića, što znači da imamo slobodu izbora da služimo Njemu ili nečem drugom. To je, na mnogo načina, osnovni čovekov problem: bira da služi drugim bogovima, bez obzira u kom obliku se javljaju, umesto da služi jedinom Bogu, koji je dostojan da Mu se služi, Jedinom koji je stvorio čitav univerzum i koji ga poseduje. Zato možemo reći da je On zaista ljubomoran Bog.

`Šta se u vašem životu, ako postoji tako nešto, nadmeće sa Bogom da osvoji vašu naklonost?`
