---
title:  Hristos, Stvoritelj
date:   14/01/2018
---

`Pročitajte sledeće tekstove: 1. Mojsijeva 1,1; Psalam 33,6-9; Isaija 45,11.12; Jeremija 51,15; Jovan 1,3. Šta ovi tekstovi govore o dobrim stranama materijalnog sveta?`

»To je bio Hristos koji je razastro nebesa i položio temelje Zemlji. To je bila Njegova ruka koja je postavila svetove u prostoru i oblikovala poljsko cveće. ’Postavio je gore svojom silom.’ ’Njegovo je more i On ga je stvorio.’ (Psalam 65,6; 95,5) On je ispunio Zemlju lepotom i vazduh pesmom. On je ispisao poruku Očeve ljubavi na svim delima na Zemlji, u vazduhu i na nebu.« (Elen Vajt, Čežnja vekova, str. 20. original)
Materijalna dobra, sama po sebi, nisu rđava. Za razliku od pojedinih religija, koje uče da su materijalni svet i sama materija rđavi ili zli i da su samo duhovne stvari dobre, Biblija vrednuje materijalni svet.

Uostalom, Isus ga je lično stvorio. Kako, onda, može predstavljati zlo? On, nažalost, kao u slučaju svih Božjih darova, može biti izopačen i upotrebljen na zlo, ali to prvobotni dar ne čini rđavim. Biblija upozorava na zloupotrebu i izopačenost onoga što je Bog stvorio na ovom svetu, a ne na sama dela stvaranja.
Naprotiv, Bog je stvorio materijalni svet u želji da Njegov narod uživa u rodovima i prednostima ovoga sveta: »I veseli se svakim dobrom koje ti da Gospod Bog tvoj i domu tvojemu, ti i Levit i došljak koji je kod tebe.« (5. Mojsijeva 26,11; vidi: 5. Mojsijeva 14,26)

Isus je Stvoritelj (Jovan 1,1-3), a Zemlja je pravi primer, koji potvrđuje ono što je stvorio. Njegova stvaralačka sposobnost pruža Mu jedinstveno sagledavanje života i onih koji žive na njoj. On poznaje vrednost materijalnih dobara koja nam je podario u našu korist, čak i za naše uživanje u njima. On, takođe, zna šta se događa kada čovek izopači te darove ili ih postavi kao krajnji cilj, iako bi najpre trebalo da se upotrebe Bogu na slavu, kao i sve ostalo.

`Pogledajte oko sebe neverovatna bogatstva stvorenog sveta. Čak i posle razornog uticaja greha, i dalje u velikom delu svega stvorenog možemo uočiti prvobitna dobra. Šta dobro stvorenog sveta govori o Stvoriteljevoj dobroti?`
