---
title:  Za dalje proučavanje
date:   19/01/2018
---

Pristavska služba je, prema našem shvatanju, započela kada je Bog naselio Adama i Evu u prelepom vrtu da ga čuvaju i rade u njemu (1. Mojsijeva 2,15). U tom savršenom okruženju trebalo je da učine vrt prijatnim za život, što nije bio težak zadatak. Bog im je objasnio njihovu novu ulogu i poučio ih o odgovornostima. Briga o Edemskom vrtu pružila je smisao i donela sreću novoj porodici.

Jevrejska reč prevedena kao »gospodar« (1. Mojsijeva 1,26.28) znači »upravljati, vladati«. Ovo, na osnovu teksta, nije bila oštra vlast, već blagonaklona vladavina i briga o Božjim delima stvaranja. Ova odgovornost ni do danas nije prestala. U ovakvom okruženju Adam i Eva trebalo je da nauče da je Bog Vlasnik, a oni Njegovi upravitelji ili pristavi. Bog je od samog početka imao nameru da Adam i Eva imaju određenu odgovornost i da im bude ukazano poverenje, ali ne kao vlasnicima. Trebalo je da pokažu Bogu da su verni zadatku koji im je poveren.

»Adamu i Evi dat je Edemski vrt na staranje. Njihov zadatak je bio da ’ga rade i da ga čuvaju’. Bili su srećni obavljajući taj posao. Um, srce i volja delovali su u savršenom skladu. Rad nisu smatrali zamornim i teškim. Njihovi sati bili su ispunjeni korisnim radom i međusobnom zajednicom. Bog i Hristos su ih posećivali i razgovarali sa njima. Data im je potpuna sloboda... Bog je bio Vlasnik njihovog Edemskog doma. Oni su upravljali njime.« (Elen Vajt, Manuscript Releases, 10. sveska, str. 327)

**Za razgovor:**

`1. Čemu nas činjenica da Bog poseduje svet uči o našoj osnovnoj odgovornosti, kada je reč o životnoj okolini? Iako treba da izbegavamo političku krajnost nekih ljudi koji se zalažu za očuvanje životne sredine i koji bezmalo obožavaju sama dela stvaranja, kakav stav kao hrišćani treba da zauzmemo prema očuvanju životne sredine?`

`2. Razmišljajte više o Bogu kao »ljubomornom« Bogu. Ovu zamisao nije uvek lako shvatiti, naročito zato što je ljubomora iz ljudskog ugla gledano nešto rđavo, nešto što treba izbegavati. Kako, onda, možemo shvatiti ovu ideju, kada se primeni na Boga, bez negativnog značenja koje joj svet obično pripisuje?`

`3. Kako možemo praviti razliku između odgovarajuće upotrebe fizičkih stvari koje je Bog stvorio i uživanja u njima i njihove zloupotrebe? Zašto je važno da pravimo ovu razliku?`
