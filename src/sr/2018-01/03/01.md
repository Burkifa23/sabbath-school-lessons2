---
title:  Bog ili bogatstvo
date:   13/01/2018
---

### Tekstovi za proučavanje u toku sedmice:
Psalam 33,6-9; Matej 19,16-22; 1. Petrova 1,18; Jevrejima 2,14.15; 2. Mojsijeva 9,14; Psalam 50,10.

> <p>Tekst za pamćenje</p>
> »Zato i Bog Njega povisi, i darova Mu ime koje je veće od svakoga imena. Da se u ime Isusovo pokloni svako koljeno onijeh koji su na Nebu i na zemlji i pod zemljom. I svaki jezik da prizna da je Gospod Isus Hristos na slavu Boga Oca.« (Filibljanima 2,9-11)

Bog ne govori opširno objašnjavajući svoje gledište o preteranoj obuzetosti novcem i materijalnim dobrima. Hristove reči upućene pohlepnom bogatašu, koji je, iako ga je Go­spod blagoslovio, sve više gomilao svoju imovinu, treba da nas ispune strahom Božjim: »Bezumniče, ovu noć uzeće dušu tvoju od tebe; a što si pripravio čije će biti? Tako biva onome koji sebi teče blago a ne bogati se u Boga.« (Luka 12,20.21)
Služenje Bogu i služenje novcu međusobno isključuje jedno drugo. Biramo ili jedno ili drugo, ili Boga ili bogatstvo. Obmanjujemo sebe ako mislimo da možemo imati oba jer će nas dvostruki život pre ili kasnije stići. Možemo obmanuti druge, možda čak i sebe, ali ne i Boga, kome ćemo jednoga dana polagati račune.
Treba da odlučimo, i što duže oklevamo, tražimo izgovore, odlažemo, novac i ljubav prema novcu izvršiće snažniji uticaj na nas. Vera zahteva da odlučimo.
Odluku ćemo lakše doneti ako se usredsredimo na činjenicu ko je Bog, šta čini za nas i šta Mu dugujemo.
