---
title:  Pouka za učitelje
date:   19/01/2018
---

### SAŽETI PREGLED POUKE

**Ključni tekst:** Filibljanima 2,9-11.

**Učenici će:**
- **Saznati:** Uvideće da je Bog Stvoritelj kome se jedino treba klanjati, a ne Njegovim delima stvaranja.
- **Osetiti:** Ceniće divnu Božju ljubav prikazanu kroz Njegovu ulogu Stvoritelja i Onog koji se stara.
- **Činiti:** Služiće nebeskom Stvoritelju/Otkupitelju, koji neprestano pokazuje svoju ljubav prema ljudskom rodu svojim svakodnevnim staranjem.

**SMERNICE ZA PROUČAVANJE:**

- **Saznati:** Božanske osobine
A. Ko je Bog prema opisu prikazanom u Svetom pismu?
B. Koje posebne uloge je Hristos preuzeo?
C. Na osnovu čega Bog može da tvrdi da je vlasnik našeg života?

- **Osetiti:** Isus Hristos, Vlasnik i Prijatelj
A. Kako Hristova dvostruka uloga kao Vlasnika i Prijatelja jača našu zajednicu sa Njim?
B. Kako činjenica da je Isus stvorio svet utiče na naše poštovanje stvorenog univerzuma i njegovih materijalnih elemenata.
C. Kako možemo uživati u dubljem i prisnijem iskustvu sa našim Stvoriteljem?

- **Činiti:** Isus, predmet obožavanja
A. Kako na kreativan način, odražavajući Njegovu stvaralačku silu, možemo pokazati svoju odanost prema Bogu?
B. Kako o svojoj predanosti Hristu uspešno možemo posvedočiti ljudima koji ne veruju u stvaranje?
C. Da nema Stvoritelja, kakve mogućnosti bi ljudi imali kad je reč o bogosluženju?

**Zaključak:**
Ljudski rod je stvoren za službu. Ta služba može biti usmerena prema sebi, delima stvaranja ili prema Stvoritelju. Samo poslednja mogućnost donosi trajno zadovoljstvo, istinsko osećanje pripadanja u univerzumu i duboko osećanje svrhe.

#### PROGRAM PROUČAVANJA

##### KORAK 1 — MOTIVIŠITE

**Naglasite tekst:** Filibljanima 2,9-11.  

**Ključno načelo duhovnog rasta:** Ljudi su stvoreni za službu. Ova težnja je zadovoljena kada je služba usmerena prema Bogu, a ne nečemu što je On stvorio.

**Samo za učitelje:**  Izbor je jasan, čovek ne može služiti i Bogu i mamoni (bogatstvu). Bogatstvo samo po sebi nije zlo. Ne može se izjednačiti sa sotonom ili đavolom kao što neki smatraju. To je aramejska reč, pozajmljena iz grčkog teksta Novog zaveta, koja označava imovinu ili bogatstvo. Mnogi savremeni prevodi koriste reč „novac“ umesto nje.

Služenje bogatstvu, međutim, predstavlja zlo. Jedan poznati pevač je 1960-ih godina pevao: „Morate nekome služiti.“ Dakle, da li služimo nebeskom Ocu punom ljubavi koji se svakodnevno stara za naše potrebe i mnoge naše želje, ili treba da izaberemo da služimo kamenu, papiru ili metalu (jer od toga je sačinjeno svo „drago kamenje“ i „novac“)? Mnogi sakupljaju materijalna dobra, smatrajući sebe gospodarima, da bi na kraju uvideli da njihovo održavanje, popravljanje i čuvanje zahteva toliko vremena da su zapravo postali sluge. Međutim, naša imovina i bogatstvo predstavljaju nešto lepo kada prepoznamo šta su zaista: materijalni blagoslovi koje nam je podario Stvoritelj pun ljubavi da bismo mogli širiti Njegove blagoslove drugima.

**Uvodna aktivnost:**
Pokažite različite novčanice u razredu. Da bi bilo zanimljivije, i da biste ukazali na sveopštu primenu ilustracije, ako je moguće iskoristite i strane novčanice. Razgovarajte o prosečnom prihodu u vašoj zemlji i koliko se za tu sumu može priuštiti hrane i odeće, može li se obezbediti dom, platiti prevoz i pokriti dodatni troškovi. Usredsredite se na ograničenja tog prihoda:
- Postoje li potrebe koje se ovim prihodom ne mogu ispuniti?
- Šta ljudi čija su primanja manja od proseka čine da bi zadovoljili osnovne ljudske potrebe?
- Može li određena količina novca zadovoljiti emocionalne potrebe za ljubavlju, pripadanjem, svrhom, nadom, zadovoljstvom, celovitošću?
Imajući ovo na umu, koliko smisla ima služiti bogatstvu? A Bogu?

Zamolite članove razreda da pročitaju sledeće tekstove: Psalam 50,10.11; Agej 2,8; Matej 6,31-34; 7,7-11; Jovan 3,16. Razgovarajte o Božjim „ograničenjima“ kao i o Njegovoj velikodušnosti prema ljudskim bićima. Uporedite ono što Bog poseduje sa našim ograničenim prihodima. Razgovarajte o emocionalnim potrebama koje Bog može da zadovolji, a novac ne. U svetlu ovog razgovora, sa praktičnog stanovišta, zašto ima više smisla služiti Bogu a ne bogatstvu?

##### KORAK 2 — ISTRAŽITE

**Samo za učitelje:**  U zvaničnim raspravama, dve suprotstavljene grupe iznose svoje najbolje argumente u prilog svom stanovištu i nastoje da diskredituju tvrdnje suprotne grupe iznete protiv njihovog gledišta. Najuspešniji učesnici debata ne samo da poznaju svoje stanovište već toliko dobro poznaju i stanovište svog protivnika da uviđaju i njegove jake i slabe strane.

Ova lekcija istražuje biblijsko stanovište ili izjave o tome ko je Bog. Ona tvrdi da su zbog Božjih osobina ljudi pozvani da Mu služe. Suprotna strana nudi mogućnost služenja samom sebi, bogatstvu ili sotoni – bilo čemu što će odvratiti ljude od služenja Stvoritelju. Koje najvažnije tačke hrišćanskog stanovišta podržavaju tvrdnju da jedino Bogu treba služiti? Koje božanske osobine podupiru ovu tvrdnju?

**BIBLIJSKI KOMENTAR**

**I Stvaranje**
(Podsetite se u razredu sledećih tekstova: 1. Mojsijeva 1,1; Psalam 33,6-9; Isaija 45,11.12, Jeremija 51,15; Kološanima 1,13-18)

Mnogi komentatori prepoznaju da se Pavlova najrazvijenija hristologija javlja u Kološanima poslanici, u kojoj predstavlja Hristovu ulogu i kao Stvoritelja i kao Otkupitelja. Mnogi proučavaoci Biblije veruju da je Pavle napisao ovu poslanicu da bi se suprotstavio novonastaloj jeresi koja je sadržavala mnoge vidove verskog sistema pod nazivom gnosticizam. Reč gnosticizam je u The HarperCollins Bible Dictionary opisana na sledeći način: „Svojstven izraz za mnoštvo verskih pokreta u prvom veku hrišćanske ere. Iako su se teologija, obredi i etika ovih grupa znatno razlikovali, sve su nudile spasenje iz opresivnih veza materijalnog postojanja kroz gnosis, odnosno ’znanje’.“ (Pol Ahtemajer, The HarperCollins Bible Dictionary, 1996, str. 380)

Gnostici su tvrdili da je materijalan svet u svojoj suštini zao. Ova tvrdnja predstavljala je veliki izazov pravom hrišćanskom učenju. Na primer, Bog ni u kom slučaju ne bi mogao da bude Stvoritelj nečega tako zlog kao što je materijalni svet zato što je On savršen i duhovan (suprotan materijalnom). S obzirom da je Hristos bio bezgrešan, iz toga je sledilo da se On nije mogao uteloviti (imati ljudsko telo) zato što je telo – fizičko, materijalno telo – zlo.

Međutim, Sveto pismo uči da je materijalni svet dobar (1. Mojsijeva 1) zato što je potekao iz Božjih ruku. Ono neprestano potvrđuje da je Bog sve stvorio kroz Hrista. Zbog toga Bog polaže pravo na našu službu. Na temelju Božjeg stvaralaštva Pismo uči o osnovnoj dobroti materijalnog sveta, odvojeno od greha.

**Razmislite o ovome:**
Šta Pismo uči o materijalnom svetu, i kako to učenje utiče na naš način života i praksu? Sa druge strane, kako bi pogrešna ideja da je materijalni svet u suštini zao mogla da utiče na naš hrišćanski način života i praksu?

**II Otkupitelj**
(Podsetite se u razredu sledećih tekstova: 1. Solunjanima 1,10; 1. Petrova 1,18; Jevrejima 2,14.15; Galatima 3,13)

Božje polaganje prava da Mu služimo kao Stvoritelju snažno je povezano sa materijalnim svetom. Pošto nas je stvorio kao fizička bića i obezbedio materijalni svet radi našeg zadovoljstva, dugujemo Mu odanost i vernost. Slično tome, Božje polaganje prava da Ga slavimo kao Otkupitelja snažno je povezano sa emocionalnim i duhovnim vidovima našeg bića. Jevrejima poslanica ukazuje da je Hristovo utelovljenje – koje Mu omogućava da se u potpunosti poistoveti sa ljudskim rodom time što je uzeo pravo telo od krvi i mesa – važan za otkupljenje. Pisac ne vidi suštinski sukob između materijalnog i duhovnog carstva. Pravi sukob vlada između dobra i zla, između pravog bogosluženja i služenja samom sebi.

Jovan u prvom poglavlju Otkrivenja objavljuje da je Isus dostojan slave koja se zasniva na Njegovom delu otkupljenja. „Koji nas ljubi, i umi nas od grijeha našijeh krvlju svojom, i učini nas careve i sveštenike Bogu i Ocu svojemu; tome slava i država va vijek vijeka.“ (Otkrivenje 1,5.6) Prema tome, Božje polaganje prava da Mu služimo je dvostruko (stvaranje i otkupljenje).

Kada je Isus jednom prilikom razgovarao sa farisejem po imenu Simon, rekao je: „Dvojica bijahu dužni jednome zajmodavcu, jedan bješe dužan pet stotina dinara, a drugi pedeset. A kad oni ne imadoše da mu vrate, pokloni obojici. Kaži koji će ga od njih dvojice većma ljubiti. A Simon odgovarajući reče: Mislim onaj kome najviše pokloni.“ (Luka 7,41-43) Isus je potvrdio njegovo mišljenje. Onaj koji duguje najviše pokazaće najveću ljubav. Vernici duguju Bogu jednostavno zato što ih je stvorio – neplativ dug. Ali koliko više duguju Hristu zato što ih je otkupio? A povrh svega, On se svakodnevno stara i pomaže onima kojima ništa ne duguje. Kakvom divnom Gospodu služimo!

**Razmislite o ovome:**
Na čemu se zasniva Božje polaganje prava da Mu služimo? Budući da služiti znači mnogo više nego pevati i proučavati jednom sedmično u crkvi, kako vernik u toku sedmice može služiti Bogu svojim odlukama u vezi sa finansijama?

##### KORAK 3 — PRIMENITE

**Samo za učitelje:**  Naglasite učenicima u razredu da se Hristova vladavina širi na svaki aspekt našeg bića. Postavite sledeća pitanja da biste započeli razgovor koji će ohrabriti vernike da predaju svaki aspekt svog svakodnevnog života Hristovoj upravi.

**Za primenu:**
1. Kako načelo: „Nijeste svoji. Jer ste kupljeni skupo“ (1. Korinćanima 6,19.20) oblikuje naše odluke i izbore?
2. S obzirom da se pod služenjem Bogu podrazumeva da je Bog vlasnik svega što posedujemo, kakve promene u svojim stavovima treba da izvršimo?
3. Budući da poštovanje Boga obuhvata brigu prema prirodi koju je stvorio, kakve navike moramo promeniti?
4. Kako možemo proceniti da li smo u opasnosti da darove volimo više od Darodavca? Kako se možemo sačuvati od toga da ljubav koju treba da pokažemo samo Bogu usmerimo na materijalne darove koje nam Bog daje?
5. Kako drugi mogu biti ohrabreni da usvoje nesebičan način života i usmere Božje materijalne darove u božanske svrhe?

##### KORAK 4 — BUDITE KREATIVNI

**Samo za učitelje:**  Ne možemo u isto vreme služiti Bogu i bogatstvu, ali možemo upotrebiti bogatstvo u službi Bogu. Bog nas zapravo poziva da upravo to činimo. Ako ne postupamo tako, sramotimo Boga. U Jevanđelju po Mateju 25,14-30. Isus priča priču o trojici slugu kojima je bila poverena različita suma novca. Jedan je primio pet novčića, drugi 2, a treći jedan. Gospodar je otišao, ali je po povratku zahtevao da mu polože račune za novac koji im je poverio. Dvojica slugu udvostručila su svoj novac, ali treći nije učinio ništa. Zbog toga je bio prognan. Prava hrišćanska služba zahteva od nas da umnožimo darove koji su nam povereni.

**Aktivnosti:**
1. Napravite plan Bogu na slavu da pomognete drugima novčanim sredstvima koja će uložiti sami učesnici. Iz prethodne lekcije, iz odeljka „budite kreativni“ iskoristite navedene predloge, ali nemojte se ograničiti samo na njih.
2. Napišite i/ili otpevajte pesme koje uzdižu Isusa kao Stvoritelja ili Otkupitelja. Isplanirajte okupljanje ili odredite mesto na kome ove pesme mogu biti otpevane ili izvedene, u okviru večernje molitve, u staračkom domu, itd.  
