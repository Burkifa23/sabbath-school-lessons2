---
title:  Božji Sin/Sin čovečji
date:   15/01/2018
---

Mi kao hrišćani verujemo da je Isus bio u potpunosti i Bog i čovek. Ovo sjedinjavanje božanskog i ljudskog omogućilo Mu je da stekne jedinstveno gledište o tome šta je važno na Zemlji i šta je važno za večnost. To što ne shvatamo kako je On mogao da ima i božansku i ljudsku prirodu ne poništava ovu istinu kao što ni nečije nerazumevanje aerodinamike ne utiče na to da avion ne poleti.

»Postoje dve međusobno povezane tajne – postojanje više ličnosti unutar jedinstvenog Boga i zajednica božanskog i ljudskog u ličnosti Isusa Hrista... Ništa izmišljeno nije toliko neverovatno kao ova istina o utelovljenju.« (J. I. Peker, Knowing God [Downers Grove, Illinois: InterVarsity Press, 1973], str. 53)
Jedan između razloga zašto je Isus došao na ovaj svet bio je da nam pokaže koliko je Bog brižan, pun ljubavi i koliko brine za svakoga od nas. Isus je otkrio pravi karakter našeg nebeskog Oca, koji ni u kom slučaju nije ravnodušan i dalek Bog, kako su neki verovali.
Međutim, sotona je pokušao da odvoji čoveka od Boga. Pokušao je da obezliči Boga, prikazujući Ga kao onoga kome nije stalo do nas. On čini sve što je u njegovoj moći, svim mogućim sredstvima, da nam onemogući da upoznamo i iskusimo stvarnost Božje dobrote i blagodati. Neograničena ljubav prema materijalnim dobrima predstavlja uspešno sredstvo u sotoninim nastojanjima da postigne ovakav cilj.

`Pročitajte Matej 19,16-22. Šta ovaj izveštaj govori o tome kako sotona može da upotrebi našu ljubav prema materijalnim dobrima da bi nas udaljio od Gospoda?`

Zamislite Isusa lično, Boga u telu, kako se obraća ovom mladiću koji je očigledno znao da je Isus bio posebna osoba. Pa ipak, šta se dogodilo? On je dozvolio da ga njegovo veliko bogatstvo, ljubav prema materijalnim dobrima odvoji lično od Boga. Ljubav prema svetu i materijalnim dobrima toliko ga je zaslepila da iako je postao žalostan, ta žalost nije bila dovoljna da ga pokrene da učini ono što je ispravno. On nije bio žalostan zato što gubi svoju imovinu (nije je izgubio). Bio je žalostan zato što je zbog materijalnih dobara, gubio životno opredeljenje.

`Kako možemo biti sigurni da gajimo pravilan odnos prema ovozemaljskim vrednostima, bilo da smo bogati ili siromašni?`
