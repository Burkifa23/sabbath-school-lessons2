---
title:  Pravo vlasništvo
date:   18/01/2018
---

Mi pripadamo Bogu, i po stvaranju i po otkrivenju. I ne samo da pripadamo Bogu, već i sva naša imovina. Mi lično ne posedujemo ništa osim svojih odluka.
Nasuprot tome, glavno načelo svetovnog načina razmišljanja je da smo mi vlasnici svega što imamo. Međutim, to je neistina. Ako hrišćani smatraju da su krajnji vlasnici onoga što poseduju, onda ne razmišljaju u skladu sa učenjem Božje reči.

Bog sve poseduje, ne mi (O Jovu 38,4-11). Mi smo samo »došljaci i ukućani« (3. Mojsijeva 25,23), kao što su Izrailjci bili u Obećanoj zemlji. Mi zavisimo od Boga čak i kad je sledeći udah u pitanju (Dela 17,25). Ono što mislimo da posedujemo, On poseduje. Mi smo Njegovi pristavi, i kao takvi, treba da upravljamo svojom opipljivom i neopipljivom imovinom Bogu na slavu.

`Navedite iz sledećih stihova pojedinosti koje Bog poseduje: 5. Mojsijeva 10,14; Psalam 50,10; Psalam 104,16; Jezekilj 18,4; Agej 2,8; 1. Korinćanima 6,19.20. Šta ovi tekstovi govore o tome kako treba da posmatramo materijalne stvari koje posedujemo?`

»Sve pripada Bogu. Međutim, ljudi mogu da zanemare ovo. Dok ih Bog obilno obasipa blagoslovima, ljudi često upotrebljavaju Njegove darove za svoja sebična zadovoljstva; ali oni će biti pozvani da polože račun o tome kako su obavljali dužnost pristava.« (Elen Vajt, Testimonies for the Church, 9. sveska, str. 246)

Božje posedovanje svega i naša pristavska služba u određenom su odnosu, zahvaljujući kome nas On može pripremiti za Nebo i doneti dobro i blagoslov drugima. Međutim, neverne sluge mogu Vlasniku ograničiti pristup Njegovoj imovini. Kao što smo videli u odeljku od srede, Bog nam ne nameće svoju volju. On nas je stvorio i dao nam dobra u ovom svetu da upravljamo njima umesto Njega, dok se On ne vrati. Ono kako postupamo prema njima odražava naš odnos prema Njemu.

`Razmislite šta zapravo znači da ne posedujete ništa od onoga što imate, već da sve pripada Bogu. Šta vam to govori o tome kako treba da se odnosite prema onome što je u vašoj svojini?`
