---
title:  Hristos Otkupitelj
date:   16/01/2018
---

Dug nije nebesko načelo. Međutim, Adam i Eva su zgrešili, a prekršen Zakon značio je smrt. Prema tome, čovek je postao dužnik božanskoj pravdi. Sve smo izgubili i u duhovnom smislu nismo mogli da otplatimo dug.

Bog je u svojoj ljubavi prema nama započeo plan otkupljenja. Isus je postao naš »Jamac« (Jevrejima 7,22). Upravo Hristos svojom ulogom Otkupitelja pokreće najvažnije poravnanje ikada učinjeno. Samo je žrtvovanje Njegovog života moglo da plati traženu cenu božanske pravde. Isus je platio naš dug za greh, kada su se pravda i milost sjedinile na krstu. Univerzum nikada nije video bogatstvo koje je bilo položeno prilikom plaćanja otkupa za ljudski rod (Efescima 5,2).
»Celokupna riznica Neba ispražnjena je za ovaj svet; dajući nam u Hristu celo Nebo, Bog je otkupio volju, osećanja, um i dušu svakog pojedinog ljudskog bića.«  (Elen Vajt, Pouke velikog Učitelja, str. 326. original)

`Pročitajte sledeće tekstove i navedite od čega nas je Hristos spasao: Kološanima 1,13; 1. Solunjanima 1,10; 1. Petrova 1,18; Jevrejima 2,14.15; Galatima 3,13; Otkrivenje 1,5.`

Grčka reč *tetelestai* spomenuta Jovan 19,30 smatra se najvažnijom rečju ikad izgovorenom. Njeno značenje je »svršeno je« i bila je poslednja reč koju je Isus izgovorio na krstu. Njegova poslednja izjava značila je da je Njegova misija izvršena, a naš dug plaćen u potpunosti. On je nije izgovorio kao Onaj koji nema nadu, već kao Onaj koji je uspeo da otkupi izgubljeni svet. Posmatranjem krsta otkupljenja, otkrivamo događaj iz prošlosti čije se posledice osećaju u sadašnjosti i koji nudi nadu za budućnost. Isus je dao svoj život da jednom zauvek uništi greh, smrt i sotonina dela. To znači da smo otkupljeni iako to ne zaslužujemo (Efescima 1,7). Posmatrati čuda spasenja znači stupati na sveto tlo.
Hristos kao Otkupitelj predstavlja najuzvišeniju sliku Boga. On je prevashodno zainteresovan da nas otkupi. To otkriva Njegov stav prema ljudskom rodu, a naročito činjenicu koliko vrednuje odnos sa nama. Kada je pravda bila zadovoljena, Hristos usmerava svoju pažnju prema našem odgovoru na Njegovu žrtvu.

`Razmislite o sledećem: Hristos je u potpunosti platio dug za sva zla koja smo ikada učinili. Kako treba da odgovorimo na to? (O Jovu 42,5,6)`
