---
title:  Spreme
date:   21/02/2018
---

Bog ima spremu za vetar (Jeremija 10,13), vodu (Psalam 33,7), sneg i grad (O Jovu 38,22), nad kojima ima potpunu kontrolu. Međutim, Božja najdragocenija sprema vezana je za desetak. »A sinovima Levijevim evo dajem u nasljedstvo sve desetke od Izrailja za službu njihovu što služe u Šatoru o sastanka.« (4. Mojsijeva 18,21) U ovom stihu prvi put se spominje mesto na kome se desetak čuva i danas je poznat kao »načelo spreme«. Bog je kasnije dao nalog Izrailjcima da donesu desetke na mesto koje On izabere (5. Mojsijeva 12,5.6). U Solomunovo vreme, desetak je bio vraćan u jerusalimski Hram. Izrailjci su lako shvatili šta je »sprema« i gde se nalazi kada im je prorok Malahija rekao: »Donesite sve desetke u spreme.« (Malahija 3,10) Sprema je predstavljala mesto na kome su se održavale verske službe i gde su Leviti primali potrebna sredstva.

`Koji su još nazivi upotrebljeni u Svetom pismu za spremu? 1. Dnevnika 26,20; 2. Dnevnika 31,11-13; Nemija 10,38.`

Donošenje svetog desetka u spreme jedini je obrazac prikazan u Pismu. Bog je prilikom svakog davanja imao glavnu spremu za rukovanje desetkom. Adventistički hrišćani deo su svetske religije – Crkve u kojoj se načelo spreme prihvata i primenjuje. Vernici se ohrabruju da vrate desetke u oblast ili misiju preko mesnih crkava čiji su vernici. Od blagajnika oblasti ili misije propovednici primaju platu.

»Kako se Božje delo širi, zahtevi za pružanjem pomoći postaće sve mnogobrojniji i češći. Da bi se tim zahtevima moglo udovoljiti, hrišćani će morati da poslušaju zapovest: ’Donesite sve desetke u spreme da bude hrane u Mojoj kući.’ (Malahija 3,10) Kada bi oni koji sebe smatraju hrišćanima verno donosili Bogu svoje desetke i prinose, Njegova riznica bila bi puna. Tada ne bi bilo slučajeva pribegavanja sajmovima, lutrijama ili društvenim zabavnim priredbama da bi tako bila namirena sredstva za potpomaganje Jevanđelja.« (Elen Vajt, Apostolska crkva – Hristovim tragom, str. 338. original)

`Razmislite šta bi bilo kada bi ljudi slali svoje desetke gde god žele. Kada bi svi tako činili, šta bi se dogodilo sa Božjim delom? Otuda, zašto je važno da prilažemo svoj desetak tamo gde pripada?`
