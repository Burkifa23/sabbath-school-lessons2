---
title:  Pouka za učitelje
date:   23/02/2018
---

### SAŽETI PREGLED POUKE

**Ključni tekst:** 1. Korinćanima 9,13.14.

**Učenici će:**
- **Saznati:** Uvideće da desetak ne samo da otvara Božju riznicu, već i čini Božju riznicu dostupnom svetu u vidu sredstava za širenje Njegove misije.
- **Osetiti:** Osetiće odgovornost da učestvuju u davanju desetka koji predstavlja sredstvo za širenja Jevanđelja.
- **Činiti:** Koristiće svoj uticaj i lične napore da ohrabre druge da daju desetak.

**SMERNICE ZA PROUČAVANJE:**

- **Saznati:** Božju misiju podržava Božji narod
A. Koja je svrha i glavna upotreba desetka?
B. Kako treba širiti Božje blagoslove?
C. Kakav odnos vlada između davanja desetka i spasenja verom?

- **Osetiti:** Osećanje odgovornosti da ulažemo zajedno sa Bogom
A. U čemu je razlika između osećanja odgovornosti prema desetku (kao sredstva za širenje Božjeg dela) i legalističkog (farisejskog) pristupa davanju desetka?
B. Kako vernici mogu da neguju podsticaje velikodušnosti i tako se zaštite od sebičnosti?

- **Činiti:** Usmeravanje Božjih blagoslova na Božje delo
A. Kako vernici mogu ohrabriti druge vernike da daju desetak a da pri tom ne budu neprijatni?
B. Kako iznošenje rezultata uloženih napora u propovedanje Jevanđelja ohrabruje one koji ne daju desetak da ga daju?
C. Kako vernost Božjem pozivu povećava našu veru?

**Zaključak:** Shvatanje kakav uticaj vrši davanje desetka pojačava našu odlučnost da budemo verni pristavi sredstava koje je Bog stavio pod našu upravu.

#### PROGRAM PROUČAVANJA

##### KORAK 1 — MOTIVIŠITE

**Naglasite tekst:** 1. Korinćanima 9,13.14.

**Ključno načelo duhovnog rasta:** Podržavanje Božje misije donosi davaocu lične, duhovne i ovozemaljske blagoslove. Bog, takođe, izliva blagoslove na one na koje je misija usmerena.

**Samo za učitelje:**  Elen Vajt u knjizi Vaspitanje dočarava prelepu sliku o deljenju. Koristeći ilustracije kretanja vode, ona naglašava dve pojedinosti koje odgovaraju našem proučavanju: 1) dok mali potoci udružuju snage i stvaraju veće vodene tokove na svom putu ka moru, oni zelenilom blagosiljaju mesta kroz koja prolaze; 2) iako mora, reke i veći vodeni tokovi privlače najveću pažnju, bili bi bezvredni bez malih potoka i rečica koji ih napajaju vodom.

Kako ovu sliku možemo primeniti na davanje desetka? Gde god se desetak koristi za širenje Božje misije, dolazi do rasta i napretka. Rast nije svuda isti. Iz Hristove priče o zemljištu primamo pouku da na ishod utiče to na kom mestu ćemo posejati seme. Ponekad je rast spor, ponekad brz, u zavisnosti od činioca. Ipak, bez vlage rast bi bio nemoguć. Neki tvrde da zadržavaju desetak zato što su nezadovoljni rezultatima; ali da li je ovaj razlog opravdan?

Suština druge ilustracije lepo oslikava prednosti saradnje. Kao što se potoci i rečice mešaju i snabdevaju vodom reke i okeane, tako i sjedinjavanje naših napora, ma koliko malih, dovešće do velikog napretka Božjeg carstva.    

**Uvodna aktivnost:**
Nabavite nekoliko kalema konca različite boje i postavite ih tako da ih razred može videti. Razvucite konac između ruku i stavite pred članove razreda izazov da ga preseku „karate“ udarcem. Trebalo bi lako da se pokida. Sada pokušajte da prekinete dve niti. Zatim odmotajte konac i pokušajte da prekinete tri. Činite tako sve dok udružena snaga nekoliko niti ne odoli vašem udarcu. Postavite pitanje: „Da li je poslednji dodati konac jači od ostalih?“ (Odgovor: Ne) „Šta je onda razlog što se poslednja grupa niti nije prekinula?“ (Odgovor: Udružena snaga svih niti čini jedan snažan snop.)

Šta ova analogija ukazuje ljudima koji žele individualno da koriste „svoje“ desetke, nezavisno od crkve, za lične, mada vredne, projekte? Kakve su prednosti kada vernici udružuju svoje snage u jedan snažan snop – riznicu?

##### KORAK 2 — ISTRAŽITE

**Samo za učitelje:**  Da li ste se pitali kako je Isus mogao tako mnogo da putuje, redovno da propoveda, ne radeći izvan svoje službe, a da i dalje ima čime da se hrani? Luka odgovara na to pitanje. On spominje „neke žene koje bijahu iscijeljene od zlijeh duhova i bolesti: Marija, koja se zvaše Magdalina, iz koje sedam đavola iziđe, i Jovana, žena Huze pristava Irodova, i Susana, i druge mnoge koje služahu Njemu imanjem svojim“ (Luka 8,2.3). Očigledno je, iz onoga što čitamo u Jevanđelju po Luki, da se nekoliko vernih sledbenika, uključujući i jednu istaknutu suprugu državnog zvaničnika, staralo o Isusovim potrebama. Istorijski izveštaji obuhvataju „mnoge druge“ koji nisu lično navedeni. Ovo mnoštvo „nepoznatih“ spremno je podržavalo Isusa i Njegove učenike. U stara vremena, Izrailjci su putem desetka izdržavali Levite i sveštenike. Savremeni vernici imaju prednost da slede ovu praksu  podržavanja Božje misije na Zemlji koja je odolela vremenu.

**BIBLIJSKI KOMENTAR**

**I Hristov nalog**
(Podsetite se u razredu sledećih tekstova: 1. Korinćanima 9,13.14; Marko 16,15; Matej 28,19.20; 2. Korinćanima 11,7-10; 1. Timotiju 5,17.18; Malahija 3,10)

Pavle kaže da Hristos „zapovjedi da oni koji Jevanđelje propovijedaju od Jevanđelja žive“ (1. Korinćanima 9,14). Reč „zapovedi“ možda se najbolje može shvatiti u smislu „odrediti“. Grčka reč diatassō se različito prevodi kao „naložiti“, „zapovediti“, „narediti“ i „odrediti“. Reč „odrediti“ nosi značenje izbora. Ovakav vid podržavanja onih koji propovedaju Jevanđelje božanski je nalog. Svako ko predlaže druge mogućnosti opterećen je pronalaženjem drugačije biblijske podrške, jer ovakav način postupanja jasno ima Hristovo odobrenje, podršku i nalog.

Kada Pavle izgovara ovo isto načelo Timotiju (1. Timotiju 5,17.18), navodi tekstove iz oba zaveta (5. Mojsijeva 25,4; Matej 10,10; Luka 10,7), s tim što poslednji navod potiče od Hrista lično. Davanje desetka nije samo ljudski mehanizam za podržavanje evanđeoske službe, već i božanski sistem određen od strane Hrista za napredak carstva.

**Razmislite o ovome:**
Kako nas pravilno shvatanje ove „božanske odredbe“ čuva od iskušenja da lično izaberemo kako da koristimo svoj desetak?

**II Neumanjeni blagoslovi**
(Podsetite se u razredu sledećih tekstova: Malahija 3,8-12; 1. Petrova 3,8.9; Luka 6,38; Dela 20,35; Jeremija 17,7)

Da hrišćani verno pokazuju svoju spremnost da podrže rast carstva na način koji je Hristos odredio, kakva čuda bi se dogodila! Mogu li vernici iskreno da potvrde da su spremni za izlivanje nebeskih blagoslova?

Bog izliva svoje blagoslove na naše porodice u zemaljskom i duhovnom smislu. Međutim, Bog je osmislio da vernici postanu kanali blagoslova, a ne ustajali rezervoar. U prethodno spomenutoj knjizi Vaspitanje vešto je prikazano ovo načelo. Potočići hrane potoke, potoci reke, reke mora i, ako proširimo ovu misao, mora okeane, okeani oblake, oblaci stvaraju kišu, kiša snabdeva vodom potočiće. Sve što je Bog stvorio doprinosi nečem drugom i prima dobra sa drugog mesta.

Vernici su stvoreni da daju. Davanje stvara prostor za božansko izlivanje. Ljudi, puni sebe, ne nude prostor za ovo božansko izlivanje. Da li je čudno, onda, što su ljudi koji daju srećniji ljudi? Božji Duh obećava da će ispuniti te duhovne i zemaljske praznine. Moramo se uzdati u Njegovo obećanje i čekati da nas ispuni.

**Razmislite o ovome:**
Šta se događa sa Hristovim božanskim pozivom kada vernici pokušavaju da nagomilaju božanske blagoslove?

##### KORAK 3 — PRIMENITE

**Samo za učitelje:**  Bog poseduje sve. Zašto onda Bog želi naš novac?

Pogrešno pitanje.

Davanje desetka ne predstavlja prevashodno stavljanje novca u Božje džepove. Niti je jedina svrha desetka finansiranje propovedničkih plata. Biblijski učitelji, pastori i evanđeoski radnici izdržavaju se od desetka, ali prave pouke i prednosti doživljavaju oni koji daju desetak.

Božanska mudrost, Hristos lično, odredio je davanje desetka. Nagomilan novac postaje nekoristan, kvareći onoga koji ga gomila. Zbog Božje nenadmašne ljubavi prema svojoj deci, On ih izaziva da pokažu veru davanjem desetka, znajući da je, kada učestvuju u tome, njihova sposobnost za duhovni rast zapravo neograničena.

**Za razmišljanje/primenu:**
1. Verujemo da nikakvi ljudski napori ne mogu uticati na naše spasenje i da u potpunosti zavisimo od Hrista u pogledu otkupljenja. Zašto smo, onda, u iskušenju da pomislimo da zadovoljavanje naših fizičkih potreba zavisi od ljudskih napora umesto od Hristovog staranja?
2. Rimljanima poslanica nas upozorava na zabludu da naša dobrota na određeni način obavezuje Boga da nas spase. Zašto smo ponekad skloni da razmišljamo da davanje desetka na određeni način obavezuje Boga da na nas izlije materijalna dobra? Zašto je ovakav način razmišljanja pogrešan i zašto proističe iz pogrešnog razumevanja Jevanđelja?
3. Pored poštenog vraćanja desetka, kako vernici mogu da podržavaju pastore, učitelje, evanđeoske radnike i druge koji su u prvim redovima Božje otkupiteljske misije?
4. Kako biste neku osobu ohrabrili da verno daje desetak ako je povređena od strane nesavesnog pastora ili učitelja čije grešno ponašanje je otkriveno?
5. Da ne bismo zaboravili Božje prethodne blagoslove, na koje praktične načine Božju vernost možemo čuvati u živom sećanju?

##### KORAK 4 — BUDITE KREATIVNI

**Samo za učitelje:**  Verni davaoci desetka pružili su mnoge blagoslove svetu jer su odgovorili na Božji poziv da ulože sve svoje snage u delo stvaranja učenika. Hrišćanska adventistička crkva prerasla je iz male grupe vernika iz severoistočnog dela Sjedinjenih Američkih Država u globalnu crkvu, čiji je rad u skladu sa pozivom upućenim u svetlu Trostruke anđeoske vesti iz 14. poglavlja Otkrivenja. Ovaj procvat se ne bi mogao dogoditi bez vernosti i požrtvovanog davanja.

**Aktivnosti:**
1. Pročitajte knjigu o istoriji Adventističke crkve koja beleži rast crkve, obraćajući posebnu pažnju na finansijske krize i Božje vođstvo u tim kriznim trenucima.
2. Pročitajte biografiju o nekome ko je bio poznat po svojoj veri i vernosti u davanju desetka.
3. Napišite pesmu o veri, vernosti i desetku. Pročitajte je u svom razredu.
