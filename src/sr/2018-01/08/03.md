---
title:  Božji blagoslovi
date:   19/02/2018
---

Kao što smo videli u Malahija 3,10, Bog je obećao veliki blagoslov onima koji su verni u prinošenju desetka. Ipak, Božji blagoslov nije jednostran. Naglašavati, na primer, da je sticanje materijalnih dobara, na štetu svega ostalog, blagoslov, veoma je skučen pogled na to šta zapravo predstavlja Božji blagoslov.
Blagoslov koji se spominje u Knjizi proroka Malahije ima i duhovni karakter, ne samo ovozemaljski. Božji blagoslov obuhvata i spasenje, sreću, mir i činjenicu da Bog uvek čini najbolje za nas. Takođe, kada primimo Božje blagoslove, u obavezi smo da te blagoslove delimo sa onima koji imaju manje sreće od nas. Mi smo blagosloveni da bismo blagoslovili druge. Bog preko nas može svuda da proširi svoje blagoslove.

`Pročitajte 1. Petrova 3,8.9. Šta Petar govori o odnosu između činjenice da smo blagosloveni i nastojanja da budemo blagoslov drugima?`

Iz desetka proističe dvostruki blagoslov. S jedne strane mi smo blagosloveni, a ujedno smo i blagoslov drugima, jer možemo podeliti ono što nam je darovano. Božji blagoslovi upućeni nama dopiru i do ostalih. »Dajite, i daće vam se... Jer kakvom mjerom dajete onakvom će vam se vratiti.« (Luka 6,38)

`Pročitajte tekst iz Dela 20,35. Kako se i ovaj tekst odnosi na desetak?`

Najveći blagoslov kome nas davanje desetka uči jeste da imamo poverenja u Boga (Jeremija 17,7). »Plan desetka utemeljen je na načelu koje je isto tako trajno kao Božji zakon. Taj plan odvajanja desetka bio je blagoslov za Jevreje, u protivnom Bog im ga ne bi dao. Tako će postati blagoslov i onima koji ga budu poštovali do kraja vremena. Naš nebeski Otac nije zamislio plan stalnog činjenja dobra da bi se On obogatio, već da bude veliki blagoslov čoveku. Video je da je taj plan dobročinstva upravo ono što čoveku treba.« (Elen Vajt, Testimonies for the Church, 3. sveska, str. 404.405)

`Setite se trenutaka kada vas je Bog blagoslovio preko nečije službe. Kako i vi slično možete činiti drugima?`
