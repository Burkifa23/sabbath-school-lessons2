---
title:  Zajedničko podupiranje misije novčanim sredstvima
date:   18/02/2018
---

Isus nam je uputio sledeće zapovesti: »Propovjedite Jevanđelje« (Marko 16,15), »naučite sve narode«, »učeći ih da sve drže.« (Matej 28,19.20) Dakle, Bog želi da budemo uključeni u najvažniji posao na Zemlji: da dovodimo ljude Isusu. Novčano pomaganje ove misije iz izvora koje nam je Bog poverio jeste pristavska odgovornost. Učešćem u tom radu produbljujemo ličnu posvećenost da drugima predstavimo Hrista. Svaki učenik, pristav i radnik treba da donese ceo iznos desetka za ovaj sveti posao. Moramo se moliti za jedinstvo, da budemo verni u novčanom pomaganju misije, kao što uspešna misija jača naše jedinstvo u veri.

`Šta je Božji plan, kad su novčana sredstva u pitanju, za ostvarivanje ove misije? Šta izraz »sve desetke« znači? (Malahija 3,10) Šta znači izraz »da bude hrane u Mojoj kući«? (Malahija 3,10)`

Kao što smo videli, ljudi daju desetak još iz Avramovog i Jakovljevog vremena (1. Mojsijeva 14,20; 28,22), a verovatno su to činili i ranije. Desetak je deo sistema kojim se novčano podupire Božja crkva. On predstavlja najveći izvor novčanih sredstava i najpošteniji metod ostvarivanja Njegove misije.

U današnjoj kulturi, većina hrišćana izdvaja prilično malo sredstava za Božju misiju. Da svaki hrišćanin pošteno daje desetak, rezultat bi bio »gotovo nezamisliv, jednostavno zapanjujući, skoro bi prevazilazio našu moć shvatanja«. (Kristian Smit i Majkl O. Emerson, Passing the Plate (New York: Oxford University Press, 2008), str. 27)

U svakom razdoblju Bog je imao narod koji je bio spreman da podrži Njegovu misiju. Svi imamo odgovornost da steknemo pravo razumevanje ovog pitanja i da zajedno radimo na podupiranju ovog opšteg zadatka. Ne možemo priuštiti sebi da budemo neorganizovani, nemarni ili nasumični kada je reč o novčanoj podršci misije. Naš izazov je mnogo veći nego kada su narod i Leviti rekli Nemiji: »Ne ostavljamo doma Boga svojega« (Nemija 10,39), i teži u odnosu na ono sa čime su se vernici u 19. veku suočavali. Danas vernici i sveštenstvo moraju biti duhovno ujedinjeni, moraju se u finansijskom pogledu zajedno zalagati da bi shvatili opšte ciljeve i podržali misiju.

`Razmislite o raširenosti adventističke misije u svetu (vidi: Otkrivenje 14,6.7). Kako svako od nas treba da shvati svoju odgovornost kada je reč o novčanom pomaganju ovog dela? `
