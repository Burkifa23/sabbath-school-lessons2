---
title:  Za dalje proučavanje
date:   23/02/2018
---

Veoma je lako zaboraviti da svaki dah, otkucaj srca, svaki trenutak našeg postojanja potiče samo od Boga. U 17. poglavlju Dela apostolskih Pavle govori Atinjanima o pravom Bogu, koji nije samo Stvoritelj (»Bog koji je stvorio svijet i sve što je u njemu«, Dela 17,24) već i »Onaj koji održava naš život« (»Jer kroz Njega živimo, i mičemo se, i jesmo«, Dela 17,28) Atinjani nisu poznavali pravog Boga. Mi Ga kao hrišćani poznajemo, i to shvatanje mora biti u središtu našeg načina života. Bog ima određene zahteve za nas i mi moramo da živimo u skladu sa tim zahtevima:

»Isto je i sa Božjim zahtevima prema nama. On predaje svoje blago u ruke ljudima, ali zahteva da se od toga verno odvaja desetak za Njegovo delo. On zahteva da se ovaj deo donese u Njegovu riznicu. To treba predati Njemu kao Njegovu svojinu, taj deo je svet i treba ga koristiti za svete ciljeve, za izdržavanje onih koji nose vest spasenja u sve delove sveta. On zadržava za sebe ovaj deo da bi sredstva stalno priticala u Njegovu riznicu i da bi se svetlost istine mogla odneti onima koji su blizu i onima koji su daleko. Izvršavajući verno ovaj zahtev, mi priznajemo da sve pripada Bogu.« (Elen Vajt, Testimonies for the Church, 6. sveska, str. 386)

**Za razgovor**:

`1. »Vreme brzo prolazi i večnost se približava. Nemojmo uskraćivati Bogu ono što Mu pripada. Nemojmo Mu odbijati ono što, iako ne može biti dato bez zasluge, ne može se odbiti bez štete. On traži celo srce, i dajmo ga, jer je Njegovo i stvaranjem i otkupljenjem! On traži vaš um, i dajte ga, jer je on Njegov. On traži vaša sredstva, dajte ih, ona su Njegova.« (Elen Vajt, Apostolska crkva – Hristovim tragom, str. 566. original) Šta Elen Vajt misli kada kaže: »Nemojmo uskraćivati Bogu ono što Mu pripada... iako ne može biti dato bez zasluge, ne može se odbiti bez štete«? Šta sebi uskraćujemo kada ne dajemo desetak?`

`2. Razmišljajte više o ideji da svi vernici čine sa desetkom šta žele; odnosno, da ga usmeravaju na ciljeve koje oni smatraju vrednim, nasuprot »načelu spreme«. Zašto je to rđava zamisao? Šta bi se dogodilo našoj Crkvi? Zašto bi takvo postupanje izazvalo strašne podele među nama?`

`3. U Luka 21 Isus je pohvalio udovicu zato što je priložila svoj novac u Hramu uprkos svoj pokvarenosti koja je tamo vladala. Šta to govori onima koji smatraju da mogu da preusmere svoj desetak zato što postavljaju pitanje kako se njime raspolaže?`
