---
title:  Desetak i spasenje verom
date:   22/02/2018
---

`Pročitajte tekst iz Rimljanima 3,19-24. Na kakvu je ključnu istinu, koja je u središtu naše vere, ovde ukazano? Zašto ovo učenje uvek mora biti u osnovi naših verovanja?`

Suština biblijske poruke je da niko od nas ne zaslužuje otkupljenje (Rimljanima 3,23). Da ga zaslužujemo, bilo bi to zahvaljujući zaslugama ili delima, a ta misao je suprotna učenju Pisma.

`Pročitajte tekst iz Rimljanima 4,1-5. Šta ovi stihovi uče o blagodati koja stoji nasuprot zaslugama?`

Dakle, spasenje je dar (Efescima 2,8.9) usmeren onima koji ga ne zaslužuju. Spasenje je moguće zato što se zasluge Hristove savršene žrtve pripisuju nama. Kada je reč o desetku, Bog nam ne pripisuje nikakve zasluge zato što ga dajemo. Uostalom, ako je desetak Božji, kakve zasluge možemo imati ako ga vraćamo Njemu?
Davanje desetka nije čin koji nas spasava, kao što nisu ni druga dobra dela koja smo stvoreni da činimo kao hrišćani. »Jer smo Njegovo djelo, sazdani u Hristu Isusu za djela dobra, koja Bog naprijed pripravi da u njima hodimo.« (Efescima 2,10)

Ipak, vraćanje desetka otkriva naš stav koji je ili ponizan i pokoran ili svojevoljan i prkosan, kada je reč o tome šta Bog očekuje od nas da činimo. Ako volimo Boga, poslušaćemo Ga. Davanje desetka je spoljašnji izraz našeg shvatanja da smo samo pristavi na ovoj Zemlji i da sve dugujemo Bogu. Kao što je Subota sedmični podsetnik da je Bog Stvoritelj i Otkupitelj, vraćanje desetka ima sličnu ulogu: podseća nas da nismo svoji i da su naš život i spasenje dar od Boga. Kao rezultat prepoznavanja te činjenice, živećemo životom vere, potvrđujući da je davanje desetka značajan izraz te vere.

`Šta tekst iz Luka 21,1-4. govori o tome šta znači živeti verom?`
