---
title:  Svrha desetka
date:   20/02/2018
---

Pavle upućuje sledeće reči Timotiju: »Volu koji vrše ne zavezuj usta, i: Radin je dostojan svoje plate.« (1. Timotiju 5,18) On je naveo Mojsijeve reči zapisane u 5. Mojsijeva 25,4. govoreći o volu i Isusove reči zapisane u Luka 10,7. u vezi sa radnikom. Deo teksta koji govori o volu zapravo je poslovica i znači da je u redu da vo jede žito dok vrše. Na isti način, druga poslovica znači da posvećeni radnici koji propovedaju Jevanđelje treba da budu nagrađeni platom.

Bog stvara i deluje u sistemima. On je stvorio solarni sistem, ekosistem, sistem organa za varenje, nervni sistem i mnoge druge. Sistem desetka koristili su Leviti i njime su se izdržavali (4. Mojsijeva 18,26), jer su služili u Šatoru od sastanka. Njima u savremeno vreme odgovaraju oni koji su svoj život posvetili propovedanju Jevanđelja. Bog je sistem desetka odredio kao sredstvo za podupiranje službe i koristi se kroz čitavu istoriju spasenja. Podržavanje takvih radnika desecima važno je i suštinsko za Božje delo.

`Šta Pavle ima na umu dajući sledeću izjavu i kakva su njena moralna dejstva: »Gospod zapovjedi da oni koji Jevanđelje propovijedaju od Jevanđelja žive« (1. Korinćanima 9,14)? Šta tekst iz 2. Korinćanima 11,7-10. uči o potrebi da podržimo one koji šire Jevanđelje?`

Kada je Pavle rekao: »Od drugijeh crkava oteh uzevši platu za služenje vama« (2. Korinćanima 11,8), on je ironično govorio o primanju plate od strane siromašne makedonske crkve dok je služio bogatoj korintskoj crkvi. Suština na koju je želeo da ukaže korintskoj crkvi bila je da oni koji propovedaju Jevanđelje zaslužuju da budu plaćeni za taj rad.

Desetak treba da bude upotrebljen sa posebnim ciljem i mora tako da ostane. »Desetak je odvojen za posebnu namenu. On se ne sme smatrati fondom za siromašne. On mora biti u potpunosti posvećen za podršku onima koji nose Božju poruku svetu i ne bi smeo da bude preusmeravan u druge svrhe.« (Elen Vajt, Saveti o pristavskoj službi, str. 103. original)

`Pročitajte 3. Mojsijeva 27,30. Na koje načine načelo koje uočavamo u ovom stihu možemo danas primeniti na sebe? `  
