---
title:  Pouka za učitelje
date:   05/01/2018
---

### Sažeti pregled pouke

**Ključni tekst**: Rimljanima 12,1.2

**Učenici će**:

- **Saznati**: Uočiće razliku između odgovarajućeg razumevanja materijalnog sveta i imovine, s jedne strane, i opasnosti materijalizma, s druge.
- **Osetiti**: : Doživeće duhovnu promenu koja će ih nadahnuti da služe Darodavcu svih dobrih darova, a ne samim darovima.
- **Činiti**: : Biće odlučni da učine sve što je u njihovoj moći da bi bili sigurni da se ono što poseduju koristi na proslavu Božjeg imena, a ne njih samih.

**Smernice za proučavanje**:

1. Saznati: Shvatanje svrhe onoga što posedujemo
+ Kako se možemo sačuvati od iskušenja da volimo svoju imovinu, a ne Onoga koji nam daje materijalne blagoslove?
+ Kakvu poruku priča o pšenici i kukolju (Matej 13,24-30) upućuje svetu ispunjenom konzumerizmom i poslovanjem u kome se gleda samo na profit?
+ Kako stav prema onome što posedujemo utiče na naš samoidentitet?

2. Osetiti: Doživeti oslobađanje od materijalizma
+ Kako pobeđivanje ljubavi prema sebi podstrekava pobedu nad materijalizmom?
+ Kako oslobađanje iz stega materijalizma podstiče naš duhovni rast?

3. Činiti: Koristiti imovinu Bogu na slavu
+ Kako možemo iskoristiti ono što posedujemo da proslavimo Boga i poboljšamo svet u kome živimo?
+ Kakve praktične odluke možemo doneti da bismo se sačuvali od iskušenja da gomilamo stvari za sebe umesto da dozvolimo Bogu da nas upotrebi kao kanale kroz koje širi svoja dobra?

**Zaključak:**: Bog je dao materijalna blagoslove da bismo uživali u njima i radi izgradnje karaktera. Kada ih koristimo da proslavimo Boga i pomognemo onima koje je On stvorio, mi smo blagosloveni. Kada postanemo ispunjeni duhom materijalizma, gubimo te blagoslove.

#### Program proučavanja

##### KORAK 1 — Motivišite

**Naglasite tekst:**: Rimljanima 12,1.2.

**Ključno načelo duhovnog rasta:**: Prilagođavanje svetu kroz samoljublje i materijalizam ometa Božji plan da nas promeni obnovljenjem uma.

**Samo za učitelje:**: Ova lekcija predstavlja uvod u proučavanje o pristavskoj službi. Bavi se hrišćanskim glavnim kamenom spoticanja vernoj službi: materijalizmom. Materijalizam smo u okviru ovog proučavanja definisali kao preokupaciju ili pridavanje prevelike važnosti materijalnim stvarima u odnosu na intelektualne ili duhovne. Materijalizam se ne odnosi prvenstveno na to koliko neko ima, već na čovekov stav prema onom što poseduje.

Jov je bio izuzetno bogat čovek. Međutim, prinosio je žrtve Bogu i delio svoje bogatstvo sa siročićima, udovicama i siromašnima, poštujući i slaveći svog nebeskog Oca za darove koje je primio. Uporedite ovaj stav sa stavom još jedne starozavetne ličnosti po imenu Ahan (Isus Navin 7). Njegov materijalizam ogledao se u tome što mu je pažnju privukao plašt, srebro i šipka zlata – neznatne dragocenosti u poređenju sa onim što je Jov posedovao. Njegova pohlepa, međutim, koštala ga je života. I siromašni i bogati su podložni materijalističkom duhu. Naglasite učenicima da su sluge koje poseduju jedan talanat kao i oni koji poseduju pet podjednako pozvani od strane Boga da budu verni hrišćanski pristavi.


**Uvodna aktivnost:**: Pozovite članove razreda da zamisle da ponovo imaju pet godina. Zamolite ih da se sete jednog ili najviše dva omiljena predmeta ili igračke iz tog životnog razdoblja. Pitajte ih da li ih još uvek imaju. Sada utvrdite koliko njih prethodnu noć nije moglo da spava zato što više nemaju taj predmet. Zamolite ih da objasne zašto te dragocenosti iz detinjstva više nemaju toliku važnost kao ranije. Da li je mogući odgovor taj što su nove misli i želje zamenile njihovo interesovanje prema tim dragocenim predmetima iz detinjstva? Da li zato što su sazreli i sada su usredsredili svoju pažnju na važnije pojedinosti? Pavle piše da božansko obnavljanje našeg uma pobeđuje prilagođavanje ovom svetu. Takva duhovna zrelost čini da materijalne stvari izgledaju beznačajno.

##### KORAK 2 — Istražite

**Samo za učitelje:**: Pristavska služba i odnos prema materijalnom ne obuhvataju samo emocionalni i duhovni vid nečijeg karaktera, već i mentalnu dimenziju. Solomun je izjavio: „Jer kako on tebe cijeni u duši svojoj tako ti je jelo njegovo“, odnosno „jer on je onakav kako u sebi misli“ (Priče 23,7). Duhovno preobraženje, što je Božja namera, ostvaruje se kroz naše razmišljanje, naše misaone procese. Ovo preusmeravanje uma omogućava nam da usredsredimo svoju pažnju na ono što je gore, a ne što je dole na Zemlji. Prema tome, iako cenimo materijalnu stvarnost ovoga sveta, slobodni smo da služimo duhovnoj realnosti – Bogu nebeskom – koji nam je sve darovao.

**Biblijski komentar**

**I. Obnovljen um štiti od duha materijalizma** (Podsetite se u razredu teksta iz Rimljanima 12,1.2)

U okviru ove lekcije, materijalizam se definiše kao prilagođavanje svetu. Vredno je zapaziti da je čuvanje od prilagođavanja svetu prikazano kao žrtvovanje materijalne stvarnosti: tela.

Ovo davanje tela u žrtvu opisano je u Rimljanima 12,1. kao „duhovno bogomoljstvo“ („razumna služba“, D. Stefanović). U mnogim savremenijim prevodima Svetog pisma na engleskom jeziku izraz „razumna služba“ zamenjen je rečima „duhovno bogosluženje“. Međutim, prevod „razumna služba“ koji se javlja u King James Version (kao i u New King James Version i The New English Translation Bible) takođe je opšteprihvaćen. Slično tome, The New English Bible i The Revised English Bible govore o službi umom i srcem. Ovi prevodi koriste reči koje naglašavaju ulogu intelekta. Reč „razuman“ ne treba tumačiti u smislu „prihvatljiv“ (na primer: „Ponudio je razumnu cenu“), već u smislu „razborit“ (na primer: „Učinio je što bi svaka razborita osoba učinila“). Grčka reč za „razuman“ je logikēn, iz koje izvodimo savremenu reč logičan. Dakle, žrtvovanje materijalnog je logično, razumno delovanje uma posvećenog službi.

U praktičnom smislu, od prilagođavanja svetu čuvamo se kada se naš um duhovno obnavlja upijanjem duhovnih misli, koje zamenjuju naše svetovne misli. Pavle savetuje Kološane: „Mislite o onome što je gore, a ne što je na zemlji.“ (Kološanima 3,2) Hristos nas poziva da prvo tražimo Njegovo carstvo (vidi: Matej 6,33; 6,19-21), uz obećanje da će nam se ono što nam je potrebno (materijalna dobra kao što su hrana i odeća) kasnije dodati. Oslanjati se na Darodavca svih dobara, a ne na sama dobra, najsigurnija je zaštita od zla materijalizma.

**Razmislite o ovome**: Razmislite koliko vremena i energije ulažemo u razmišljanje o ovozemaljskim stvarima u poređenju sa vremenom koje provodimo razmišljajući o nebeskoj stvarnosti. Kako nas davanje svog tela Bogu kao „razumna služba“ štiti od prilagođavanja svetu?

**II Privlačnost ljudskih želja** (Pročitajte 1. Jovanova 2,15-17)

Isti pisac koji kaže da je Bog toliko voleo svet da je dao svoga Sina (Jovan 3,16) nalaže nam da ne ljubimo svet. „Moramo biti pažljivi da bismo shvatili šta Jovan smatra pod svetom, kosmosom. Hrišćanin ne treba da mrzi svet kao takav. On je Božje delo stvaranja... Međutim, kosmos je stekao moralni smisao. Počeo je da označava svet odvojen od Boga. C. H. Dod definiše značenje kosmosa na sledeći način: ’Pisac (Jovan) smatra da je ljudsko društvo organizovano na pogrešnim načelima i da ga odlikuju iskvarene želje, lažne vrednosti i sebičnost.’“ (Vilijam Barkli, The Daily Study Bible: The Letters of John and Jude [Edinburgh: St. Andrews Press, 1976], str. 56) Očigledno je da apostol u Jevanđelju po Jovanu 3,16. koristi reč „svet“ da označi ljude. Ali 1. Jovanova 2,15-17, koristi reč „svet“ kao oblik svetovnosti – svakodnevne brige vezane za ono što je materijalno i iskušenja koja rade protiv duhovnog života.

Prema Jovanovim rečima, svet predstavlja trostruko iskušenje. Prvo je „telesna želja“ (1. Jovanova 2,16). Nažalost, ovaj prevod ukazuje na značenja koja nisu obuhvaćena originalnom grčkom rečju, koja jednostavno znači neumerene fizičke želje, uključujući požudu, pohlepu i druge grešne želje. Odnosno, ne odnosi se samo na seksualne želje, već ima i šire značenje.

Slično tome, „želja očiju“ (1. Jovanova 2,16) ne odnosi se na lascivan voajerizam, već na želje očiju prema svemu što vide (pohlepa). Ni u jednom slučaju željene stvari nisu nužno zle same po sebi. Jovan jednostavno govori da je pogrešno želeti bilo šta što pripada ljudskom, materijalnom svetu više od onoga što je duhovno, čak i ako je nešto samo po sebi dobro.

„Ponosom života“ (1. Jovanova 2,16) ili „ponosom onim što posedujemo“ završava se trijada izazova našem duhovnom dobru. „Ovde Jovan koristi najživopisniju grčku reč alazoneia. Prema moralistima starih vremena alazon je bio čovek koji je prisvajao za sebe određena dobra i postignuća, koja ne pripadaju njemu, da bi uzdigao sebe. Alazon je hvalisavac; a C. H. Dod pod rečju alazoneia podrazumeva pretenciozan egoizam.“ (Barkli, str. 58) Jovan osuđuje upravo to hvalisavo samouzdizanje i preterano razmetanje, zajedno sa nedovoljnim poštovanjem duhovnog carstva.


**Razmislite o ovome:**: Kako 1. Jovanova 2,15-17 definiše pojam „svet“? Šta se podrazumeva pod Jovanovim nalogom upućenim vernicima da mrze svet? Odredite šta Jovan misli pod željom očiju, telesnom željom i ponosom života. Zašto nam je naloženo da ih izbegavamo?

##### KORAK 3 — Primenite

**Samo za učitelje:**: Prilično je lako govoriti o rđavim stranama materijalizma, ali veći izazov predstavlja to da iskorenimo njegov prodoran uticaj u našem životu. Previše komercijalizovano društvo okružuje nas iskušenjima. Razgovarajte na koje praktične načine hrišćani mogu ostati usredsređeni na ono što je nebesko dok koriste materijalne blagoslove koje im je Bog poverio.

**Za razmišljanje/primenu:**:

1. Na koji način mogu da razvijem uravoteženo gledište u vezi sa posedovanjem materijalnih dobara na planeti koja me neprestano zasipa duhom konzumerizma?
2. Kako rad sa siromašnim ljudima, bilo u svojoj zemlji ili u inostranstvu, obuzdava ljudsku sklonost prema sebičnosti?
3. Koje su prednosti samoodricanja?
4. Kako život u zajednici sa drugim vernicima pomaže pojedincima da razviju praktičnu uravnoteženost u korišćenju materijalnih blagoslova bez podleganja materijalizmu?
5. Kakvu ulogu molitva i proučavanje Biblije imaju u zaštiti hrišćana od krajnosti?

##### KORAK 4 — Budite kreativni

**Samo za učitelje**: Naša upotreba novca mnogo govori o tome šta vrednujemo i volimo. Ljudi mogu govoriti o duhovnim vrednostima, ali ako otvorite izveštaj njihove kreditne kartice, istina će izaći na videlo. Podstaknite sledeće aktivnosti da bi članovi razreda sagledali prilike u svom životu.

**Aktivnosti:**:

1. Pratite svoje kućne troškove mesec dana. Na kraju meseca, svrstajte svoje troškove u kategorije. Koliko je bilo potrošeno na materijalno carstvo, uključujući hranu, odeću, dom i, možda, prevoz? Koliko je potrošeno na ono što ne spada u osnovne potrebe, kao što je zabava? Koliko je uloženo za olakšavanje ljudske patnje? Koliko je uloženo u Božje carstvo? Koliko je potrošeno za lični duhovni rast (na primer, duhovno štivo, kao što je Biblija ili druga hrišćanska literatura, hrišćansku muziku, itd)? Da li vaš izveštaj ukazuje da ste materijalista? Duhovna osoba? Niste sigurni?
2. Razgovarajte sa svojim bliskim prijateljima ili članovima razreda o načinima na koje možete udružiti svoja sredstva i uložiti u zajednički duhovni poduhvat. Ovo udruživanje može obuhvatati aktivnosti kao što su obezbeđivanje hrane za beskućnike, briga o starima, pomaganje zapostavljenoj deci, itd. Razgovarajte kada i gde možete izvršiti ovu aktivnost. Kasnije razmislite o tome kako je ova aktivnost uticala na vaš pogled na imovinu, i kako je uticala na negovanje odnosa sa vašim prijateljima i ljudima kojima ste pomogli.
