---
title:  U Reči
date:   22/01/2018
---

Više od šest milijardi Biblija podeljeno je širom sveta, ali koliko ljudi je smatra Rečju živoga Boga? Koliko ljudi je čita iskrenog srca, spremnog da sazna istinu?
Odgovarajuće proučavanje Biblije usmerava naš duhovni kompas i osposobljava nas da se krećemo svetom punom laži i pometnje. Biblija je živi dokument božanskog porekla (Jevrejima 4,12), i kao takva nam ukazuje na istine koje ne možemo na drugačiji način upoznati. Biblija je mapa kojom nam Hristos pokazuje put u svakodnevnom životu, ona nas prosvetljuje šireći naš  razum i oplemenjujući naš karakter.

`Pročitajte tekstove: Jovan 5,39; 14,6. i 20,31. Biblija, naročito Jevanđelja, otkriva najvećim autoritetom pojedinosti o Isusu. Šta ovi tekstovi iz Jevanđelja po Jovanu govore o Isusu? Zašto je On toliko važan za nas i za sve u šta verujemo?`

Mi proučavamo Bibliju zato što je osnovni izvor Istine. Pošto je Isus Istina, u Bibliji saznajemo o Njemu onoliko koliko nam je u njoj otkriveno. Tu, u Božjoj reči, Starom i Novom zavetu, saznajemo ko je Isus i šta čini za nas. U nama se zatim javlja ljubav prema Njemu i mi posvećujemo svoj život i dušu Njegovom večnom staranju. Time što sledimo Isusa i izvršujemo Njegove reči, oslobađamo se okova greha i ovoga sveta, kao što je otkriveno u Njegovoj reči. »Ako vas dakle Sin izbavi, zaista ćete biti izbavljeni.« (Jovan 8,36)

`Pročitajte tekst iz Rimljanima 8,5.6. Na šta smo u ovom tekstu upozoreni, i kako nam proučavanje Božje reči može pomoći u toj borbi za naš um?`

Ljubav prema svetu, naročito ljubav prema ovozemaljskim dobrima, lako nas može udaljiti od Boga ako nismo pažljivi. Zato se moramo držati Reči, koja nam ukazuje na večne i duhovne stvarnosti koje su toliko važne za hrišćanski život.

Ljubav prema svetovnim stvarima nikada ne uzdiže um prema duhovnoj moralnosti; umesto toga ona menja biblijska načela pohlepom, sebičnošću i strastima. Ljubav, kakva je otkrivena u Bibliji, gradi odnose učeći nas koliko je važno da se posvetimo drugima. Nasuprot tome, svetovnost predstavlja uzimanje svega za sebe, što je suprotno svemu što Isus jeste.
