---
title:  Sveti Duh
date:   25/01/2018
---

Velika borba je stvarna; dve strane se bore za naš pristanak. Jedna nas privlači Hristu (Jovan 6,44), druga svetu (1. Jovanova 2,16). Sila Svetoga Duha u našem životu može nas usmeriti u pravom smeru ako Mu se predamo.
»A kad dođe On, Duh istine, uputiće vas na svaku istinu.« (Jovan 16,13; vidi: Jovan 14,16). Sveti Duh nas osposobljava da živimo verom i prema načelima, ne vođenim prohtevima i osećanjima koji u velikoj meri vladaju svetom. Uspešnu pripremu za život na Nebu predstavlja veran život u ovom svetu pod vođstvom Svetog Duha.
Pavle savetuje: »Da vjera vaša ne bude u mudrosti ljudskoj nego u sili Božijoj.« (1. Korinćanima 2,5) Privlačnosti ovoga sveta, često u vidu materijalnih dobara, udaljavaju nas od Gospoda. Suprotno tome, ako se ne odupremo uticaju sile Svetoga Duha, On će nas približiti Isusu.

`Uspeh u borbi sa svetom i njegovim privlačnostima može se ostvariti samo iznutra. Pročitajte sledeće tekstove: Jezekilj 36,26.27; Jovan 14,26; Efescima 3,16.17. Kada dozvolimo Svetom Duhu da nas vodi, šta će Bog učiniti što će osigurati da izvojujemo duhovnu pobedu? `

»Lažnim teorijama i predanjima sotona porobljava um. Usmeravajući ljude lažnim merilima, on kvari karakter. Sveti Duh govori umu preko Svetog pisma i urezuje istinu u srce. Tako On otkriva zabludu i izgoni je iz duše. Duhom istine koji deluje preko Božje reči, Hristos okuplja svoj izabrani narod.« (Elen Vajt, Čežnja vekova, str. 671. original)

Sveti Duh je izvestilac istine i najveći dar koji je Isus mogao dati da predstavlja božanstvo na Zemlji posle Njegovog vaznesenja. Sveti Duh nastoji da nam da silu da pobedimo moćna iskušenja sveta i njegove »čari«.

`Svet nas sve privlači k sebi, zar ne? Kakve odluke vam mogu pomoći upravo sada da se predate uticaju Svetog Duha, koji vam jedino može podariti silu da se oduprete ovozemaljskim iskušenjima? `
