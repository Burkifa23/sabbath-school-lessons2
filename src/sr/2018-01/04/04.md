---
title:  Život molitve
date:   23/01/2018
---

A ovo je život vječni da poznaju Tebe jedinoga istinoga Boga, i koga si poslao Isusa Hrista.« (Jovan 17,3) Nije nimalo neobično što hrišćani često kažu da se njihova vera zasniva na zajednici sa Bogom. Ako je poznavanje Boga »život večni«, onda taj život možemo steći kroz zajednicu sa Njim. Naravno, suštinsko u tom odnosu jeste ra­zgovor. U pouci iz odeljka od ponedeljka videli smo da nam Bog govori preko svoje božanske Reči. Mi se zauzvrat molitvom obraćamo Njemu.
Ako treba da usmerimo svoj um i srce, kao što smo videli, nebeskim vrednostima nasuprot stvarima iz ovoga sveta, onda je molitva ključna. To je zato što molitva svojom prirodom, ukazuje na Carstvo koje je uzvišenije od ovoga sveta.
Ipak, čak i ovde moramo biti pažljivi zato što ponekad naše molitve mogu biti samo izraz naše sebične prirode. Zato moramo da se molimo pokoravajući se Božjoj volji.
Pre mnogo godina, jedna žena je pevala pesmu čije su reči glasile: »O, Gospode, zar mi nećeš kupiti mercedes-benc?« To je bio njen način da napadne materijalizam onih koji ispovedaju veru u Boga. Mi, takođe, moramo biti sigurni da kada se molimo, što u suštini predstavlja čin pokoravanja Bogu i umiranja svetu, tražimo Božju volju, ne samo svoju.

`Pročitajte tekst iz Jevrejima 11,1-6. Koji ključni činilac mora biti deo svih naših molitava? Takođe, šta znači doći Bogu u veri i moliti se u veri?`

Ako naše molitve nisu praćene verom, javiće se nagađanja, sotonino krivotvorenje vere. »Molitva i vera usko su povezane, i treba ih zajedno proučavati. U molitvi vere nalazi se božanska nauka. To je nauka kojom mora ovladati svako ko želi da njegovo životno delo bude uspešno. Hristos kaže: ’Sve što ištete u svojoj molitvi vjerujte da ćete primiti; i biće vam.’ (Marko 11,24) On objašnjava da naše molbe moraju biti u skladu sa Božjom voljom; moramo tražiti ono što je On obećao, i što god primamo, mora biti upotrebljeno tako da se ispuni Njegova volja. Ako se ispune uslovi, ispuniće se i obećanje.« (Elen Vajt, Prayer, str. 57)

`Osvrnite se na svoj molitveni život. Za šta se molite? Šta vaše molitve otkrivaju o vašim prioritetima? Za šta bi još trebalo da se molite?`
