---
title:  Pouka za učitelje
date:   26/01/2018
---

### SAŽETI PREGLED POUKE

**Ključni tekst:** Priče 11,4.28.

**Učenici će:**
- **Saznati:** Otkriće Božji metod za izbegavanje svetovnosti.
- **Osetiti:** Iskusiće oslobođenje od svetovnosti kroz duhovno obnovljenje.
- **Činiti:** Na ličnom planu negovaće nove aktivnosti i biće usredsređeni na njih da bi sprečili da se vrate svetovnosti.

**SMERNICE ZA PROUČAVANJE:**

- **Saznati:** Upoznati Isusa
A. Kako proučavanje Svetog pisma menja naše prioritete i podstiče duhovno obnovljenje?
B. Kako molitva može da prevaziđe samo puko nabrajanje želja i postane oruđe duhovnog preobraženja?
C. Kakvu ulogu ima mudrost u savladavanju svetovnosti?
D. Kako Sveti Duh sarađuje sa Ocem i Sinom u preusmeravanju našeg života?

- **Osetiti:** Osetiti Isusovo prisustvo
A. Kako možemo negovati dublje osećanje Božjeg prisustva u svom životu?
B. Kako možemo razviti dublje poštovanje prema ulozi Svetog Duha u duhovnom obnovljenju?

- **Činiti:** Pokazati svoju posvećenost
A. Kako odgovaramo na poziv da doživimo duhovno obnovljenje?
B. Kako se hrišćani klone emocionalnih uspona i padova da bi održali postojano iskustvo rasta?
C. Koje korake možemo preduzeti da bismo imali bogat duhovan život?

**Zaključak:** Negovanje duhovnog života jedini je siguran način da se izbegne svetovnost. Proučavanje Biblije, molitva, hrišćanska služba, hrišćanska zajednica i posmatranje čuda prirode mogu doprineti preoblikovanju našeg pogleda na svet i približiti nas duhovnoj celovitosti.

#### PROGRAM PROUČAVANJA

##### KORAK 1 — MOTIVIŠITE

**Naglasite tekst:** Priče 11,4.28.

**Ključno načelo duhovnog rasta:** Duhovni život napreduje samo kada vernici svesno neguju one navike koje stvaraju duhovnu bliskost sa Stvoriteljem i Otkupiteljem.

**Samo za učitelje:**  Baštovani i poljoprivrednici znaju koliko je održavanje stalne veze za zemljom važno. Ukoliko izvadite biljku iz zemlje, ona će uvenuti. Koren, osnova biljke, ne može održati život bez hranljivih sastojaka koje prima zahvaljujući stalnom dodiru sa zemljom. Fizička blizina korena sa zemljom je ključna za život biljke. Sunčeva svetlost i vlaga takođe imaju određenu ulogu, ali ukoliko koren nije u zemljištu bogatom hranljivim sastojcima, ostali pozitivni činioci su od male koristi.

Ovo načelo možemo, takođe, primeniti i u duhovnom životu. Ako hrišćanin ne ostane blizu Isusa, duhovna bliskost toliko važna za hrišćanski rast ne može se utvrditi. Prema tome, proučavanje Biblije, molitva, hrišćanska zajednica i hrišćanska služba ne mogu se smatrati neobaveznim elementima hrišćanskog iskustva, već osnovnim sastavnim delom duhovnog života.

**Uvodna aktivnost:**
Jednu sedmicu pre proučavanja ove pouke, uberite jednu biljku i ostavite je da se osuši na suncu. Donesite u razred tu uvelu biljku i jednu biljku u saksiji. Ako se razred sastaje napolju gde ima biljaka, ne morate donositi saksijsko cveće, već u ilustraciji kao primer navedite biljke koje su oko vas. Pitajte razred šta je zajedničko uveloj i živoj biljci. Odgovori mogu obuhvatiti oblik, veličinu, i možda boju biljke. Postavite pitanje šta je osnovna razlika između te dve biljke. Zatim ih pitajte šta misle zašto je jedna biljka uvela. Kada im kažete da je uvela zato što je izvađena iz zemlje, uporedite to sa našim duhovnim životom. Ako ne primamo stalno Božju blagodat kroz sredstva koja je On obezbedio, šta će se neizbežno dogoditi u našem duhovnom životu?

##### KORAK 2 — ISTRAŽITE

**Samo za učitelje:**  Jedna od najizuzetnijih izjava u Svetom pismu zabeležena je u Rimljanima poslanici 8,4-6. „Da se pravda zakona ispuni u nama koji ne živimo po tijelu nego po Duhu, jer koji su po tijelu tjelesno misle, a koji su po Duhi duhovno misle. Jer tjelesno mudrovanje smrt je, a duhovno mudrovanje život je i mir.“ Pavle, koji se u prethodnim poglavljima Rimljanima poslanice bavio načinima na koje Isus ispunjava pravedne zahteve zakona, hrabro izjavljuje da ovi zahtevi mogu sada biti ispunjeni u nama. Razlika između hrišćanskog života i onoga koji mu prethodi ogleda se u usredsređenosti i pravcu naših misli; a ishodi su različiti kao što se razlikuju život i smrt. Kakve navike nam pomažu da se usredsredimo na ono što je gore?

**BIBLIJSKI KOMENTAR**

**I Nebeski rečnik**
(Podsetite se u razredu sledećih tekstova: Psalam 119,11; Jovan 5,39; 20,31; Luka 24,27; 1. Solunjanima 2,13)

„Ponovo mi ih pevajte/divne reči života/da sagledam njihovu lepotu/divne reči života/reči života i lepote/učite me veri i dužnosti./ Prelepe reči, divne reči, divne reči života.“ (The Seventh-day Adventist Hymnal, br. 286) Ovako počinje poznata himna koju je 1874. godine zabeležio P. P Blis, pozivajući na duhovni život izgrađen na Pismu. Pesnici, teolozi, trgovci i doslovno svi koji ga čitaju ističu vrednost Pisma u preobražavanju života. Koliko puta smo čuli za ljude „koji su čitajući upoznali istinu“?

Vrednost Pisma u duhovnom razvoju je neizmerna. Ono nas štiti od greha (Psalam 119,11). Iako običnom posmatraču ova zaštita može ostati skrivena, ona je stvarna. Nije potrebno da nosimo Pismo na svojoj odeći kao što su fariseji nekada činili (savremeni primer predstavljaju biblijski stihovi ispisani na majici), već skrivanje Pisma u svom srcu kroz svakodnevno proučavanje i molitvu treba smatrati najvišim prioritetom. Da li bi Pavlova pohvala vernicima u Solunu mogla biti upućena svim današnjim hrišćanima: „I vi se ugledaste na nas i na Gospoda primivši Riječ u velikoj nevolji s radošću Duha Svetoga, tako da postadoste ugled svima koji vjeruju.“ (1. Solunjanima 1,6.7)

**Razmislite o ovome:** Kako nas Sveto pismo štiti od greha?

**II Komunikacija sa Nebom**
(Podsetite se u razredu sledećih tekstova: Efescima 6,18; Marko 11,24; Luka 11,1-13)

Engleski klerik Samjuel Čedvik izjavio je sledeće: „Briga sotone je da hrišćane drži dalje od molitve. On se ne plaši proučavanja bez molitve, rada bez molitve i relgije u kojoj nije zastupljena molitva. On se podsmeva našim nevoljama, ismeva našu mudrost, ali drhti kada se molimo.“ Retko kada je važnost molitve bila rečitije izrečena. Isus, jedino savršeno ljudsko biće u istoriji, odlazio je rano u judejska brda da bi se osamio i molio. Ako je savršenom Božjem Sinu bio potreban neprestan razgovor sa Bogom da bi istrajao u toku dana, kako je moguće da mi nesavršeni, grešni smrtnici ne smatramo molitvu toliko važnom? Ako je molitva otvaranje svog srca Prijatelju, zašto bismo zanemarivali takvu uzvišenu prednost – naročito uzimaući u obzir ko je taj Prijatelj?

Isusov brat Jakov je izjavio: „I molitva vjere pomoći će bolesniku, i podignuće ga Gospod; i ako je grijehe učinio, oprostiće mu se. Ispovijedajte, dakle, jedan drugome grijehe, i molite se Bogu jedan za drugoga, da ozdravljate; jer neprestana molitva pravednoga mnogo može pomoći.“ (Jakov 5,15.16) O, kad bismo mogli čeznuti za molitvom isto tako ozbiljno kao što pluća čeznu za vazduhom!

**Razmislite o ovome:**
Kako se vojska može boriti u bici bez dobre komunikacije? Koliko uspešni očekujemo da ćemo biti u bici sa sotonom bez dobre komunikacije sa naši Zapovednikom?

**III Mudrost odgore**
(Podsetite se u razredu sledećih tekstova: 1. O carevima 3,9-14; Priče 8,11; 24,13.14; 1. Korinćanima 3,19)

Mudrost je više od obaveštenja i pukog znanja. Ona obuhvata sposobnost da donosimo razumne odluke i sudove utemeljene na znanju i iskustvu. Uključuje bogato znanje stečeno tokom vremena primenjeno i isprobano u različitim prilikama i vremenskim razdobljima. Često ukazuje na društveni okvir, kao kada je Solomun tražio od Boga mudrost da uspešno vodi Izrailj. Ko bi mogao biti u boljem položaju da stekne mudrost od hrišćanina koji ima neposredan pristup Starcu (Danilo 7,9), koji od večnosti ima beskrajno znanje i iskustvo?

**Razmislite o ovome:**
Kako nas Sveti Duh može voditi u primenjivanju božanske mudrosti?

##### KORAK 3 — PRIMENITE

**Samo za učitelje:**  Pouka za ovu sedmicu važna je za naš razvoj kao vernika, ali ako ništa drugo ne postignemo osim zanimljivog razgovora, veoma ćemo pogrešiti. Da bi bili uspešni u svom duhovnom rastu, članovi razreda moraju naći praktične načine da usvoje naviku da se mole i proučavaju Bibliju.

**Za primenu:**
1. Kako mogu biti postojaniji u proučavanju Biblije?
2. Kako mogu provesti više vremena u molitvi, a da mi pri tom ne postane nezanimljivo i dosadno?  
3. Koje praktične korake mogu da preduzmem koji će mi pomoći da negujem mudrost?
4. Kako druženje sa vernicima sličnih shvatanja povoljno utiče na moju naviku proučavanja Biblije i molitveni život?
5. Kako mi proučavanje o crkvenoj istoriji može pomoći da razvijem veću mudrost?
6. Kakav uticaj duže vreme provedeno sa Bogom može izvršiti na moj duhovni rast?
7. Kako primenjivanje biblijskih načela u službi pojačava moje iskustvo duhovnog obnovljenja?

##### KORAK 4 — BUDITE KREATIVNI

**Samo za učitelje:**  Podstaknite aktivnosti koje će u svakodnevni život članova razreda učvrstiti naviku molitve i proučavanja Biblije.

**Aktivnosti:**
1. Zamolite prijatelje da vas slikaju dok se molite, proučavate Bibliju ili pokazujete svoju veru u hrišćanskoj službi. Odaberite najbolje slike i postavite ih na mesto na kome ćete ih često videti da biste se ohrabrili da istrajete u tome.
2. Odredite posebno mesto u svom domu, radnom mestu ili nekom drugom ličnom prostoru za proučavanje Biblije i molitvu. Koristite to mesto samo u tu svrhu.
3. Dok proučavate Bibliju, sastavite listu ideja za hrišćansku službu. Neka ta lista bude povezana sa istraživanjem Biblije, a ne samo potrebama koje uočavate u svojoj zajednici.
4. Započnite da vodite molitveni dnevnik koji će obuhvatati i zaključke vaših razgovora sa Bogom i datume kada ste ih zapisali. Ostavite prostora i za kasnije beleške o Božjim odgovorima na molitve.
