---
title:  Zajednica sa Hristom
date:   21/01/2018
---

Ljubav prema ovozemaljskim dobrima, čak i od strane onih koji nemaju mnogo, može predstavljati jak lanac koji vezuje dušu za svet umesto za Hrista. Čak i ako nemamo mnogo ovozemaljskih dobara, žarka želja da steknemo materijalna dobra može postati strašno prokletstvo koje će, ako se ne poveri Gospodu na upravljanje, povesti dušu daleko od spasenja. Sotona ovo zna i zato koristi ljubav prema materijalnim dobrima da što veći broj ljudi uhvati u zamku.

Šta je naša jedina zaštita?

`»Mislite o onome što je gore, a ne što je na zemlji.« (Kološanima 3,2) Kako sprovodimo ono što nam Pavle kaže da činimo? (Vidi: Psalam 119,11; Efescima 6,18)`
`Koji još tekstovi govore o tome na šta treba da usredsredimo svoj um? (Vidi, na primer: Filibljanima 4,8)`

Jedini lek protiv svetovnosti, u kakvom god obliku bio, jeste neprestano posvećenje Hristu (Psalam 34,1) u usponima i padovima u životu. Mojsije je držao »sramotu Hristovu za veće bogatstvo od svega blaga misirskoga«. (Jevrejima 11,26) Hristos mora biti na prvom mestu, ispred svakog drugog odnosa. Hristos traži posvećenje utemeljeno na ubeđenju, ne preimućstvima; odnosno, moramo biti po­svećeni Hristu zbog onoga ko je i šta čini za nas, ne zbog trenutnih prednosti koje nam vera i posvećenost Njemu pružaju.

Naš život treba da bude sakriven u Isusu, a Njegovi planovi treba da budu naši planovi. Prava posvećenost je kada položimo ruku na plug i ne obaziremo se natrag (vidi: Luka 9,62). Kada smo u toj meri posvećeni, Isus nas uzdiže do naših najviših mogućnosti. Kada Mu se predamo, slomićemo stege kojima ovaj svet drži našu dušu. U središtu našeg života mora biti Hristos, ne materijalna dobra; samo On može ispuniti prazninu u našem životu.

`Setite se trenutka kada ste stekli određena materijalna dobra, nešto što ste zaista mnogo želeli. Koliko su radost i ispunjenost trajali pre nego što su izbledeli i vi se našli upravo tamo gde ste bili, na početku? `
