---
title:  Pobude srca
date:   28/02/2018
---

U prethodnoj lekciji zapazili smo izveštaj o udovičinom velikodušnom daru. Iako mali u poređenju sa drugim darovima, bio je velikodušan jer je pokazivao pravu porirodu njenog karaktera i srca, navodeći Isusa da kaže: »Ova siromašna udovica metnu više od sviju.« (Luka 21,3)

Samo Bog (Jakov 4,12) zna naše prave pobude (Priče 16,2; vidi: 1. Korinćanima 4,5). Dobra dela moguće je činiti iz pogrešnih pobuda. Dati od izobilja ne zahteva mnogo vere, ali podneti žrtvu dajući drugima može zaista preneti snažnu poruku o  tome kakvo je naše srce.

`Pročitajte tekst iz 2. Korinćanima 8,8-15. Šta Pavle ovde govori o davanju i pobudama iz kojih dajemo? Kakvo načelo možemo izvući iz ovog teksta u vezi sa pristavskom službom?`

Iz kakvih god pobuda da dajete, one se nalaze u rasponu od ega do altruizma. Borba u ovoj oblasti između sebičnosti i davanja vodi se češće od bilo koje druge duhovne borbe. Sebičnost će ohladiti srce koje je nekada gorelo za Boga. Problemi nastaju kada pustimo sebičnost u svoje hrišćansko iskustvo. Odnosno, pronalazimo načine da opravdamo svoju sebičnost i to činimo u Hristovo ime.

Krajnji rezultat se svodi na jednu reč: ljubav. A ljubav se ne može ispoljiti bez samoodricanja, spremnosti da damo sebe, čak i da podnesemo određenu žrtvu, za dobro drugih.

Ukoliko se Božja ljubav ne vidi u našem životu, naša davanja neće odražavati Božju ljubav. Sebično srce je sklono da voli samo sebe. Moramo moliti Boga da obreže naše srce (vidi: 5. Mojsijeva 10,16) da bismo naučili da volimo kao što smo voljeni.

Ljubav, osnova svakog istinitog dobrotvorstva, obuhvata celokupno hrišćansko dobročinstvo. Božja ljubav koja se izliva na nas nadahnjuje nas da zauzvrat pokažemo ljubav, koja je istinski najuzvišenija pobuda za davanje.

`Šta je pogrešno, ako ima ičeg pogrešnog, u dragovoljnim prilozima koji su dati više iz osećanja dužnosti nego iz ljubavi?`
