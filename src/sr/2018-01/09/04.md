---
title:  Naš najbolji dar
date:   27/02/2018
---

`Pročitajte Luka 7,37-47. Kako nas ovaj izveštaj uči o određenim pobudama kada Bogu prinosimo darove?`

Marija je ušla u sobu i ugledala Isusa za stolom. Razbila je alaba­stersku bočicu skupog nardovog ulja i izlila na Njega. Neki su smatrali da je njen postupak bio neprikladan, s obzirom da je živela nedozvoljenim načinom života.

Međutim, Marija je bila oslobođena zlih duhova (Luka 8,2). Takođe, pošto je prisustvovala Lazarevom vaskrsenju, njeno srce ispunilo se zahvalnošću. Kako je miris bio najdragoceniji predmet koji je posedovala, bio je to način da pokaže svoju zahvalnost Isusu.

Ovaj izveštaj ukazuje iz kakvih pobuda treba da dajemo svoje darove: iz zahvalnosti. Uostalom, kako inače treba da odgovorimo na neprocenjivi dar Božje blagodati? Njegova velikodušnost nas, takođe, podstiče da dajemo, a kada se udruži sa našom zahvalnošću, onda zajedno utiču na prilaganje značajnih darova, uključujući naše vreme, talente, blago i snagu.

`Pročitajte sledeće tekstove: 2. Mojsijeva 34,26; 3. Mojsijeva 22,19-24; 4. Mojsijeva 18,29. Iako se okvir potpuno razlikuje od današnjeg, koje načelo treba da izdvojimo iz ovih tekstova u vezi sa našim darovima?`

Naši najbolji darovi mogu izgledati nedovoljni u našim očima, ali su značajni u Božjim. Davati Bogu najbolje pokazuje da Ga stavljamo na prvo mesto u svom životu. Mi ne dajemo darove da bismo stekli naklonost, već dajemo šta imamo iz zahvalnosti za ono što nam je dato u Hristu Isusu.  

»Potpuna posvećenost i dobročinstvo, pokrenuti blagodarnošću i ljubavlju, daju i najmanjem daru dobrovoljne žrtve Bogu ugodan miris, čineći prilog neprocenjivo vrednim. Međutim, kada dobrovoljno predamo svome Iskupitelju sve što možemo dati, ma koliko to za nas bilo dragoceno, kada svoj dug zahvalnosti prema Bogu shvatimo onakvim kakav je, onda će nam sve što dajemo izgledati sasvim nedovoljno i siromašno. Ali kada anđeli te naše priloge, koji i nama samima izgledaju tako neznatni, prinesu prestolu milosti kao mirisni kad tamjana, oni bivaju prihvaćeni.« (Elen Vajt, Testimonies for the Church, 3. sveska, str. 397)
