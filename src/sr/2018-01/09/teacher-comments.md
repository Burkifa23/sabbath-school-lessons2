---
title:  Pouka za učitelje
date:   02/03/2018
---

### SAŽETI PREGLED POUKE

**Ključni tekst:** 2. Korinćanima 9,6.7.

**Učenici će:**
- **Saznati:** Shvatiće blisku povezanost između zahvalnog srca i davanja.
- **Osetiti:** Ceniće duboku Božju milost i dobrotu, i postaće oduševljeni zbog prilika u kojima mogu da odgovore na njih.
- **Činiti:** Pronaći će načine da daju.

**SMERNICE ZA PROUČAVANJE:**

- **Saznati:** Davati iz srca
A. Kako upotreba novčanih sredstava ukazuje šta nam je zaista važno?
B. Kakve prilike nas podstiču da damo sve od sebe?
C. Kako Bog meri naše davanje?
D. Kako je davanje povezano sa jačanjem naše vere?

- **Osetiti:** Iskustvo srca
A. Po čemu se razlikuje radosni davalac, o kome Pavle govori, od nemarnog davaoca i onog koji daje preko volje?
B. Kako možemo negovati onu stranu naše ličnosti koja radosno daje, a „izgladnjivati“ našu sklonost da dajemo preko volje?
C. Kako možemo razvijati zahvalnost koja podstiče iskustvo radosnog davanja?

- **Činiti:** Radosno davati
A. Kako nas radosno davanje podstiče da dajemo još radosnije?
B. Zašto je nemoguće da radosno dajemo ako naše srce nije ispunjeno zahvalnošću?
C. Koji praktični koraci prema Pavlovim rečima vode ka tome da sejemo obilno?

**Zaključak:**
Bog se raduje zbog onih koji radosno daju. Takav stav radosnog davanja pokazuje da osoba neprestano oseća zahvalnost zbog obilnih blagoslova kojima je Bog blagoslovio svoju decu.

#### PROGRAM PROUČAVANJA

##### KORAK 1 — MOTIVIŠITE

**Naglasite tekst:** 2. Korinćanima 9,6.7.

**Ključno načelo duhovnog rasta:** Budući da je Bog pokrenuo proces davanja, to je, naravno, najradosnije stremljenje koje ljudska bića mogu da podele sa svojim Prijateljem, Stvoriteljem i Otkupiteljem.

**Samo za učitelje:**  Iako je potpuno jasno da Bog voli one koji radosno daju, isto tako je očigledno da oni koji radosno daju vole Boga (raduju Mu se). Taj odnos ispunjen ljubavlju pokreće njihovu radost i velikodušnost. Oni koji ne daju ili daju preko volje na određeni način su propustili da ostvare takav odnos ispunjen ljubavlju, i zato je za njih davanje u finansijskom smislu postalo mučno umesto da u duhovnom smislu bude smelo. Ne možemo preceniti važnost ovog „činioca ljubavi“, zato što zahvalnost koju ljubav podstiče stvara granicu između stava neradog davanja i obilne darežljivosti.

Uvodna aktivnost:
U ovoj aktivnosti razmotrite sledeću listu reči. Zamolite članove razreda da povežu svaki opis na listi sa onim ko radosno daje, sa jedne strane, ili sa onim ko ne daje ili daje preko volje, sa druge strane. Podstaknite članove da obrazlože zašto su na taj način povezali određeni izraz. Usredsredite se na to kako posebni stavovi ili gledišta vode ka određenim obrascima davanja ili kako ih stvaraju. Pitajte članove razreda kakve stavove ili gledišta bi želeli da prihvate u svom životu.

*Lista reči:*
Odvažan / konzervativan /veseo /povučen / inspirativan / oprezan / sumoran / tvrdoglav / nedisciplinovan / netolerantan /	 uravnotežen / spontan / popustljiv / optimističan / ponosit / otuđen / osećajan / zabrinut / smeo / veran / obziran / zadovoljan / strpljiv / nemiran / idealističan / nezavistan / strašljiv / depresivan / učtiv / liberalan /	smiren / sumnjičav

##### KORAK 2 — ISTRAŽITE

**Samo za učitelje:**  Pomozite svojim učenicima da shvate da se u Pismu pravi razlika između desetaka i darova. Oba se očekuju, ali postoji znatna razlika između njih.

**BIBLIJSKI KOMENTAR**

**I Deseci i darovi**
(Podsetite se u razredu sledećih tekstova: Luka 2,21-24; 3. Mojsijeva 12,1-8; 2. O carevima 12,4.5)

Desetak je po definiciji bio naznačen iznos – iznosio je 10 procenata. Darovi su bili neodređeni iznosi ili proporcionalni iznosi. Bilo je jasno da bogatiji Izrailjci donose veće (skuplje) darove. Izveštaj o Hristovom rođenju predstavlja značajan primer. U tekstu iz Jevanđelja po Luki 2,21-24. zabeležen je Marijin obred čišćenja posle Hristovog rođenja. Uobičajena žrtva za očišćenje (3. Mojsijeva 12,1-8) obuhvatala je jagnje, ali bili su utvrđeni izuzeci (ne izuzimanje) za siromašne osobe koje nisu mogle da priušte toliki trošak. Marijin dar u vidu grlice snažno je ukazivao na njeno siromaštvo.

Desetak nije bio proporcionalan, i podjednako se primenjivao na svakoga. Međutim, darovi su bili mereni prema prihodima davalaca – bogatiji vernici su davali više, siromašniji manje. Upotreba darova i desetka takođe se razlikovala. Desetak je upotrebljavan za podržavanje sveštenika i Levita, propovedničko osoblje u starom Izrailju.

Darovi su takođe mogli da se iskoriste za potrebe sveštenika, ali posebna sakupljanja, nezavisno od desetaka, bila su namenjena obnovljanju Hrama (2. O carevima 12,4.5). Dok su žrtve povezane sa pomirenjem bile namenjene sveštenstvu, dragovoljne darove zahvalnosti mogli su koristiti porodice vernika, zajedno sa strancima koje bi pozvali, siročadima i udovicama; odnosno, siromašnijim slojem ljudi (5. Mojsijeva 16,11-14). Pored toga, u Novom zavetu, vernici iz Korinta bili su pohvaljeni zbog sakupljanja sredstava za siromašne hrišćane.  

**Za razgovor:**
Opišite razliku između desetaka i darova onako kako je definisano u Bibliji? Zašto se od nas očekuje da donosimo Bogu i jedno i drugo?

**II Alabasterska bočica**
(Podsetite se u razredu sledećih tekstova: Luka 7,37-47; 8,2; 2. Mojsijeva 34,26; 3. Mojsijeva 22,19-24; 4. Mojsijeva 18,29)

Božja potpuna nesebičnost budi ljudsku velikodušnost. Nigde u Pismu ne pronalazimo lepši prikaz buđenja velikodušnosti u ljudskom srcu nego u događaju o Mariji na gozbi u Simonovoj kući.

„Spasitelj je za stolom sedeo sa Simonom, koga je iscelio od odvratne bolesti, sa jedne strane i Lazarom koga je podigao iz mrtvih sa druge strane. Marta je posluživala kod stola, dok je Marija željno slušala svaku reč sa Isusovih usana. U svom milosrđu, Isus joj je oprostio grehe, pozvao njenog voljenog brata da izađe iz groba, pa je Marijino srce bilo ispunjeno zahvalnošću. Čula je kako Isus govori o svojoj smrti koja se približava, i u svojoj dubokoj ljubavi i žalosti čeznula je da Mu iskaže poštovanje. Po cenu velike lične žrtve, kupila je jednu alabastersku bočicu ’mnogocenog mira čistoga nardova’ da Mu pomaže telo. Ali sada su mnogi izjavljivali da će On uskoro postati krunisani car. Njen bol pretvorio se u radost pa je čeznula da bude prva koja će odati poštovanje svom Gospodu. Razbivši sklenicu mirisa, izlila je njen sadržaj na Isusovu glavu i noge; zatim je klekla plačući, kvasila Njegove noge svojim suzama i otirala ih svojom dugom, bujnom kosom.

Želela je da izbegne da je neko primeti i njeni pokreti mogli su proći neopaženo, ali miro je ispunilo prostoriju mirisom i objavilo njen čin svim prisutnima...

Marija je čula reči kritike. Srce joj je zadrhtalo. Plašila se da će je sestra prekoriti za rasipnost. Učitelj bi takođe mogao da pomisli da je lakomislena. Bez ikakvog opravdanja ili izvinjenja nameravala je da se povuče, kada se začuo glas njenog Gospoda: ’Ostavite je; šta joj smetate?’ Video je da bila ponižena i zbunjena. Znao je da je ovim činom službe izrazila svoju zahvalnost za oproštenje greha, pa je doneo olakšanje njenom umu...

Mirisni dar koji je Marija namislila da izdašno utroši na Spasiteljevo mrtvo telo, izlila je na Njegovo živo telo...

Marija nije znala potpun značaj svog dela ljubavi. Ona nije bila u stanju da odgovori svojim tužiteljima. Nije mogla da objasni zašto je izabrala tu priliku da pomaže Isusa. Sveti Duh je pripremio priliku za nju i ona je poslušala Njegove podsticaje. Nadahnuće silazi ne dajući objašnjenje. Nevidljivo prisustvo govori umu i duši i pokreće srce da deluje. Ono je opravdanje samo sebi.

Hristos je objasnio Mariji značenje njenog dela i time joj je dao više nego što je primio... Kao što se sklenica od alabastera razbila i ispunila celu kuću svojim mirisom, tako i Hristos treba da umre, njegovo telo treba da se slomi, ali On će ustati iz groba i miris Njegovog života treba da ispuni Zemlju.“ (Elen Vajt, Čežnja vekova, str. 558-563. original)

Ma koliko se Marijin čin službe možda činio neznatnim drugim ljudima u prostoriji, obradovao je Hrista. On se raduje našoj iskrenoj posvećenosti i rečima hvale. Hristos traži naše najbolje – ništa više, ništa manje, ništa drugo.

**Razmislite o ovome:**
Šta znači sledeća izjava: „Jer gdje je vaše blago, ondje će biti i srce vaše.“ (Matej 6,21) Kako nam Marijin čin ljubavi pokazuje kakvim duhom treba da dajemo i u kojoj meri? Na koji način Marijino izlivanje ljubavi u vidu mirisa služi kao simbol onoga što je Hristos učinio na krstu?

##### KORAK 3 — PRIMENITE

**Samo za učitelje:**  Pročitajte sledeći istinit izveštaj, a zatim razgovarajte o poukama koje u njemu pronalazimo, koristeći pitanja iz odeljka koji sledi: Za razmišljanje/primenu.

*Primenjena religija – istinit izveštaj*

Malo prigradsko naselje je pre nekoliko godina bilo je poplavljeno kada je zaštitni nasip popustio. Desetine domova je za nekoliko časova bilo potopljeno. Jedan mladić iz te zajednice, Din, imao je želju da pomogne onima koji su sve izgubili. Nedugo pre poplave, Din je prihvatio Hrista.

Poplava se dogodila odmah posle proslave Dana zahvalnosti. Mnoge porodice upravo su kupile svojoj deci božićne poklone. Ti pokloni, zajedno sa ostalim uspomenama, sada su ležali potopljeni usred prirodne katastrofe. Dinova crkva je pored skloništa Crvenog krsta osnovala centar za pomoć, u kome se nalazila prikolica sa potrepštinama. Din je pomagao korisnicima skloništa da nabave odeću i druge potrebne stvari. Dok se brinuo o njihovim potrebama, jedna mala devojčica je, krijući se iza majčine suknje, rekla: „Vidiš, mama, rekla sam ti da će se Isus pobrinuti za nas.“ Desetak godina kasnije, čovek koji je radio kao koordinator prilikom te nesreće sreo je člana Dinove crkve na jednom sastanku i upitao za Dina. Din, mladi obraćenik, sada je bio starešina crkve.

**Za primenu:**
1. Šta je Dinov darežljiv duh otkrio o njegovom srcu?
2. Kako su ga njegova velikodušna dela pripremila za duhovnog vođu?
3. Kako je komentar nepoznate devojčice podstakao Dina na dalja velikodušna dela?
4. Na koji način nas nesebično davanje priprema za duhovni rast i veće odgovornosti?

##### KORAK 4 — BUDITE KREATIVNI

**Samo za učitelje:**  Bog je Primer nesebičnog davanja. Zato Njegova dela ljubavi, naročito događaje vezane za raspeće, treba da učinimo svojim svakodnevnim predmetom razmišljanja i proučavanja. Ugledajući se na božanski primer, naša srca se menjaju tako da počinjemo da gledamo Božjim očima i osećamo Božjim srcem. Postajemo Njegove ruke kojima leči svet oko nas. Ujedinjeni sa Božjom patnjom i Božjom radošću, mi se Njegovom blagodaću preobražavamo u Njegovo obličje.

**Aktivnosti:**
1. Pripremite listu literarnih izvora, i nadahnutih i nadahnjujućih, koji su dodirnuli vaše srce svojim prikazom Božje nesebične ljubavi.
2. Isplanirajte da se u toku vikenda posebno posvetite duhovnom razmišljanju o Božjim darovima.
