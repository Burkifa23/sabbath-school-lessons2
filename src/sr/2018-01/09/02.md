---
title:  "Gde je vaše blago"
date:   25/02/2018
---

`Pročitajte Matej 6,19-21. Iako su nam ovi stihovi veoma poznati, kako se, ipak, možemo osloboditi snažnog uticaja koje ovozemaljska blaga mogu vršiti na nas? Vidi: Kološanima 3,1.2.`

Reči »Jer gdje je vaše blago, ondje će biti i srce vaše« (Matej 6,21) jeste poziv koji Isus upućuje. Pun značaj ove izjave može se uočiti na osnovu prethodna dva stiha, u kojima je upoređeno sakupljanje blaga na Zemlji sa sakupljanjem blaga na Nebu. Tri reči koje opisuju Zemlju: moljac, rđa i lupeži (vidi: Matej 6,19) ukazuju koliko su ovozemaljska blaga prolazna i privremena. Ima li neko ko još nije shvatio koliko brzo ovozemaljska dobra prolaze? »Na zemlji je sve nepostojano, neizvesno i nesigurno; podložno je propadanju, uništenju, krađi i gubitku. Nebo je potpuno drugačije: sve je večno, trajno, sigurno i neuništivo. Na Nebu nema gubitaka.« (Adelina Aleks, Beyond Blessings [Nampa, Idaho: Pacific Press Publishing Association, 2013], str. 22)

Pogledajte svoju imovinu. Čak i ako posedujete malo, pre ili ka­snije veći deo toga ćete odbaciti. Izuzetak može biti porodična baština. Međutim, mudri pristav treba da se postara da svoje blago čuva na Nebu. Tamo, za razliku od prilika ovde na Zemlji, ne morate da brinete o gubitku svega, o kradljivcima i lupežima.
Matej 6,19-21 sadrži jednu od najvažnijih misli o pristavskoj službi. Vaše blago vuče, primorava, privlači, mami vaše srce, postavlja mu zahteve, i upravlja njime. U materijalističkom svetu vaše srce ide za vašim blagom, tako da je od suštinskog značaja gde se ono nalazi. Što smo više usredsređeni na ovozemaljske potrebe i koristi, teže nam je da razmišljamo o onome što je nebesko.

Ispovedati veru u Boga, a čuvati svoje blago ovde na Zemlji je licemerstvo. Naša dela moraju biti u skladu sa našim rečima. Svoja ovozemaljska blaga vidimo »po gledanju«, ali svoje priloge moramo »po veri« da posmatramo kao blago na Nebu (2. Korinćanima 5,7). Naravno, iako treba da obezbedimo sredstva za svoje potrebe (čak i penziju), vrlo je važno da uvek imamo na umu širu sliku, večnost.

`Pročitajte tekst iz Jevrejima 10,34. Šta Pavle u ovom stihu ističe o suprotnosti između blaga na Zemlji i blaga na Nebu? `
