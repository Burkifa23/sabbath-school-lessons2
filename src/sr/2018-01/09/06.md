---
title:  Iskustvo davanja
date:   01/03/2018
---

Ako je Hristos došao da nam otkrije Božji karakter, jedna bi pojedinost trebalo da bude jasna do sada: Bog nas voli i želi nam samo najbolje. On traži od nas da činimo samo ono što će biti za naše dobro, ne što će nam naneti štetu. To, takođe, uključuje Njegov poziv da budemo velikodušni i radosni davaoci onoga što je nama darovano. Dragovoljni i velikodušni prilozi koje dajemo isto toliko predstavljaju dobro za nas, davaoce, koliko i za one koji ih primaju. Samo oni koji daju na ovaj način mogu znati koliko je blagoslovenije davati nego primati.

`Pročitajte tekst iz 2. Korinćanima 9,6.7. Kako ovaj tekst sažeto prikazuje šta davanje predstavlja?`

Davanje velikodušnog priloga može da bude i treba da bude veoma ličan, duhovan čin. To je delo vere, izraz zahvalnosti za ono što nam je darovano u Hristu.
Kao i u slučaju svakog drugog čina vere, davanje samo pojačava veru, jer je »vjera bez djela mrtva«. (Jakov 2,20) Nema boljeg načina da pojačate veru osim da živite u skladu sa njom, što znači da činite ono što proističe iz vere, što izvire iz nje. Kada dajemo, dragovoljno i velikodušno, mi na svoj način prikazujemo Hristov karakter. Učimo više o tome kakav je Bog stičući iskustva sa Njim u onome što činimo. Dakle, ovakvo davanje izgrađuje poverenje u Boga i pruža priliku da »ispitamo i vidimo kako je dobar Gospod; blago čovjeku koji se uzda u Nj«. (Psalam 34,8)

»Tako će postati jasno da je slava koja blista sa Hristovog lica slava samopožrtvovne ljubavi. U svetlosti sa Golgote videće se da je zakon te ljubavi pune samoodricanja, zakon života za Zemlju i Nebo; da ljubav koja ’ne traži svoje’ ima svoj izvor u Božjem srcu; da se u Onome koji je bio krotak i ponizan otkrio karakter Onoga koji prebiva u svetlosti kojoj nijedan čovek ne može pristupiti.« (Elen Vajt, Čežnja vekova, str. 20. original)

`Na koje načine ste doživeli rast svoje vere zahvaljujući dragovoljnom i nesebičnom davanju onoga što vam je darovano? `
