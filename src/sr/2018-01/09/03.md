---
title:  Pristavi Božje blagodati
date:   26/02/2018
---

`Šta nam je još prema tekstu iz Efescima 2,8. Bog dao?`

Blagodat je »nezaslužena naklonost«. To je dar koji ne zaslužujemo. Bog je izlio svoju blagodat na ovu planetu i, ako je ne odbacimo, ona će dosegnuti i promeniti naš život, sada i u večnosti. Svo nebesko bogatstvo i sila utelovljeni su u daru blagodati (2. Korinćanima 8,9). Čak su i anđeli zadivljeni ovim konačnim darom (1. Petrova 1,12).

Nema sumnje: od svega što nam Bog daje, blagodat darovana u Isusu Hristu najdragoceniji je dar od svih. Bez blagodati, bili bismo bez nade. Žalostan uticaj greha na ljudski rod je preveliki da bi ga se ljudi ikad oslobodili. Čak i poslušnost Božjem zakonu nije mogla da nam donese život. »Eda li je, dakle, zakon protivan obećanjima Božijim? Bože sačuvaj! Jer da je dat zakon koji može oživljeti, zai­sta bi od zakona bila pravda.« (Galatima 3,21) Uostalom, ako bi neki zakon mogao da nas spase, bio bi to Božji zakon. Međutim, Pavle kaže da čak i taj zakon to ne može učiniti. Ako budemo spaseni, bićemo spaseni blagodaću.

`Pročitajte tekst iz 1. Petrove 4,10. Kako je pristavska služba povezana sa blagodaću? Objasnite kako služenje Bogu i drugima prikazuje Njegovu blagodat?`

Petar je rekao da budući da smo primili dar Božje blagodati, treba zauzvrat da budemo »pristavi različne blagodati Božje«. (1. Petrova 4,10) Drugim rečima, pošto nam Bog daje darove, mi treba da vratimo od onoga što nam je dato. Ono što smo primili blagodaću nije nam dato samo za naše zadovoljstvo i korist, već radi unapređenja Jevanđelja. Besplatno nam je dato (na šta se blagodat odnosi); besplatno, onda, treba da dajemo na svaki mogući način.

`Razmislite o svemu što vam je Bog dao. Na koje načine možete biti pristav blagodati koja vam je besplatno data?`
