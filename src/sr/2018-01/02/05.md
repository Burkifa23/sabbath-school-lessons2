---
title:  Pohlepa – činiti sve na svoj način
date:   10/01/2018
---

`Pročitajte: Isaija 56,11. Na kakav greh se odnosi ova opomena?`

Za nas pala bića, pohlepa može biti laka poput disanja. I isto tako prirodna. Međutim, teško je zamisliti bilo šta u ljudskom karakteru što manje odražava Hristov karakter od pohlepe. »Jer znate blagodat Gospoda našega Isusa Hrista da, bogat budući, vas radi osiromaši, da se vi Njegovim siromaštvom obogatite« (2. Korinćanima 8,9).

Samo Gospod zna kakvu je štetu pohlepa prouzrokovala u toku istorije. Pohlepa je povela ljude u ratove. Pohlepa je podstakla ljude da počine zlodela koja su donela propast njima i njihovoj porodici. Pohlepa može biti poput virusa koji se prilepi za svog domaćina i ispija svaku vrlinu, sve dok ne ostane samo još veća pohlepa. Pohlepa je bolest koja želi sve: žar, silu i imovinu. Ponovo zapažamo tri koraka: Vidim, želim, uzimam.

`Pročitajte: Matej 26,14-16. Šta iz ovog žalosnog izveštaja možemo naučiti o sili pohlepe?`

Zapazite Judine reči: »Šta ćete mi dati da vam Ga izdam?« (Matej 26,15). Ovo je primer šta se događa kada dozvolimo da pohlepa potisne sve ostalo. Juda je uživao prednost kao malo ko u čitavoj istoriji: živeo je sa utelovljenim Isusom, bio je svedok Njegovih čuda, slušao je kako propoveda reči života. Pa ipak – pogledajte na šta su ga pohlepa i lakomstvo nagnali.

»Kako je nežno postupio Spasitelj sa onim koji će postati Njegov izdajnik! U svome učenju Isus se zadržavao na načelima dobročinstva koja su udarala u sam koren pohlepnosti. Izneo je Judi gnusni karakter lakomstva i mnogo puta ovaj učenik razumeo je da je ocrtan njegov karakter i istaknut njegov greh, ali nije želeo da prizna i napusti svoju nepravdu.« (Elen Vajt, Čežnja vekova, str. 295 original).

`Ko, ukoliko nije bio pažljiv, nije ispoljio pohlepu u svom karakteru? Kako Božjom blagodaću možemo držati pod vlašću ovu urođenu sklonost?`