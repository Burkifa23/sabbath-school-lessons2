---
title:  Za dalje proučavanje
date:   12/01/2018
---

Krajnji čovekov cilj je biti srećan i zadovoljan. Međutim, ako nas materijalizam ispunjava, nećemo ostvariti ovaj cilj. Ljudi duboko u sebi znaju da je ovo istina, pa ipak i dalje istrajavaju u svojoj obuzetosti posedovanjem: Vidim, želim, uzimam. Šta može biti jednostavnije od ovoga? Adventistički hrišćani, kao i svi drugi, suočavaju se sa iskušenjem da prihvate vrednosti materijalizma. Ipak, neprestano sticanje dobara ne donosi sreću i zadovoljstvo. Naprotiv, stvara probleme, kao što vidimo u primeru kada je bogati mladić otišao od Isusa nesrećan, utučen i potišten zato što nije čuo ili dobio šta je želeo. »Materijalne vrednosti su povezane sa prodornim narušavanjem čovekove dobrobiti, od slabog životnog zadovoljstva i sreće do depresije, uznemirenosti, fizičkih problema kao što je glavobolja, do poremećaja ličnosti, samodopadanja i asocijalnog ponašanja.« (Tim Kaser, The High Price of Materialism [Cambridge, Mass.: The MIT Press, 2002], str. 22).

Hrišćani obuzeti materijalističkim duhom, drugim rečima, ponosno piju sa izvora bogatstva ali su duhovno dehidrirali. Međutim, nikada nećemo ožedneti, ako pijemo vodu koju nam Hristos nudi (Jovan 4,14).

**Za razgovor**:

`1. Razmišljajte više o pojmu jevanđelja napretka. Koje tekstove oni koji veruju u ovu zamisao mogu upotrebiti da bi potkrepili svoj stav? U isto vreme, koje primere možete pronaći u Bibliji o vernim ljudima koji svojim životom pobijaju ovo lažno učenje?`

`2. Kada je njegovo prvo dete imalo nekoliko godina, jedan čovek je rekao: »Naučio sam dve važne biblijske istine od svog deteta. Prvo, da smo rođeni kao grešnici. Drugo, da smo rođeni pohlepni.« Koje primere možete navesti o tome kako čak i deca otkrivaju koliko su po svojoj prirodi pohlepna? Šta nam to govori o potrebi za božanskom blagodaću?`

`3. »Ako tražimo izvor svojih nevolja«, neko je napisao, »ne treba da ispitujemo ljude na drogu, već na glupost, neznanje, pohlepu i ljubav prema moći.« Zašto je pohlepa toliko razorna, ne samo za pohlepnu osobu lično, već i za one oko nje? Kakve primere možete navesti u kojima je pohlepa izazvala strašnu štetu svima koji su na određeni način bili uključeni?`