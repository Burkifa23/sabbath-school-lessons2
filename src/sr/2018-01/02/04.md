---
title:  Put lakomstva
date:   09/01/2018
---

Kao i svi gresi, lakomstvo počinje u srcu. Nastaje u nama, a zatim deluje izvan nas. Upravo se to dogodilo u Edemskom vrtu.

`Pročitajte: 1. Mojsijeva 3,1-6. Šta je sotona učinio da namami Evu na greh? Kako on vekovima koristi isto načelo da nas prevari?`

»I žena videći da je rod na drvetu dobar za jelo i da ga je milina gledati i da je drvo vrlo drago radi znanja, uzabra roda s njega i okusi, pa dade i mužu svojemu, te i on okusi« (1. Mojsijeva 3,6).

Neko bi mogao pomisliti da je reklamna industrija uzela primer iz izveštaja o Edemskom vrtu o tome kako prodati određene proizvode. Sotona je rod sa zabranjenog drveta predstavio na takav način da je u Evi stvorio želju da želi više nego što već ima, i da je uveri da joj je potrebno nešto što joj zapravo nije potrebno. Sjajna zamisao! Njen pad je prikaz tri koraka koje svako od nas napravi kada nas obuzme lakomstvo: Vidim, želim, uzimam.

Lakomstvo, naravno, može biti neprimetan greh. Poput požude, sakriven je iza zastora našeg tela. Međutim, kada naposletku donese svoj rod, može biti razoran. Može da uništi odnose, ostavi ožiljke na voljenima i kasnije nas optereti krivicom.

Ako dozvolimo lakomstvu da izbije na površinu, ono će pregaziti svako načelo. Car Ahav zapazio je Navutejev vinograd i poželeo da ga ima. Osećao je zlovolju, sve dok carica nije naredila da Navutej bude ubijen (1. O carevima 21). Ahan nije mogao da odoli kada je ugledao plašt i novac. U njemu se javila žudnja za tim, pa ih je uzeo (Isus Navin 7,20-22). Lakomstvo je, možemo na kraju reći, samo drugi oblik sebičnosti.

»Ako je sebičnost preovlađujući oblik greha, lakomstvo se može smatrati preovlađujućim oblikom sebičnosti. Na ovo naročito ukazuje apostol Pavle kada, opisujući ’vremena teška’ (2. Timotiju 3,1) u poslednje dane, prikazuje sebičnost kao plodonosan koren svih zala koja će tada preovladati, a lakomstvo kao njegov prvi rod. ’Jer će ljudi postati samoživi, srebroljupci.’« (Džon Haris, Mammon, [New York: Lane and Scott, 1849], str. 52).

`Zašto je važno prepoznati u sebi svaku sklonost prema lakomstvu?`