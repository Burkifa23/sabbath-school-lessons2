---
title:  Jevanđelje napretka
date:   07/01/2018
---

Jedan poznati televizijski govornik iznosi jednostavnu poruku: Bog želi da vas blagoslovi, a dokaz Njegovog blagoslova je obilje materijalnih dobara koje posedujete. Drugim rečima, ako ste verni, Bog će vas učiniti bogatima.

Ova misao, ili različiti njeni oblici, nazvana je jevanđeljem napretka: Sledi Boga i On će te učiniti bogatim u ovozemaljskim dobrima. Ona nije ništa drugo do lažno teološko opravdanje materijalizma, jer zapravo kaže: Želiš li da budeš materijalista i da se osećaš dobro zbog toga? Pa, imamo »jevanđelje« za tebe.

Ipak, povezivanje Jevanđelja sa zajamčenim bogatstvom dovodi u zabludu. Ovakvo verovanje nije u skladu sa Pismom i odražava egocentričnu teologiju koja nije ništa više do poluistine zaodevene biblijskim jezikom. U srži ove laži jeste pitanje koje leži u suštini sveukupnog greha. To je naše ja i želja da iznad svega udovoljimo sebi.

Prema učenju jevanđelja napretka, ako se predamo Bogu, zauzvrat nam je zajamčeno materijalno bogatstvo. Međutim, to Boga čini automatom za prodaju i našu zajednicu sa Njim pretvara u ništa drugo do nagodbu: Ja činim ovo, a Ti obećavaš da ćeš učiniti to zauzvrat. Mi dajemo, ne zato što je to ispravno da činimo, već radi onoga što ćemo dobiti zauzvrat.

To je jevanđelje napretka.

`Pročitajte: 2. Korinćanima 8,1-7. Šta se događa? Kakva načela uočavamo u ovim tekstovima koja su suprotna ideji o jevanđelju napretka? Šta Pavle podrazumeva pod blagodaću davanja (vidite: 2. Korinćanima 8,7)?`

Ovi ljudi, iako »puki siromasi« (2. Korinćanima 8,2), ipak su bili veoma velikodušni, dajući više nego što su mogli da priušte. Tekstovi slični ovima, i mnogi drugi, pomažu u opovrgavanju lažnog učenja o jevanđelju napretka, prema kome ćemo, ako živimo ispravno pred Bogom, steći mnoga materijalna dobra.

`Koje primere možete pronaći o onima koji su verni Bogu, ali ne obiluju ovozemaljskim dobrima, i onima koji nisu verni Bogu, ali su bogati i poseduju mnoga materijalna dobra? Šta nam to govori o korišćenju bogatstva kao pokazatelja Božjih blagoslova?`