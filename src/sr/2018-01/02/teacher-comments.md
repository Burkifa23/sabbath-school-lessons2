---
title:  Pouka za učitelje
date:   12/01/2018
---

### Sažeti pregled pouke

**Ključni tekst:** Matej 13,22

**Učenici će:**

- **Saznati:** Prepoznaće varljivost bogatstva i konzumerizma, što će im pomoći da izbegnu sotonin uticaj.
- **Osetiti:** Iskusiće samokontrolu ili, još bolje, Božje upravljanje u oblasti želja, potreba i težnji.
- **Činiti:** Negovaće stil života koji je usredsređen na iskazivanje zadovoljstva i zahvalnosti za Božje velikodušno staranje.

**Smernice za proučavanje**:

**Saznati: Varljivo bogatstvo**
A. Zašto je toliko lako suditi drugima kada je reč o imovini koju stiču, a istovremeno biti toliko slep kada se radi o našem duhovnom stanju?
B. Zašto je jevanđelje napretka mnogih evanđelista bilo toliko uspešno u odvraćanju crkve od stvaranja učenika i usmeravanju njene pažnje na sticanje bogatstva?
C. Koja tri koraka činimo u procesu nastajanja lakomstva?

**Osetiti: Vladanje samim sobom**
A. Kako možemo doživeti da Sveti Duh upravlja našim potrebama i željama kada nezadovoljstvo vlada gde god se okrenemo?
B. Koji životni stavovi gaje nežan i krotak duh koji obično podstiče zahvalnost?

**Činiti: Negovanje zadovoljstva u životu**
A. Koji osnovni elementi svakodnevnog načina života pomažu u očuvanju zadovoljstva u životu?
B. Kako možemo razdvojiti potrebe od želja, nužnosti od prioriteta ili ono što je osnovno od preterivanja?
C. Koja osnovna svakodnevna praksa bi trebalo da bude utkana u način života da bismo uspešno živeli pobožnim životom?


**Zaključak:** Da bismo pohlepu zamenili zadovoljstvom, moramo donositi odluke koje dozvoljavaju Bogu punu kontrolu nad našim životom.

#### Program proučavanja

##### KORAK 1 — Motivišite

**Naglasite tekst:** Matej 13,22

**Ključno načelo duhovnog rasta:** Varljivost bogatstva neizbežno će nas obuzeti ako se svakodnevno ne predajemo uticaju Svetog Duha.

**Samo za učitelje:** Lekcija za ovu sedmicu produbljuje temu predstavljenu u našem prethodnom proučavanju, usredsređujući se sada na emocionalni uticaj materijalizma: nezadovoljstvo, razočarenje, pohlepu, lakomstvo, maštanje o materijalnim stvarima (i ljubav prema njima). Koja tema bi bila prikladnija za vreme u kome živimo? Isus je uputio opomenu u vezi sa poslednjim danima: „Ali se čuvajte da kako vaša srca ne otežaju žderanjem i pijanstvom i brigama ovoga svijeta, i da vam ovaj dan ne dođe iznenada.“ (Luka 21,34) Dok preljuba i ubistvo nikada nisu bili prihvatljivi u hrišćanskom načinu života, drugi razorni gresi, kao što su pohlepa i lakomstvo, poprimili su prihvatljiviji oblik. Samo delovanje Svetog Duha može nas spasiti od samoobmane.  

**Uvodni razgovor:** Uporedite sledeće dve priče: Prva priča govori o čoveku koji je bio relativno dobrog zdravlja. Redovno je vežbao, pazio je na ishranu i izgledao je mlađe u odnosu na svoje stvarne godine. Mnogi su ga smatrali uzorom zdravlja. Sigurno je trebalo više da spava, i često je udovoljavao svojoj želji za slatkišima, ali uopšteno gledano, bio je u dobroj formi. Supruga ga je nagovarala da povremeno ode na lekarski pregled, ali on ili nije imao vremena ili nije video potrebu za tim. Nije uvideo da se nešto događa u njegovom organizmu što ga je na kraju usmrtilo. Kada je otkriveno da boluje od raka, bolest se već nalazila u četvrtom stadijumu. Bilo je prekasno da mu se spasi život.

Drugi čovek, koji nije bio toliko dobrog zdravlja, obraćao je pažnju na bolove i tegobe, i tražio je lekarsku pomoć. Testovima je otkriven rak u prvom stadijumu. Primenjena je snažna, mada ponekad bolna, terapija koja je spasila čoveku život. Koliko je važno da grešne bolesti materijalizma i prilagođenosti svetu budu rano uočene, pre nego što postanu smrtonosne?

##### KORAK 2 — Istražite

**Samo za učitelje:** Lakomstvo i pohlepa često ugrožavaju hrišćansko svedočenje i preusmeravaju sredstva koja bi inače bila uložena u Božje delo. Kada se ovim bolestima dozvoli da neopaženo bujaju u vernikovom životu, ljudska energija i novčana sredstva se pogrešno koriste za sebične ciljeve. Najžalosnije od svega je što ti gresi ostaju neprimećeni. Ubice znaju da su nekome oduzele život. Preljubočinci znaju kakav greh su počinili. Međutim, veoma često pohlepni i lakomi žive u „blaženom neznanju“ svojih greha. Samo pažljivo ispitivanje svojih pobuda i postupaka, pod vođstvom Svetog Duha, može da otkrije naše pravo stanje. Laodikejska crkva je sebe smatrala  bogatom i naprednom, a zapravo je bila nesrećna, duhovno siromašna i slepa za svoje pravo stanje.

**Biblijski komentar**

**I Iskrivljena teologija i praksa**
(Podsetite se u razredu tekstova iz Matej 13,3-7 i Matej 22)

Isus u Matej 13,3-7 predstavlja sliku duhovnog života koja započinje silnim obećanjem, ali se završava razočaravajućim ishodom. Nikakva šansa ne postoji za prvu grupu ljudi spomenutu u ovom tekstu, jer kod njih nema duhovne prijemčivosti (ptice su pojele seme). Druga grupa je u boljem položaju, ali joj nedostaju odgovarajuća sredstva kako bi seme izraslo više od izdanka. Treća grupa je duhovno prijemčiva i ima potrebna sredstva za rast; međutim, pre nego što izraste, ova sredstva se pretvaraju u materijalizam, i ono što je duhovno biva ugušeno.

Najbolje bašte su one u kojima je baštovan posvetio vreme pažljivom uklanjanju korova. U suprotnom, korov uzima hranljive sastojke potrebne biljci, i ona ili gladuje ili biva ugušena. Nažalost, postoji opšteprihvaćena teologija koja neguje sebičnost pod velom izgradnje vere. Poznata kao teologija napretka, ova lažna teologija, poput svake druge krivotvorine, sadrži istinu u određenoj meri koja je pažljivo izmešana sa zabludom. Bog želi da napredujemo (3. Jovanova 1,2) i u materijalnom smislu blagoslovio je mnoge vernike u toku istorije (Avrama, Jova, Voza, da navedemo samo nekoliko). Problem je u tome što ova teologija uči da naša davanja obavezuju Boga da nas učini bogatima. Što više dajemo, više primamo. Vernik je podstaknut da daje ne iz duhovnog načela, već iz sebične želje da stekne još više novca.

**Razmislite o ovome:** Šta je to u prirodi materijalizma zbog čega ga je teže uočiti od ostalih greha? Kako teologija napretka nanosi moguću štetu Crkvi?

**II Put lakomstva**
(Podsetite se u razredu teksta iz 1. Mojsijeva 3,1-6)

Pouka ukazuje na tri različita koraka koja svaka osoba čini kada pada pod uticaj lakomstva.

Kao prvo, zapažamo željeni predmet i postajemo obuzeti njime, kao što tekst koga smo se podsetili u ovom odeljku prikazuje. Na primer, sotona mami i izaziva Evu skrećući joj pažnju na zabranjeno voće. Da je Eva zatvorila oči i odmah se okrenula, ceo tok ljudske istorije pošao bi drugim pravcem. Naša prva odbrana je da skrenemo pogled. Zanesenost Petefrijeve žene Josifom počela je kada se ona „zagleda u Josifa“ (1. Mojsijeva 39,7). Vernikova zanesenost onim što je materijalno isto tako počinje kada se „zagledamo u nešto“. Jakov piše: „Nego svakoga kuša njegova slast, koja ga vuče i mami. Tada zatrudnjevši slast rađa greh.“ (Jakov 1,14.15) Tajna pobede nad iskušenjem materijalizma je skrenuti pogled pre nego što se ono pretvori u greh. Isus je slikovito istakao važnost „upravljanja očima“. On je rekao: „A ako te oko tvoje desno sablažnjava, iskopaj ga i baci od sebe, jer ti je bolje da pogine jedan od udova tvojijeh negoli sve tijelo tvoje da bude bačeno u pakao.“ (Matej 5,29)

Drugi korak je želja. Reklamne agencije nisu zadovoljne samo pokazivanjem određenog proizvoda. Industrija troši milione istražujući kako da navede potrošače da požele taj proizvod. Da li ćete se osećati cenjeno i voljeno ako budete imali taj predmet? Da li će on zadovoljiti osnovnu potrebu za hranom, intimnošću ili fizičkom udobnošću? Kako se hrišćani mogu odupreti ovoj manipulaciji u koju se ulažu milioni, ako ne i milijarde dolara? Odgovore možemo pronaći u jednoj knjizi: Bibliji. Jakov kaže da se „pokorimo Bogu“ i da Mu se „približimo“ (Jakov 4,7.8). Ovi osnovni postupci omogućavaju ono što on dalje navodi: protiviti se đavolu, očistiti ruke i popraviti srce (Jakov 4,7.8).

Međutim, to nije dovoljno da zaštitimo prilaze duši. Isus je ukazao da unutrašnjost mora biti ispunjena (Matej 12,43-45). Praznina koju materijalizam često ispunjava mora biti zauzeta duhovnom stvarnošću. „Mislite o onome što je gore, a ne što je na zemlji.“ (Kološanima 3,2) Naša želja za nebeskom stvarnošću štiti nas od zaokupljenosti onim što je materijalno.

Poslednji korak prilikom padanja u lakomstvo jesu dela, trenutak kada nešto činimo, kada uzimamo. Ako smo vršili kompromis u prva dva koraka, još uvek postoji nada. „Sve mogu u Isusu Hristu koji mi moć daje.“ (Filibljanima 4,13) Umesto na uzimanje, možemo usredsrediti svoju snagu na davanje, kao što je Hristos davao i kao što je na određeni način naložio da dajemo. (Vidi: 1. Jovanova 3,16.17; Matej 25,31-46)

**Razmislite o ovome:** Zašto je lakše okrenuti se od pohlepe na prvom koraku nego na trećem?

##### KORAK 3 — Primenite

**Samo za učitelje:** Navika razmišljanja o biblijskim tekstovima, molitva i hrišćanska služba štite od urođenih sklonosti prema pohlepi. Vladanjem samim sobom – što, za hrišćanina, nije ništa manje do potpuno predanje božanskom upravljanju – naše misli, želje i energija mogu biti usmerene tako da koristimo Božje materijalne blagoslove u skladu sa Njegovom voljom. Ne smemo zaboraviti da su na materijalne stvari prilikom Božjeg stvaranja izliveni Njegovi blagoslovi. One nisu same po sebi zle. Kada služimo Božjim delima stvaranja umesto Bogu lično, tada nastaje problem.

**Za razmišljanje/primenu:**

1. Pošto je vladanje sobom u osnovi predanje božanskoj upravi, koje praktične pojedinosti mogu biti učinjene da bi se uklonile prepreke za delovanje Svetog Duha?
2. Kako negovanje drugih duhovnih darova doprinosi razvoju samokontrole koja je neophodna da bismo pobedili lakomstvo?
3. Na koje korisne načine možemo primeniti samokontrolu u svakom od tri koraka koji vode ka lakomstvu?

##### KORAK 4 — Budite kreativni

**Samo za učitelje:** Način na koji vernici mogu „da razmišljaju o onome što je gore“ i ispune prostor koji zauzima materijalizam jeste da se usredsrede na Isusa. Jedan od načina da se usredsrede na Njega jeste da šire Radosnu vest i brinu o „jednome od ove Moje najmanje braće“ (Matej 25,40), jer čineći tako služe Isusu lično. Planirajte aktivnosti koje nam pomažu da se kroz službu usredsredimo na Isusa.

**Aktivnosti:**

Služba u crkvi
1. Zamolite pastora da vam da spisak ljudi koji ne mogu da dolaze u crkvu iz zdravstvenih razloga. Posetite ih.
2. Ponudite da organizujete zabavan zlet za mlađu decu iz crkve.
3. Pomozite vođama izviđača u čišćenju i organizovanju njihove opreme.

Služba u zajednici:
1. Pripremite i služite hranu u prihvatilištu za beskućnike.
2. Organizujte aktivnost sakupljanja sredstava za lokalnu neprofitnu organizaciju.
3. Pomozite određenoj porodici ili agenciji u renoviranju doma za one kojima je to potrebno.
4. Posetite i ohrabrite ljude u zatvoru.
