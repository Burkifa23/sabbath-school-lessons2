---
title:  Zamagljen duhovni vid
date:   08/01/2018
---

Nije nam potrebna Biblija da bismo uočili jednu očiglednu istinu: brige ovoga sveta i njegovo izobilje su privremeni. Ništa na Zemlji ne traje dugo. Kao što je apostol Pavle rekao: »Nama koji ne gledamo na ovo što se vidi, nego na ono što se ne vidi; jer je ovo što se vidi, za vreme, a ono što se ne vidi, večno« (2. Korinćanima 4,18). Hrišćanima je vid ograničen kada su usredsređeni više na brige ovoga sveta nego na stazu koja vodi u Nebo. Malo toga u većoj meri može zaslepiti njihove oči da ne vide tu stazu od varljivosti bogatstva. Helen Keler, koja je bila slepa, rekla je sledeće: »Najnesrećnija osoba na svetu je ona koja ima čulo vida, a ne vidi.« U Bibliji ima mnogo primera osoba koje su mogle da vide, ali su bile duhovno slepe.

»Neki ljudi vole ovaj svet toliko da ta ljubav potiskuje ljubav prema istini. Kako se njihovo bogatstvo uvećava, njihovo zanimanje za nebesko blago slabi. Što više poseduju ovozemaljska dobra, sve više ga priljubljuju uz sebe kao da se plaše da će im njihovo željeno blago biti oduzeto. Što više poseduju, manje daju drugima, jer što više imaju, osećaju da su siromašniji. O, varljivosti bogatstva! Oni neće uvideti i osetiti potrebe Božjeg dela.« (Elen Vajt, Spiritual Gifts, 2. sveska, str. 267).

Pomućen duhovni vid izlaže opasnosti večno spasenje. Nije dovoljno imati Isusa u vidu, moramo biti usredsređeni na Njega.

`Pročitajte: Matej 13,3-7.22. Na kakvu nas opasnost Isus upozorava? Zašto u ovu zamku svi mogu lako da upadnu, i bogati i siromašni?`

Kao prvo, Isus nas upozorava na »brige ovoga sveta« (Matej 13,22). On zna da svi imamo brige, uključujući i finansijske. Siromašni brinu što nemaju dovoljno, bogati brinu o tome šta bi još mogli da imaju. Moramo biti sigurni da takve brige ne »zaguše reč« (Matej 13,22) u našem životu.

Drugo, Isus nas upozorava na »prevaru bogatstva« (Matej 13,22). Iako bogatstvo samo po sebi nije rđavo, ono i dalje ima moć da nas obmane i povede prema konačnom uništenju.

`Na koje načine zapažate »prevaru bogatstva« u svom životu? Kakve praktične odluke možete doneti da biste se zaštitili od ove obmane?`