---
title:  'Navika: samodisciplina'
date:   22/03/2018
---

Samodisciplina je jedna od najvažnijih karakternih osobina koje pristav može da poseduje. »Jer nam Bog ne dade duha straha, nego sile i ljubavi i čistote (samodiscipline).« (2.Timotiju 1,7) Grčka reč za disciplinu, sofronismos, javlja se samo u ovom stihu u Novom zavetu i odnosi se na sposobnost da činimo ono što mora biti učinjeno uravnoteženim, zdravim umom koji neće odstupiti od Božjih načela. Samodisciplina može nam pomoći da razlikujemo »i dobra i zla« (Jevrejima 5,14),  da shvatimo prilike oko sebe, a ipak da mirno i krotko podnesemo pritiske i ometanja bez obzira na ishod. Danilo je istrajao u onome što je pravo uprkos lavovima, za razliku od Samsona, koji je bio sklon da ugađa sebi i koji je pokazao malo uzdržljivosti i zdravog rasuđivanja. Josif je u Petefrijevom domu istrajao u onome što je bilo ispravno, za razliku od Solomuna, koji je obožavao tuđe bogove (1. O carevima 11,4.5).

`Pročitajte tekst iz 1. Korinćanima 9,24-27. Šta Pavle govori o samodisciplini?`

»Svet se predao zadovoljavanju svojih želja. Zablude i laži kipte. Umnožavaju se sotonine zamke pripremljene za uništenje duša. Svi koji žele savršenu svetost u strahu Božjem, moraju da nauče pouku o umerenosti i samosavlađivanju. Više sile uma moraju potčiniti želje i strast. Osnov za sticanje umne snage i duhovne pronicljivosti je ta samodisciplina koja će nam omogućiti da razumemo i sprovedemo u život svete istine Božje reči.« (Elen Vajt, Čežnja vekova, str. 101. original)

Samodisciplina se usavršava uz navike. Bog vas poziva da »budete sveti u svemu življenju« (1. Petrova 1,15) i da se »obučavamo u pobožnosti«. (1. Timotiju 4,7) Pristavi se moraju poučavati samodisciplini kao što to čine najtalentovaniji sportisti ili muzičari. Mi moramo, Božjom silom i svojim marljivim naporima, disciplinovati sebe u pojedinostima koje su zaista važne.

`Kako možemo naučiti da se predamo Bogu i Njegovoj sili, koji nam Jedini može pomoći da steknemo samodisciplinu koja nam je potrebna da bismo živeli kao verni i pobožni pristavi u palom i pokvarenom svetu? `
