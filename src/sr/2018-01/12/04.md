---
title:  'Navika: mudro koristi vreme'
date:   20/03/2018
---

»Jer smo mi jučerašnji, i ne znamo ništa, jer su naši dani na zemlji sjen.« (O Jovu 8,9)

Možete zaustaviti sat, ali ne i kretanje vremena. Vreme ne stoji; ono se kreće čak i ako mi stojimo i ništa ne radimo.

`Šta sledeći tekstovi uče o vremenu ovde na Zemlji, u ovom životu? Jakov 4,14; Psalam 90,10.12; Psalam 39,4.5; Propovednik 3,6-8. Koju osnovnu poruku možemo izvući iz ovih tekstova o tome koliko je vreme dragoceno?`

Kada je nešto tako ograničeno i neobnovljivo kao vreme, važno je da hrišćani budu njegovi dobri pristavi. Zato treba da razvijemo naviku da mudro koristimo vreme usredsređujući se na ono što je važno u ovom i večnom životu. Moramo upravljati vremenom na temelju onoga što nam Božja reč otkriva kao važno, jer kad vreme jednom prođe, ne može se vratiti. Ako izgubimo novac, možemo ga na kraju vratiti, možda i više nego što smo prvobitno izgubili. Sa vremenom nije tako. Izgubljen trenutak je izgubljen za večnost. Dakle, vreme je jedno od najdragocenijih preimućstava koje nam je Bog dao. Koliko je onda važno da razvijemo naviku da u najvećoj mogućoj meri iskoristimo svaki dati trenutak.

»Vrednost vremena ne može se izračunati. Hristos je svaki trenutak smatrao dragocenim, i zato se to traži i od nas. Život je veoma kratak da bismo ga mogli proigrati. Mi imamo malo kratkih dana milosti da se pripremimo za večnost. Mi nemamo vremena za rasipanje, nemamo vremena za sebična uživanja, nemamo vremena za popuštanje grehu.« (Elen Vajt, Pouke velikog Učitelja, str. 342. original)

`»Gledajte, dakle, da uredno živite ne kao nemudri, nego kao mudri. Pazite na vrijeme, jer su dani zli.« (Efescima 5,15.16) Šta Pavle ovde govori, i kako možemo primeniti ove reči na naše sadašnje prilike?`
