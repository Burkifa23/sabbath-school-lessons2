---
title:  'Navika: prvo traži Boga'
date:   18/03/2018
---

Svi imamo navike. Pitanje glasi: Kakve su? Dobre ili rđave? Od svih dobrih navika koje hrišćanin može da ima, najvažnija od svih jeste da svakoga dana prvo tražimo Boga.
»Posveti Bogu svakoga jutra sebe, svoju dušu, telo i duh. Oblikuj navike sve većeg predanja i poverenja u svog Spasitelja.« (Elen Vajt, Mind, Character and Personality, 1. sveska, str. 15)

Bog je rekao: »Nemoj imati drugih bogova uza Me.« (2. Mojsijeva 20,3) Isus je izjavio označavajući okvir naših osnovnih potreba: »Nego ištite najprije carstva Božijega i pravde Njegove.« (Matej 6,33) Takođe nam je rečeno: »I tražićete Me, i naći ćete Me, kad Me potražite svijem srcem svojim.« (Jeremija 29,13)

`Pročitajte sledeće tekstove: Matej 22,37.38; Dela 17,28; Efescima 5,15-17; Kološanima 3,23. Šta je u ovim stihovima rečeno što nam može pomoći da stavimo Boga na prvo mesto u svom životu?`

Od svih primera u kojima najpre tražimo Gospoda, nijedan, naravno, nije bolji od Isusovog primera. Isus je stavio svog Oca na prvo mesto u svemu. Tu Isusovu najvišu vrednost počinjemo da uviđamo u vreme kada je kao dečak tokom Pashe posetio Jerusalim. Kada se suočio sa majkom koja Ga je pronašla »u crkvi«, rekao joj je: »Meni treba u onom biti što je Oca Mojega.« (Luka 2,46.49)

Isus je u svom životu čeznuo za zajednicom sa Ocem, o čemu svedoči Njegov stalan molitveni život. Učenici ovu naviku nisu potpuno razumeli. Ni sve sile tame nisu mogle odvojiti Isusa od Oca, zato što je imao naviku da održava potpunu zajednicu sa Njim.

Mi možemo slediti Isusov primer kada odlučimo da volimo Boga celim svojim srcem, umom i dušom (Matej 22,37). Molitvom, proučavanjem Božje reči i nastojanjem da se ugledamo na Isusov karakter u svemu što činimo, stvorićemo naviku da stavljamo Boga na prvo mesto u svom životu. Da li za hrišćanina postoji bolja navika?

`Zapitajte se: Da li sam stvarno stavio Boga na prvo mesto u svom životu? Kako to možemo znati?`
