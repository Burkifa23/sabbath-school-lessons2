---
title:  Pouka za učitelje
date:   23/03/2018
---

### SAŽETI PREGLED POUKE

**Ključni tekst:** Psalam 119,9-11.

**Učenici će:**
- **Saznati:** Shvatiće karakteristike navika usvojenih od strane pouzdanih pristava.
- **Osetiti:** Ceniće vrednost negovanja onih navika koje će ih približiti Bogu.
- **Činiti:** Preduzeće praktične korake da bi duhovne navike uključili u svakodnevni život.

**SMERNICE ZA PROUČAVANJE:**

- **Saznati:** Navike koje unose promenu
A. Šta u praktičnom smislu znači „prvo tražiti Boga“?
B. Kako gledanje unaped pomaže hrišćanskom pristavu da uspešno koristi vreme?
C. Zašto su fizičko, mentalno i emocionalno zdravlje važni sastavni elementi duhovne pristavske službe?
D. Kako samodisciplina podržava druge naše napore vezane za pristavsku službu?

- **Osetiti:** Negovanje duhovnog života
A. Koji lični stavovi ili gledišta možda moraju biti promenjeni ukoliko želimo dublje osećanje Božjeg prisustva?
B. Kako vernici mogu doživeti preobražavajuću silu Božjeg Duha za razvoj pozitivnih navika?

- **Činiti:** Činiti trajne promene
A. Kako vernici mogu negovati trajne promene nasuprot trenutnim?
B. Kako hrišćani mogu razviti navike koje će imati značajan uticaj na njihovu zajednicu?
C. Zašto je poniznost važna za negovanje pozitivnih navika i da bismo se sačuvali od farisejskih stavova?

**Zaključak:**
Negativne i pozitivne navike se formiraju ponavljanjem. Sportisti neguju svoje veštine stalno iznova vežbajući određene obrasce. Zato skoro svaki sport zahteva vreme pripreme za buduća takmičenja. Mnogi su čuli izreku: „Radi ono što propovedaš.“ Vreme je da vernici ozbiljno shvate ovaj savet.

#### PROGRAM PROUČAVANJA

##### KORAK 1 — MOTIVIŠITE

**Naglasite tekst:** Psalam 119,9-11.

**Ključno načelo duhovnog rasta:** Posvećena pristavska služba obuhvata praksu i navike u kojima se ogleda život posvećen Hristu.

**Samo za učitelje:**  Trener atletike u srednjoj školi jednom prilikom je razgovarao sa budućom atletičarkom koja je s ponosom isticala da može da skoči 1,67 m uvis, što je bio prilično impresivan rezultat za nju. Međutim, njen rezultat bio je potpuno drugačiji. Posle prva dva takmičenja, bila je spremna da odustane zato što nije mogla da preskoči početnu visinu, koja je iznosila 1,06 m – što je bilo 0,61 m niže od visine za koju je hvalisavo govorila da će preskočiti.

Ipak, istrajala je i vratila se osnovama skoka. Stalno iznova vežbala je svaki njegov elemenat. Savladala je prilazne korake, usavršila luk i pretvorila skakanje u intuitivne navike. Oborila je školski rekord u skakanju uvis te godine i plasirala se na treće mesto na državnom šampionatu. Sledeće godine oborila je rekord na okružnom takmičenju (1,6 m) i bila je druga na državnom šampionatu. Posle mature, angažovali su je najbolji univerziteti.

Vežbanje je sanjara pretvorilo u pobednika. Mnogi sanjaju da postignu velike uspehe za Boga, ali samo oni koji ponavljanjem i vežbom usavršavaju svoje duhovne navike zapravo su oni koji postižu uspeh.

**Uvodni razgovor:**  
Pitajte da li u razredu ima sportista (aktivnih ili bivših). Saznajte u kom sportu su se istakli. Pitajte ih koje navike treba praktikovati da bi se postigao uspeh u tim sportskim stremljenjima. Zatim, pitajte ih o njihovim pozivima i zanimanjima. Kakve navike treba ljudi da imaju u tim oblastima da bi bili uspešni? Razgovarajte o posebnim duhovnim ciljevima članova razreda. Kakve navike vernici treba da imaju da bi postigli te ciljeve?

##### KORAK 2 — ISTRAŽITE

**Samo za učitelje:**  Većina definicija reči navika odnosi se na stalno ponavljanje obrazaca postupanja i ponašanja. U negativnom okviru ove postupke ponekad nazivamo zavisnostima i često ih povezujemo sa opsesijama. Međutim, određeni obrasci ne moraju nužno biti negativni. Stvaranje dobrih navika, pozitivnih obrazaca, zahteva se od onih koji žele duhovno da napreduju.

U proučavanju za ovu sedmicu usredsredićemo se na nekoliko navika koje su karakteristične za posvećene pristave.

**BIBLIJSKI KOMENTAR**

**I Bog na prvom mestu**
(Podsetite se u razredu sledećih tekstova: 2. Mojsijeva 20,3; Jeremija 29,13, Matej 6,33; 22,37.38; Dela 17,28; Efescima 5,15-17; Kološanima 3,23, Luka 12,35-48; Jevrejima 10,25; 11,10)

Traženje najpre Boga ukazuje na naše poverenje. Takvo poverenje se pokazuje posvećenim molitvenim životom. Jutarnje molitve i razmišljanja hrane duhovni život mnogih vernika. Ove posvećene duše po navici prvo Bogu posvećuju vreme u toku dana. Hrišćani na ovaj način stavljaju Boga na prvo mesto. Biblija kaže da je Bog ispred svih stvari u životu (Matej 6,33), da je sve stvorio (Kološanima 1,16) i da se mora voleti više od porodice i samog života (Luka 14,26).

Na isti način, načelo davanja desetka stavlja Boga na prvo mesto, iznad finansijskih sredstava. Prema tome, oslanjati se na Boga predstavlja središnju odliku pristavske službe. Pored toga što imaju poverenja u Boga, hrišćanski pristavi takođe gledaju unapred. Drugim rečima, hrišćanstvo je religija koja pruža najveći nadu na ovom svetu i koja je okrenuta budućnosti. Na primer, kada istražujemo Pismo, uviđamo da ono obiluje snovima, stremljenjima, obećanjima, očekivanjima i mogućnostima. Kroz nadahnute biblijske spise, obećanje o Hristovom ponovnom dolasku nadmašuje ostalo. Neprestano se javlja. Ovo obećanje nadahnjuje vernike oduševljenjem. Kao rezultat toga, napojeni smo svrhom, smislom, ličnim značajem i osećanjem pripadanja. Ovi blagoslovi šire se na nas jer pripadamo božanskoj porodici što je rezultat našeg poverenja u ovo obećanje. Kao deo božanske porodice mi čekamo Gospodarev povratak pokazujući vernost i poslušnost Njegovim nalozima. Uzimajući u obzir Božja divna obećanja, zašto bi iko stavio Hrista na drugo mesto?

**Razmislite o ovome:**
Šta bismo razumno mogli očekivati ako najpre tražimo Boga?

**II Upravljanje vremenom**
(Podsetite se u razredu sledećih tekstova: O Jovu 8,9; Jakov 4,14; Psalam 39,4.5; 90,10.12; Efescima 5,15.16)

Ljudi niti mogu vratiti vreme niti oživeti prošlost. Vreme izgubljeno danas ne može se nadoknaditi. Vreme je, očigledno, naša najvrednija prednost. Kako ga treba koristiti?

Da bismo odgovorili na ovo duboko pitanje, okrenimo se Božjem zakonu i četvrtoj zapovesti, jedinoj zapovesti koja se bavi vremenom. Četvrta zapovest objedinjuje rad i odmor. Zapovest kaže da šest dana treba raditi i jedan dan odmarati. Izrailj je bio drugačiji od ostalih drevnih društava po tome što su koristili sedmodnevnu sedmicu. Isusov običaj ili navika bio je da tog dana od odmora, koji se zove Subota, učestvuje u bogosluženju. Pavle je isto tako po običaju  Subotom išao na bogosluženja (Dela 17,1.2). Godišnji jevrejski kalendar održavao je ovu ravnotežu između rada i duhovnog/fizičkog odmora, sjedinjenih u četvrtoj zapovesti, utvrđujući praznike i postove, vreme za sejanje i vreme za žetvu. Postojalo je vreme za porodična slavlja, kao što je svadbena gozba u Kani (Jovan 2), događaj kome je Isus ukazao poštovanje svojim prisustvom (vremenom).

Rad, porodica, odmor i bogosluženje čini se da su dominantne teme u četvrtoj zapovesti. Ono što očigledno nedostaje jesu jasna uputstva u vezi sa slobodnim vremenom i zabavom. Savremena kultura, zahvaljujući tehnološkim dostignućima koja su smanjila naš rad, ispunila je tu prazninu zabavom, koja je u najboljem slučaju besmislena, a u najgorem razorna. Međutim, možemo reći da četvrta zapovest pruža sveta načela koja možemo primeniti na to kako koristimo svoje slobodno vreme, načela koja treba da upravljaju aktivnostima u vreme razonode.

**Razmislite o ovome:**
Kakvim načelima nas uči četvrta zapovest o tome kako treba da provodimo vreme u toku sedmice? Na koji način Pismo pokazuje da zabava ili mora služiti osnovnoj upotrebi vremena istaknutoj u Pismu i po duhu biti usaglašena sa njom, ili se mora izbeći?

**III Zdrave navike**

(Podsetite se u razredu sledećih tekstova: 3. Jovanova 1,1-3; Otkrivenje 21,1-5; 1. Korinćanima 9,24-27)

Rad (vežba) u ravnoteži sa odmorom (Subotom) ustanovljen je u vreme stvaranja, pre nego što se greh pojavio (1. Mojsijeva 2,3-15). Savet u vezi sa konzumiranjem alkohola (Priče 20,1; 23,29-35), seksualnom moralnošću (3. Mojsijeva 18; 1. Korinćanima 6,18-20), i različitim bolestima (na primer, 3. Mojsijeva 14), uz dodatni savet u vezi sa drugim fizičkim pitanjima, naglašava važnost uspostavljanja zdravih navika. Hrišćanska pristavska služba to zahteva.

Pavle se divio sportskoj disciplini. Koristio je trčanje kao ilustraciju duhovnih načela povezanih sa samokontrolom (1. Korinćanima 9,24-27; 2. Timotiju 4,7; Jevrejima 12,1-3). Božje obećanje dato starom Izrailju podjednako je značajno savremenom Izrailju: „Ako dobro uzaslušaš glas Gospoda Boga svojega, i uščiniš što je pravo u očima Njegovijem, i ako prigneš uho k zapovijestima Njegovijem i uščuvaš sve uredbe Njegove, nijedne bolesti koju sam pustio na Misir neću pustiti na tebe; jer sam Ja Gospod, ljekar tvoj.“ (2. Mojsijeva 15,26)

**Razmislite o ovome:**
Kako navedeni tekstovi u ovom odeljku pokazuju povezanost između uma i tela? Kako zakoni u vezi sa ishranom, seksualnim odnosima i držanjem Subote služe kao preventivne mere koje nas čuvaju od bolesti i unapređuju naše zdravlje?

##### KORAK 3 — PRIMENITE

**Samo za učitelje:**  Da li vas lingvistička povezanost između sledećih reči na engleskom jeziku disciple (učenik) i discipline (disciplina) iznenađuju? Kako je Hristos mogao da sankcioniše nedisciplinovane učenike? Postoji li upečatljiviji oksimoron od ovoga? Jasno, pravi hrišćani iskusiće disciplinu kroz svaki aspekt pristavske službe – duhovni, fizički, mentalni, finansijski, emocionalni i ostale.

Ovim praktičnim vrlinama mogli bismo dodati još neke. Lista hrišćanskih navika i postupaka javlja se u petom poglavlju Galatima poslanice, prvom poglavlju 2. Petrove poslanice i na drugim mestima. Iako lekcija za ovu sedmicu očigledno nije iscrpna, pružila nam je priliku da se usredsredimo na neke osnovne navike koje treba da budu prisutne u životu svakog vernika.

**Za razmišljanje/primenu:**
1. Kako vernici mogu negovati navike koje su neophodne pristavima?
2. Kako fizička disciplina može doprineti duhovnim postignućima?
3. Kako učenici mogu bolje koristiti svoje vreme kada su mnogi veoma zauzeti?
4. Kako održavanje uravnoteženog načina života može pomoći hrišćanima da postanu uspešniji pristavi?
5. Kako proučavanje Biblije i molitva pomažu vernicima da Hristos i Njegov dolazak budu najvažniji u njihovim mislima?
6. Koje izvore pored Biblije hrišćani mogu koristiti kako bi ostali usredsređeni na ono što je duhovno?

##### KORAK 4 — BUDITE KREATIVNI

**Samo za učitelje:**  Nove pozitivne navike ne stvaraju se lako. Nažalost, negativne navike razvijaju se previše lako. Međutim, Božji autoritet nad svim predstavlja vernikovu nepobedivu zaštitu. Pavle piše: „Sve mogu u Isusu Hristu koji mi moć daje.“ (Filibljanima 4,13)

**Aktivnosti:**
Sprovedite lični popis oblasti o kojima smo proučavali ove sedmice. U čemu leži vaša snaga? Budite iskreni kada su vaše slabosti u pitanju. Koje postupke bi trebalo da menjate? Kakve navike bi vam pomogle da održite snagu? Zapišite svoje misli.
