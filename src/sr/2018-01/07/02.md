---
title:  Pitanje jednostavnog poštenja
date:   11/02/2018
---

Pojedinost koja je svima nama zajednička jeste da ne volimo nepoštenje. Naročito ga ne volimo kada se ispoljava u drugima. Međutim, u sebi ga nije lako uočiti, a kada se to i dogodi, nastojimo da pronađemo izgovore za svoje postupke, da ih opravdamo, da umanjimo njihov značaj: O, nije to toliko strašno; to je samo sitnica; ništa važno. Sebe uglavnom možemo zavarati, ali ne i Boga.

»Nepoštenje se često nalazi u našim redovima, i to je uzrok mlakosti velikog dela onih koji kažu da veruju u istinu. Oni nisu sjedinjeni sa Hristom i sami sebe obmanjuju.« (Elen Vajt, Testimonies for the Church, 4. sveska, str. 310)

`Pročitajte Luka 16,10. Kakvo važno načelo Isus ovde spominje koje nam pomaže da uvidimo koliko je važno biti pošten, čak i »u malom«?`

Međutim, Bog zna koliko je lako da postanemo nepošteni, naročito kada se radi o onome što posedujemo. Zato nam je dao snažan lek za lečenje nepoštenja i sebičnosti, kad je reč o materijalnim dobrima.

`Pročitajte 3. Mojsijeva 27,30. i Knjige proroka Malahije 3,8. Čemu nas uče ovi tekstovi i kako nam mogu pomoći da ostanemo pošteni?`

»Poziv na zahvalnost ili darežljivost nije upućen. To je isključivo pitanje poštenja. Desetak je Gospodnji; i On nam nalaže da Mu vratimo ono što je Njegovo... Ako je poštenje bitno načelo u poslovnom životu, zar ne bismo morali da priznamo i svoju obavezu prema Bogu – obavezu koja je osnova svim ostalima?« (Elen Vajt, Vaspitanje, str. 138.139. original)

`Kako vam davanje desetka može pomoći da ne zaboravite ko, u krajnjem smislu, poseduje sve što imate? Zašto je važno da nikada ne zaboravimo ko poseduje sva naša dobra?`
