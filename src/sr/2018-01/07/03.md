---
title:  Život vere
date:   12/02/2018
---

`Pročitajte 1. Mojsijeva 22,1-12. Šta ovaj izveštaj govori o Avramovoj veri?`

Život vere nije kratkoročan događaj. Snažnim izražavanjem svoje vere samo jednom ne dokazujemo da smo zaista odani i verni hrišćani koji žive po blagodati i koji su pokriveni Hristovom krvlju.

Na primer, verski svet i dalje, posle više hiljada godina, ostaje zadivljen činom vere koji je Avram pokazao na gori Moriji u vezi sa prinošenjem Isaka na žrtvu (1. Mojsijeva 22). Ipak, ovaj čin vere Avram nije mogao samo sprovesti u delo kada mu je bilo potrebno. Njegov život vernosti i poslušnosti pre tog trenutka osposobio ga je da tako postupi. Da je bio neveran pre ovog događaja, nikada ne bi položio ovaj ispit na taj način. Takođe, nema sumnje da je čovek sa takvom verom sigurno i posle ovog događaja ostao veran.

Suština je da vera pristava, takođe, nije jednokratan događaj. Ona će vremenom ili sve više rasti i jačati ili opadati i slabiti, u zavisnosti od toga kako je onaj koji ispoveda tu veru ispoljava.

`Pročitajte tekst iz Jevrejima 12,2. Šta ovaj stih govori o Izvoru naše vere i kako je sačuvati?`

Naša jedina nada kao vernih pristava je da gledamo na »Načelnika vjere i Svršitelja Isusa, koji umjesto određene Sebi radosti pretrplje krst, ne mareći za sramotu, i sjede s desne strane prijestola Božijega« (Jevrejima 12,2). Reč »svršitelj« upotrebljena je samo u ovom jednom primeru u Novom zavetu i može se prevesti kao »usavršitelj«. To znači da je Isusova namera da našu veru dovede do zrelosti i savršenstva (Jevrejima 6,1.2). Dakle, vera, život vere, jeste dinamično iskustvo: vera raste, sazreva i povećava se.

`Kako je vaša vera vremenom rasla i sazrevala? Da li je bilo tako?`
