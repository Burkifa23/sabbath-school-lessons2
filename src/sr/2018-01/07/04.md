---
title:  Ispovedanje vere
date:   13/02/2018
---

Vera je, kao što smo videli u odeljku od ponedeljka, proces, dinamično iskustvo koje bi trebalo da se razvija i sazreva. Desetak je jedan od načina na koji Bog »završava« našu veru i dovodi je do potpunosti. Vraćanje desetka Bogu, pravilno shvaćeno, nije legalizam; kada dajemo desetak mi se ne trudimo i ne težimo da zaradimo svoj odlazak na Nebo. Umesto toga, desetak predstavlja ispovedanje vere. On je spoljašnji, vidljivi, lični izraz naše vere.
Uostalom, svako može da tvrdi da ima veru i da veruje u Boga, čak i da veruje u Isusa. Kao što znamo, »i đavoli vjeruju« u Boga (Jakov 2,19). Međutim, uzeti deseti deo svojih prihoda i vratiti Bogu? To je čin vere.

`Pročitajte tekst iz Jevanđelja po Luki 11,42. Šta znači kada Isus kaže da ne treba izostaviti davanje desetka? Kako je desetak povezan sa ostalim važnim pitanjima iz Zakona?`

Davanje desetka je ponizan izraz oslanjanja na Boga i čin poverenja da je Hristos naš Otkupitelj. To je priznanje da smo već blagosloveni »svakijem blagoslovom duhovnijem na nebesima kroz Hrista« (Efescima 1,3) i obećanjem da ćemo još više primiti.

`Pročitajte 1. Mojsijeva 28,14-22. Kako je Jakov odgovorio na Božje obećanje?`

»Božji plan odvajanja desetka je divan u svojoj jednostavnosti i pravednosti. Svako može da ga se pridržava u veri i hrabrosti, jer je po svom poreklu božanski. U njemu je spojena jednostavnost i korisnost i ne zahteva duboko učenje da bi se razumeo i sprovodio. Svako može osetiti kako svojom ulogom učestvuje u dragocenom delu spasenja. Svako može da postane Gospodnji rizničar i sredstvo preko koga se zadovoljavaju zahtevi postavljeni pred riznicu.« (Elen Vajt, Saveti o pristavskoj službi, str. 73. original)

`Na koje načine ste otkrili istinske duhovne blagoslove koji proističu iz davanja desetka? Kako je odvajanje desetka pomoglo u jačanju vaše vere?`
