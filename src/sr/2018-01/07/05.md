---
title:  'Pošteni desetak: svet Gospodu'
date:   14/02/2018
---

Često razgovaramo o davanju desetka Bogu. Međutim, kako možemo dati Bogu ono što već poseduje?

`Pročitajte 3. Mojsijeva 27,30. Koje dve važne pojedinosti pronalazimo u ovom stihu u vezi sa desetkom?`

»Desetak pripada Bogu i zato je svet. On ne postaje svet zahvaljujući zavetu ili činu posvećenja. On je svet po svojoj prirodi; pripada Go­spodu. Niko osim Boga nema pravo na njega. Niko ga ne može posvetiti Gospodu, zato što desetak nikada nije deo lične svojine.« (Angel Manuel Rodrigez, Stewardship Roots [Silver Spring, Md.: Stewardship Ministries Department, 1994], str. 52)

Mi ne činimo desetak svetim; Bog ga je nazvao svetim. On ima to pravo. Kao pristavi, vraćamo Mu što je Njegovo. Desetak je namenjen Bogu zbog posebnog zadatka. Zadržavati ga radi bilo kog drugog razloga je nepošteno. Postupak davanja svetog desetka nikada ne treba prekinuti.

`Pročitajte Jevrejima 7,2-10. Kako Pavlov ra­zgovor o desetku koji je Avram dao Melhisedeku otkriva dublji značaj desetka? Kome je Avram zapravo dao desetak?`

Dakle, kao što je Subota sveta, tako je i desetak svet. Reč »svet« znači »izdvojen za svetu upotrebu«. Subota i desetak povezani su na ovaj način. Mi izdvajamo sedmi dan Subotu kao posvećenu, kao svetu; i izdvajamo desetak kao Božju posvećenu svojinu, kao ono što je sveto.
»Bog je posvetio sedmi dan. Taj određeni deo vremena, koji je Bog lično odvojio za bogosluženje, i dalje je podjednako svet danas kao kada ga je prvi put posvetio naš Stvoritelj.

Na sličan način je i desetak od naših prihoda ’svet Gospodu’. Novi zavet ne donosi ponovo zakon o desetku, kao ni o Suboti, jer se njihova valjanost podrazumeva i njihov duboki duhovni značaj je već objašnjen... Dok mi kao narod težimo da verno damo Bogu vreme koje je On proglasio svojim, zar Mu takođe nećemo dati i deo naših sredstava koja Mu pripadaju?« (Elen Vajt, Saveti o pristavskoj službi, str. 66. original)

`Kako u svom srcu i umu možete sačuvati misao da je vaš desetak zaista »svet«?`
