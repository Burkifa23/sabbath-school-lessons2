---
title:  Pouka za učitelje
date:   16/02/2018
---

### SAŽETI PREGLED POUKE

**Ključni tekst:** 3. Mojsijeva 27,30.

**Učenici će:**
- **Saznati:** Verovaće da poštenje prema Bogu donosi snažno osećanje ličnog integriteta i razvija život ispunjen verom.
- **Osetiti:** Doživeće emocionalnu slobodu koju donosi poštenje i iskustva koja nudi oslanjanje na Boga.
- **Činiti:** Odlučiće da daju desetak iz svih prethodno navedenih razloga.

**SMERNICE ZA PROUČAVANJE:**

- **Saznati:** Imati veru da budemo pošteni u svemu
A. Zašto je važno biti pošten čak i u malim životnim stvarima?
B. Kako je poštenje povezano sa životom izgrađenim na poverenju (veri)?
C. Kako je davanje desetka povezano sa pojmovima poštenja i poverenja (vere)?

- **Osetiti:** Sloboda putem poštenja i poverenja
A. Kako nam poštenje donosi iskustvo čiste savesti?
B. Kako davanje desetka neguje atmosferu vere u Boga i oslanjanje na Njega?

- **Činiti:** Davanje desetka usavršava
A. Koje su duhovne i praktične nagrade poštenog vraćanja desetka?
B. Zašto vernici treba da se odupru iskušenju da vraćaju desetak samo kada im „odgovora“?
C. Kako je davanje desetka povezano sa probuđenjem i reformacijom?

**Zaključak:** Stara praksa poštenog vraćanja desetka potiče iz vremena patrijaraha i Isus ju je lično potvdio. Ona nudi savremenom čoveku prednost da u svom životu sarađuje sa Bogom.   

#### PROGRAM PROUČAVANJA

##### KORAK 1 — MOTIVIŠITE

**Naglasite tekst:** 3. Mojsijeva 27,30.

**Ključno načelo duhovnog rasta:** Poštenje prema Bogu iskazano u vidu davanja desetka ukazuje na poverenje koje imamo u Njega i nudi vernicima neograničene prilike za izgradnju sve jače zajednice sa Bogom.

**Samo za učitelje:**  Iskoristite sledeći biblijski izveštaj da pokažete kako Bog blagosilja svoju decu jer verno vraćaju desetak, čak i u najtežim okolnostima.

Vremena su bila teška. Ona je potrošila sva svoja sredstva. Kao i u slučaju drugih udovica tog vremena, život je u najboljem slučaju bio neizvestan. Suša je opustošila zemlju tako da su i žene čiji su muževi izdržavali njih i njihove porodice sastavljanje kraj s krajem smatrale skoro nedostižnim izazovom. Njene police bile su doslovno prazne, i ostalo joj je tek toliko da pripremi poslednji obrok za svog sina i sebe. Budućnost je zaista bila turobna.

Tada prorok Ilija stupa na scenu. Zamolio je udovicu za uslugu – za čašu vode – ali ono što čini sledeće izgleda veoma okrutno. „A Ilija joj reče: Ne boj se, idi, zgotovi kako si rekla; ali umijesi prvo meni jedan kolačić od toga, i donesi mi, pa poslije gotovi sebi i sinu svojemu.“ (1. O carevima 17,13) Međutim, zahtev je bio praćen obećanjem: „Jer ovako veli Gospod Bog Izrailjev: Brašno se iz zdjele neće potrošiti niti će ulja u krčagu nestati, dokle ne pusti Gospod dažda na zemlju.“ (1. O carevima 17,14) Udovica iz Sarepte deovala je u skladu sa svojom verom i učinila kako joj je Ilija naložio. Bog je zauzvrat nagradio njenu veru, ispunivši obećanje da će se postarati za nju i njenog sina. Isus je rekao: „Nego ištite najprije carstva Božijega.“ (Matej 6,33) Lekcija za ovu sedmicu nas isto tako poziva da najpre tražimo Božje carstvo pošteno vraćajući desetak; ali i povezuje taj poziv sa božanskim obećanjem koji izgrađuje našu veru.

**Uvodni razgovor:**  Zamolite jednog ili dva člana razreda da ispričaju savremeno iskustvo o izgradnji vere, o ljudima koji su mislili da nisu u mogućnosti da pošteno vrate desetak, ali koji su to učinili verom i bili nagrađeni zahvaljujući Božjoj vernosti.

##### KORAK 2 — ISTRAŽITE

**Samo za učitelje:**  Božja vernost nikada nije naizvesna, ali se uvek sumnja u nju. Da li je ovo oksimoron?

Moramo reći, za one koji su izabrali život vere, da je Božja vernost odolela ispitu vremena. Iz naraštaja u naraštaj Božji posvećeni sledbenici uviđali su da je Bog veran. Za njih Božja vernost nikada nije neizvesna. Čak i usred nezamislive nesreće, Jov je uzviknuo: „Gle, da me i ubije, opet ću se uzdati u Nj.“ (O Jovu 13,15)

Međutim, u Boga se uvek sumnja, jer u svakom narednom naraštaju On mora Sebe ponovo da dokazuje. Bog je spreman na to. Čini se da je On čak ispunjen zadovoljstvom zbog toga, jer Malahija piše: „Okušajte me u tom“, kaže svemogući Bog, „hoću li vam otvoriti ustave nebeske i izliti blagoslov na vas da vam bude dosta.“ (Malahija 3,10) Psalmista govori: „Ispitajte i vidite kako je dobar Gospod; blago čovjeku koji se uzda u Nj.“ (Psalam 34,8) Bog se raduje da svakom naraštaju pokaže svoju pouzdanost. On poziva svaki naraštaj da uzvrati poštenim davanjem desetka.

**BIBLIJSKI KOMENTAR**

**I Pitanje poštenja**
(Podsetite se u razredu sledećih tekstova: 3. Mojsijeva 27,30; Malahija 3,8-12; Luka 16,10; Jevrejima 7,2-10)

Pismo kaže da je desetak „svetinja Gospodu“ (3. Mojsijeva 27,30) Pojam svetosti ukorenjen je u jevrejskoj reči kadosh, koja znači „odvojiti“. Drugim rečima, određene stvari su izdvojene ili odvojene iz svakodnevne uobičajene upotrebe za posebne ili svete ciljeve. Taj deo prihoda koji nazivamo desetak uopšte ne pripada verniku. Božanskim određenjem, tih 10 procenata je Božje od samog početka. Mi ga ne činimo svetim time što ga dajemo. On je svet – odvojen u Božje svrhe – bilo da ga mi vratimo ili ne.

Pretpostavimo da prolaznik na ulici pronađe koverat u kome se nalazi 2000 funti. Iz obične pristojnosti bismo rekli da koverat pripada nekom drugom i da novac treba vratiti pravom vlasniku. To je jednostavno pitanje poštenja. Ne bismo tvrdili da je pronalazač išta dao vlasniku, jer koverat od samog početka nije pripadao njemu. Što se tiče desetka, mi ništa ne dajemo Bogu, jer Njemu to već s pravom pripada. Mi mu zapravo vraćamo ono što pripada Njemu, što je pitanje integriteta.

Malahija izjavljuje: „Eda li će čovjek zakidati Boga? A vi Mene zakidate, i govorite: U čemu Te zakidamo? U desetku i prinosu.“ (Malahija 3,8) Kada zadržimo za sebe ono što pripada Bogu, mi zakidamo Boga. Međutim, mi, takođe, uskraćujemo sebi najmanje dve pojedinosti: 1) priliku da gradimo veru koja nastaje kada imamo poverenja da će Bog blagosloviti preostalih 90 procenata i 2) priliku za ulaganje u ono što je nebesko. Isus je rekao: „Ne sabirajte sebi blaga na zemlji, gdje moljac i rđa kvari, i gdje lupeži potkopavaju i kradu. Nego sabirajte sebi blago na Nebu, gdje ni moljac ni rđa ne kvari, i gdje lupeži ne potkopavaju i ne kradu. Jer gdje je vaše blago, ondje će biti i srce vaše.“ (Matej 6,19-21)

**Razmislite o ovome:**
Šta prema Malahijinim rečima znači zakidati Boga? U kojim još oblastima hrišćani zakidaju Boga u onome što je s pravom Njegovo?

**II Pitanje vere**
(Podsetite se u razredu sledećih tekstova: 1. Mojsijeva 22,1-12; 28,14-22; Luka 11,42; Jevrejima 12,2)

Reč koja se u Novom zavetu obično prevodi kao „vera“, pistis, ponekad se posmatra sa gledišta vernosti ili sa tačke verovanja. Glagolski oblik, pisteuein, obično se prevodi kao „verovati“. U praktičnom smislu, i verovanje (vera) i vernost uključeni su u odnos Boga i čoveka. Ponekad se „verovanje“ shvata kao slaganje sa određenim iskazom, dok se „vera“ shvata kao slaganje sa određenim iskazom ujedinjeno sa poverenjem.

Sledeća priča ilustruje razliku između verovanja i vere. Poznati hodač po užetu razapeo je uže iznad Nijagarinih vodopada. Veliko mnoštvo okupilo se da posmatra ovaj nečuveni poduhvat. Ovaj smeo čovek upitao je prisutne koliko njih veruje da može preći preko užeta bez pada. Mnogi su podigli ruku. To je bilo verovanje kao slaganje sa određenim iskazom. Zatim je upitao ko je spreman da ga on ponese preko užeta. U pitanju je bila vera kao slaganje ujedinjeno sa poverenjem. Ovaj drugi primer poverenja je jedino što se nas tiče, jer samo slaganje ne obuhvata otkupljenje. Pismo kaže da čak i đavoli veruju i drhte (Jakov 2,19). Tako vera, kao verovanje u Boga, i vernost, kao demonstracija tog verovanja, mogu da se posmatraju kao dve strane istog novčića.

Kao što je ranije rečeno, odnosi su dvosmerna ulica. Možemo li se uzdati u Boga? Može li se Bog pouzdati u nas? Kad je reč o desetku Bog otpočinje odnos sa nama „ulazeći u rizik“. On obezbeđuje 100 procenata, pitajući se da li nam može verovati da ćemo vratiti deseti deo (desetak). Vraćajući desetak pokazujemo poverenje da možemo živeti isto ili bolje sa 90 procenata uz Božju brigu nego sa 100 procenata boreći se sami.

**Razmislite o ovome:**
Šta nas vera pokazana prilikom davanja desetka uči o veri uključenoj u spasenje?

##### KORAK 3 — PRIMENITE

**Samo za učitelje:**  U kojoj meri se krst nalazi u vašem novčaniku? Hrišćani tvrde da se spasenje stiče samo verom. Vernici kažu da naši napori ne mogu ni najmanje doprineti spasenju. Moramo se jedino uzdati u Boga. To je poruka krsta. Međutim, kada je reč o finansijama, čini se da se poruka menja. Ona glasi: „Bog brine o onima koji se brinu o sebi.“ Mnogi se ponašaju tako kao da se u određenoj meri uzdaju u Boga, ali da više veruju svojim novčanicima.

**Za razmišljanje/primenu**
1. Kako je naša navika u davanju desetka povezana sa stvarnim iskustvom spasenja?
2. Kako vernici mogu biti sigurni da su njihovi izrazi vere udruženi sa delima podnošenja žrtve?
3. Kako pošteno vraćanje desetka zapravo može da podstakne duhovni napredak?
4. Kako pošteno vraćanje desetka zapravo može uticati na nevernike da istražuju izveštaj o Isusu?
5. Kako je davanje desetka povezano sa Hristovim pozivom: „Ištite najprije carstva Božijega.“ (Matej 6,33)

##### KORAK 4 — BUDITE KREATIVNI

**Samo za učitelje:**  Davanje desetka je duhovna odluka koja obuhvata poštenje i veru. Tekst iz 11. poglavlja Jevrejima poslanice nam kaže da je nemoguće ugoditi Bogu bez vere. Takođe, bilo bi teško reći da je moguće ugoditi Bogu bez poštenja. Ohrabrite članove razreda da dožive oba.

**Aktivnosti:**
Za one koji trenutno daju desetak: Davanje desetka može postati obična navika. Da li tražimo od Boga da umnoži naše blagoslove i da li zaista očekujemo od Njega da otvori ustave nebeske? Budite hrabri. Tražite od Boga nešto posebno što će proslaviti Njegovo ime.
Za one koji ne daju desetak: Pokušajte da dajete desetak. Beležite blagoslove koje primate i podelite to sa ostalima.
