---
title:  Probuđenje, reformacija i desetak
date:   15/02/2018
---

Judino pleme doživelo je procvat za vreme duge vladavine cara Jezekije. Izrailj još od vremena Davidove i Solomunove vladavine nije uživao Božje blagoslove u takvoj meri. U 2. Dnevnika 29-31. zabeležen je izveštaj o Jezekijinom probuđenju i obnovljenju: »I činjaše što je pravo pred Gospodom.« (2. Dnevnika 29,2). »Tako bi povraćena služba u domu Gospodnjem.« (2. Dnevnika 29,35) Pasha se počela slaviti (2. Dnevnika 30,5). »I bi veselje veliko u Jerusalimu.« (2. Dnevnika 30,26) Neznabožački likovi, oltari i visine bili su uništeni (2. Dnevnika 31,1). Posledica iznenadnog probuđenja srca i reforme životnih navika bilo je donošenje obilnih priloga i desetaka (2. Dnevnika 31,4.5.12).

`Nemija daje još jedan primer probuđenja, reforme i davanja desetka. Pročitajte tekst iz Knjige proroka Nemije 9,2.3. Šta je značilo probuđenje srca? Pročitajte 13. poglavlje Knjige proroka Nemije. Kada je Nemija sproveo reforme u »domu Boga našega« (Nemija 13,4), šta su Judejci doneli (Nemija 13,12)?`

»Probuđenje i reformacija dva su različita pojma. Probuđenje znači obnavljanje duhovnog života, oživljavanje sila uma i srca, vaskrsenje iz duhovne smrti. Reformacija označava reorganizaciju, promenu u idejama i stavovima, navikama i praksi.« (Elen Vajt, Christian Service, str. 42)

Probuđenje, reformacija i davanje desetka tesno su međusobno povezani. Bez prilaganja desetka, probuđenje i reformacija su mlaki, ako se to uopšte može nazvati probuđenjem. Mi kao hrišćani često stojimo po strani ne radeći ništa kada bi aktivno trebalo da se uključimo u Gospodnje delo. Probuđenje i reformacija zahtevaju po­svećenost, a davanje desetka je deo tog posvećenja. Ako zadržimo za sebe ono što Bog traži od nas, ne možemo očekivati da On odgovori na ono što mi tražimo od Njega.

Probuđenje i reformacija se javljaju u Crkvi, ne izvan nje (Psalam 85,6). Moramo tražiti Boga da bismo doživeli probuđenje (Psalam 80,19) i reformaciju »prvih dela« (Otkrivenje 2,5). Reformacija mora da se dogodi u vezi sa tim šta zadržavamo i šta vraćamo Bogu.

Nisu samo dela važna, već i namere srca i osećanja koja otkrivaju pobude i posvećenost. Rezultati će se ogledati u jačoj veri, oštrijem duhovnom vidu i obnovljenom poštenju.
