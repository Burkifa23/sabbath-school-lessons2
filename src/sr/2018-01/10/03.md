---
title:  Učenje o Svetinji
date:   05/03/2018
---

Obično ne razmišljamo o Svetinji u okviru pristavske službe. Ipak, veza postoji, jer je Svetinja veoma važan činilac u našem si­stemu verovanja, a pristavska služba je deo tog sistema. »Temelj naše vere je pravilno razumevanje (Hristove) službe u nebeskoj Svetinji.« (Elen Vajt, Evangelizam, str. 221. original) Od najvećeg je značaja da shvatimo ulogu pristavske službe u svetlosti ovog biblijskog pojma.

U 1. O carevima 7,33. opisan je kolski točak. Prikazaćemo učenje o Svetinji kao glavčinu točka. Glavčina se spaja sa osovinom i pruža veću čvrstinu točku dok se okreće. Iskusivši smrt i pobedonosno vaskrsenje (2. Timotiju 1,10), Hristos je zahvaljujući svojoj smrti postao temelj službe u Svetinji (Jevrejima 6,19.20) i pruža čvrstinu našoj veri. On iz Svetinje služi u našu korist ovde na Zemlji (vidi: Jevrejima 8,1.2).

»Oslanjajući se na princip Sola Scriptura (samo Biblija), biblijski adventizam gradi svoj doktrinarni sistem iz opšteg gledišta učenja o Svetinji.« (Fernando Kanale, Secular Adventism? Exploring the Link Between Lifestyle and Salvation [Lima: Peru, Peruvian Union University, 2013), str. 104.105)

`Šta sledeći stihovi govore o Isusovoj službi u Svetinji? 1. Jovanova 2,1; Jevrejima 4,14-16; Otkrivenje 14,7.`

Učenje o Svetinji pomaže da otkrijemo uzvišenu istinu o spasenju i otkupljenju, koja se nalazi u središtu celokupne hrišćanske teologije. U Svetinji ne zapažamo samo Hristovu smrt podnetu za nas, već i Njegovu službu u nebeskoj Svetinji. Takođe, u Svetinji nad svetinjama možemo videti važnost Božjeg zakona i stvarnost konačnog suda. Glavno u svemu tome je obećanje o otkupljenju koje nam je omogućeno prolivanjem Isusove krvi.

Uloga pristavske službe je odražavanje života koji se drži uzvišene istine o spasenju, otkrivene u učenju o Svetinji. Što dublje shvatamo šta je Hristos učinio za nas i šta sada čini u nama, bliže ćemo prići Hristu, Njegovoj službi, misiji, učenju i planovima koje ima za one koji u svom životu primenjuju načela pristavske službe.

`Pročitajte tekst iz Jevrejima 4,14-16. Šta pronalazimo u ovom tekstu vezano za svoju borbu sa grehom, sobom i sebičnošću? Kako primamo snagu i nadu iz ovih datih obećanja?`
