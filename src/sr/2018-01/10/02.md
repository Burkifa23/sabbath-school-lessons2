---
title:  Hristos kao središte
date:   04/03/2018
---

Isus je središnja ličnost u celoj Bibliji (Jovan 5,39), i zato treba da sagledamo u kakvom smo odnosu sa Njim. On je platio kaznu za greh i »otkup je za mnoge« (Marko 10,45). Isus ima svu vlast na Nebu i na Zemlji (Matej 28,18), i sve je u Njegovim rukama (Jovan 13,3). Njegovo ime je uzvišenije od svih ostalih, i jednoga dana svako koleno pokloniće se pred Njim (Filibljanima 2,9-11).

»Isus je živo središte svega.« (Elen Vajt, Evangelizam, str. 186. original)

Hristos je srž naše pristavske službe i izvor naše sile. Za­hvaljujući Njemu mi vodimo život vredan življenja, pokazujući svima da je On glavno središte našeg života. Pavle je doživeo mnoge nevolje, ali bez obzira gde se nalazio ili šta mu se događalo, njegova najviša životna vrednost bila je sledeća: »Jer je meni život Hri­stos, a smrt dobitak.« (Filibljanima 1,21)

`Pročitajte sledeće tekstove: Kološanima 1,16-18; Rimljanima 8,21; 2. Korinćanima 5,17. Šta ovi tekstovi govore o središnjoj Isusovoj ulozi u svemu što se nas tiče?`

Nema iskrene pristavske službe ako Hristos nije u nama (Galatima 2,20). On je središte »blažene nade« (Titu 2,13), »I On je prije svega, i sve je u Njemu« (Kološanima 1,17). Upravo kao što je osovina središte točka i nosi težinu kola, Hristos je središte u životu svakog pristava. Kao što čvrsta osovina pruža stabilnost, omogućavajući točkovima da se okreću, Isus je, takođe, čvrsto i postojano središte našeg hrišćanskog iskustva (Jevrejima 13,8). Njegov uticaj treba da deluje na sve što mislimo i činimo. Svi vidovi pristavske službe okreću se oko Hrista i u Njemu pronalaze svoje uporište.

»Jer bez Mene ne možete činiti ništa.« (Jovan 15,5) U središtu pristavske službe ne nalazi se beznačajna praznina već živi Hri­stos, koji deluje u nama u naporu da oblikuje naš karakter sada i za svu večnost.

`Jedno je reći da je Isus suština našeg života, a drugo živeti u skladu sa tim. Kako možete biti sigurni da Isus zaista živi u vama kao što je obećao da će živeti ako Mu to dozvolite?`
