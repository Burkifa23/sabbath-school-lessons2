---
title:  Pouka za učitelje
date:   09/03/2018
---

### SAŽETI PREGLED POUKE

**Ključni tekst:** 1. Petrova 1,15.16.

**Učenici će:**
- **Saznati:** Shvatiće svrhu pristavske službe i svoju ulogu kao Božjeg pristava.
- **Osetiti:** Razumeće širinu pojma pristavske službe i vezu koja postoji između nje i velikih istina Svetog pisma.
- **Činiti:** Božjom blagodaću dozvoliće da koncept i vršenje pristavske službe oblikuje njihov karakter po Hristovom obličju.

**SMERNICE ZA PROUČAVANJE:**

- **Saznati:** Uzvišene biblijske istine
A. Kako nam postavljanje Hrista kao središnje teme pristavske službe pomaže da izbegnemo krajnosti legalizma?
B. Kako je sistem Svetinje povezan sa idejom pristavske službe?
C. Zašto je važno da sva učenja budu utemeljena na Hristu?
D. Kakvu ulogu vernici koji žive u poslednjim danima imaju kao pristavi Božje konačne poruke svetu?

- **Osetiti:** Božji saradnici
A. Kako vernici mogu osetiti važnost svoje uloge kao pristava evanđeoske poruke?
B. Kako hrišćani mogu u potpunosti shvatiti Božji poziv da budu verni pristavi?

- **Činiti:** Religija na delu
A. Kakve prepreke moramo dozvoliti da Bog ukloni da bismo postali verni pristavi?
B. Kakav odnos vlada između biblijske doktrine i našeg posvećenja?

**Zaključak:** Veoma često hrišćani su skloni da razdvajaju učenja Svetog pisma od praktičnog hrišćanstva ili makar da zanemaruju odnos između njih. Pristavska služba stavlja pred nas izazov da kao pristavi volje Božje ponovo razmislimo o ovoj dihotomiji.

#### PROGRAM PROUČAVANJA

##### KORAK 1 — MOTIVIŠITE

**Naglasite tekst:** 1. Petrova 1,15.16.

**Ključno načelo duhovnog rasta:** Pristavska služba predstavlja široki koncept koji nas poziva da stavimo sve pod vlast Isusa Hrista. Kao vernici moramo postati pristavi Božje volje svetu.

**Samo za učitelje:**  Pomozite svojim učenicima da shvate šta znači biti pristav ne samo materijalnih dobara i položaja, već i istine.

**Uvodna aktivnost:**Opišite kako je Svetinja izgledala, njena odeljenja i nameštaj u svakoj prostoriji. Razmišljajte o duhovnom značaju svakog predmeta i radu prvosveštenika u svakoj fazi službe u svim odeljenjima. Ukoliko mogućnosti dozvoljavaju, donesite u razred sliku ili model Svetinje kao vizuelnu pomoć prilikom razgovora.

Za razgovor:
Šta učenje o Svetinji otkriva o središnjem mestu koje Hristos zauzima u našoj veri? Čemu nas učenje o Svetinji uči o Hristovoj posredničkoj službi u našu korist? Kako su načela pristavske službe povezana sa učenjem o Svetinji?

##### KORAK 2 — ISTRAŽITE

**Samo za učitelje:**  Naglasite da je središte celokupne hrišćanske doktrine Hristos. Teme o pomirenju – od Adamovog pada do suda i konačnog obnovljenja svih stvari, kao što je prikazano kroz stari sistem Svetinje – veoma su bliske. Za adventističke hrišćane konačni izraz ovih hrišćanskih učenja povezan je u Trostrukoj anđeoskoj vesti iz 14. poglavlja Otkrivenja. Naša uloga kao pristava Jevanđelja jeste da predstavimo ovu poruku svetu u okviru pripreme za Hristov dolazak.

**BIBLIJSKI KOMENTAR**

**I Učenje o Svetinji i načela pristavske službe**
(Podsetite se u razredu sledećih tekstova: Jevrejima 4,14-16; 6,19.20; 8,1.2)

Učenje o Svetinji obuhvata najuzvišenije preobražavajuće istine za poslednje vreme. Ako je ispravno predstavljena, Svetinja proširuje naše shvatanje plana spasenja i načela pristavske službe. Međutim, pre nego što možemo da razumemo vezu između spasenja i načela pristavske službe onako kako to Svetinja uči, prvo treba da shvatimo značaj samog učenja o Svetinji, uključujući i važnost naše vere.

Ono što je najvažnije da bismo shvatili važnost istine o Svetinji jeste uviđanje da je Bog svoj narod učinio čuvarima istina za poslednje vreme na koje Svetinja ukazuje. Čuvanje ovih istina koje menjaju život dodeljuje nam najsvetiju odgovornost da ih objavimo duhovno uništenom svetu. „Svi oni koji su primili svetlost o ovim pitanjima, treba da svedoče o velikim istinama koje im je Bog poverio. Svetilište na Nebu je veliko središte Hristovog dela u korist ljudi. Ono je značajno za svaku dušu koja živi na Zemlji. Ono nam otvara pogled na plan otkupljenja, dovodi nas do samog svršetka vremena i otkriva pobedonosni ishod sukoba između pravednosti i greha. Zato je veoma važno da svi temeljito istraže ove istine i postanu sposobni da odgovore svakome koji ih zapita za razloge njihove nade.“ (Elen Vajt, Velika borba, str. 488.489. original)

Ovim rečima nadahnuto pero navodi razlog zašto je učenje o Svetinji u središtu naše vere: posredničko delo Isusa kao našeg vernog prvosveštenika. Elen Vajt dalje utvrđuje važnost Hristovog posredničkog dela za naše otkupljenje. „Hristovo posredovanje za čoveka u nebeskom Svetilištu je isto tako bitno za plan spasenja kao što je bila Njegova smrt na krstu... Isus je otvorio put do Očevog prestola i Njegovim posredovanjem iskrene težnje svih koji verom dolaze pred Njega, mogu biti predstavljene Bogu.“ (str. 489. original)

Međutim, Hristos nije samo naš Posrednik. On je i naš Sudija. Njegovo delo kao našeg Zastupnika, zajedno sa istražiteljskim radom kao našeg Sudije, tesno su isprepletani. Kroz Njegovo posredničko delo u Svetinji, vidimo da Onaj koji nam sudi ujedno je i Onaj koji se moli za naš život. Učenje o Svetinji ukazuje kako Hristova služba miri različita dela naizgled suprotnih dužnosti.

Delo suda će osloboditi pravedne krivice i na kraju ukloniti greh iz Svetinje. Međutim, pre nego što ijedan od ovih ciljeva može biti ostvaren, „moraju biti ispitane knjige izveštaja da bi moglo biti odlučeno ko je, pokajanjem i verom u Hrista, stekao pravo na blagoslove pomirenja. Čišćenje Svetilišta, prema tome, obuhvata i delo istrage – delo suđenja. Ovo delo biće obavljeno pre nego što Hristos bude došao da izbavi svoj narod; jer kada bude došao, i nagrada će biti s Njime da svakome može dati prema njegovim delima (Otkrivenje 22,12).“ (str. 422. original)

Hristov dolazak, o kome se govori u Otkrivenju, predstavljen je brakom na drugim mestima u Bibliji. Simbol svadbene večere ili gozbe, pre samog braka, koristi se u Pismu da opiše istražni sud pre Drugog dolaska. „Hristov dolazak kao našeg Poglavara Svešteničkog u svetinju nad svetinjama da očisti Svetilište, opisan u knjizi proroka Danila 8,14... predstavljen je i dolaskom ženika na svadbu, u Hristovoj kratkoj priči o deset devojaka iz 25. poglavlja Jevanđelja po Mateju.“ (str. 426. original)

„U kratkoj priči zapisanoj u Jevanđelju po Mateju 22. poglavlju, upotrebljena je ista slika svadbe, a predadventni sud jasno je stavljen u vreme pre svadbe. Pre svadbe car dolazi da vidi goste, da ustanovi da li su svi odeveni u svadbeno ruho, u neokaljanu odeću karaktera opranog i ubeljenog u krvi Jagnjetovoj (Matej 22,11; Otkrivenje 7,14). Onaj koji se našao bez svadbenog ruha bio je izbačen, dok su svi za koje je prilikom pregleda ustanovljeno da imaju prikladnu odeću, bili prihvaćeni pred Bogom i proglašeni dostojnim da dobiju deo u Njegovom carstvu i sednu na Njegov presto. Ovo delo ispitivanja karaktera, određivanja ko je spreman za Božje carstvo, predstavlja delo predadventnog suda, završno delo službe u nebeskom Svetilištu.“ (str. 428. original)

Prema tome, zapažamo da delo suda predstavlja ispitivanje karaktera Božjeg naroda, što je simbolično predstavljeno svadbenim ruhom. Činjenica da je sud prikazan kao svadbena gozba, ili večera, pre venčanja, ili Drugog dolaska, kazuje da se istražni sud „dade Svecima Višnjega“, kako kaže Danilo (7,22). Ipak, kako je ovaj istražni sud karaktera Božjeg naroda sa svojom povoljnom presudom posebno povezan sa pristavskom službom, temom našeg proučavanja?

Nadahnuto pero jasno rasvetljava ulogu pristavske službe u istražnom sudu. „Na sudu će se ispitati upotreba svakog talenta. Kako smo se služili kapitalom koji nam je Nebo poverilo? Hoće li Gospod prilikom svog dolaska primiti svoje s dobitkom? Da li smo iskoristili snage koje su nam darovane, svoje ruke, svoje srce, i svoj um, na slavu Bogu i blagoslov svetu? Kako smo upotrebili svoje vreme, svoje pero, svoj glas, svoj novac, svoj uticaj? Šta smo učinili za Hrista u ličnosti siromaha, progonjenoga, siročeta, udovice? Bog nas je učinio čuvarima svoje svete Reči; šta smo učinili sa svetlošću i istinom koje smo dobili da bismo ljude umudrili za spasenje? Samo ispovedanje vere u Hrista nema nikakve vrednosti, jedino ljubav koja se pokazuje delima biće prihvaćena kao prava ljubav. U očima Neba ljubav daje vrednost svakom delu. Sve što je učinjeno iz ljubavi, bez obzira koliko neznatno po oceni ljudi, Bog će prihvatiti i nagraditi.“ (str. 487. original)

**Razmislite o ovome:**
U poslednjem navodu autor postavlja šest pitanja kojima možemo ispitati svoju dušu. Recimo da vaše ime u ovom trenutku dođe na red na sudu. Kakvi bi bili odgovori na ova pitanja?

##### KORAK 3 — PRIMENITE

**Samo za učitelje:**  Isus je izjavio da će Njegovo Jevanđelje biti propovedano za svedočanstvo svim narodima i tada će doći kraj (vidi: Matej 24,14). Izjava je nedvosmislena. Ne kaže: „Ako propovedate Jevanđelje, tada će doći kraj.“ Izjava je proročka, ne uslovna. Isus kaže da će se Jevanđelje propovedati i da će kraj doći. Jedino pitanje koje ostaje vernicima jeste sledeće: Da li ćemo biti deo ovog velikog dela ili ne?

**Za primenu:**
1. Kako će verni pristavi maksimalno posvetiti vreme svom glavnom duhovnom pozivu?
2. Zašto je važno imati uverljivu, jasnu predstavu o istini?
3. Kako se hrišćani mogu sačuvati od onih sklonosti koje ih udaljavaju od centralne poruke i okupiraju ih sporednim pitanjima?

##### KORAK 4 — BUDITE KREATIVNI

**Samo za učitelje:**  Ratari znaju da sejanje prethodi žetvi. Hrišćani očekuju veliku žetvu u poslednje vreme. Šta to očekivanje nagoveštava o duhovnom sejanju?

**Aktivnosti:**
1. Isplanirajte aktivnosti vezane za duhovno sejanje sa prijateljima.
2. Odredite šta je posvećenje u odnosu na pristavsku službu.   
