---
title:  Trostruka anđeoska vest
date:   07/03/2018
---

Bog je samo dva puta upozorio svet na katastrofu koja se bliži: jednom je opomenu uputio Noju (1. Mojsijeva 6,13-18; Matej 24,37), a drugi put je opomenu uputio preko Trostruke anđeoske vesti (Otkrivenje 14,6-12). Ove poruke povlače zavesu i otkrivaju jedinstveno sagledavanje budućih događaja u svetu. Naše razumevanje ovih poruka se produbljivalo tokom vremena, ali poruka i nalog i dalje glase da se oprav­davamo verom u Hrista, što je »neosporno vest trećeg anđela«. (Elen Vajt, Evangelizam, str. 190. original) Drugim rečima, u središtu naše sadašnje poruke, poruke koju smo pozvani da objavljujemo svetu, nalazi se Isus i Njegova velika žrtva prineta za nas.

`Pročitajte tekst iz Otkrivenje 14,6-12. Šta je suština ovih poruka? Šta one poručuju svetu? Kakva odgovornost leži na nama u vezi sa ovim porukama, i kako se pristavska služba uklapa u to­?
 `
Naša misija kao adventističkih hrišćana je da izložimo istinu Trostruke anđeoske vesti u okviru pripreme za Drugi Hristov dolazak. Ljudi moraju imati priliku da odluče o večnosti. Uloga pristav­ske službe je saradnja sa Bogom u misiji (2. Korinćanima 5,20; 6,1-4).

»U posebnom smislu, adventistički hrišćani postavljeni su u svetu da budu stražari i nosioci videla. Njima je povereno poslednje upozorenje svetu koji propada. Njih je obasjala prekrasna svetlost iz Božje reči. Njima je dodeljen posao najsvečanije vrste – objavljivanje Prve, Druge i Treće anđeoske poruke. Nema nijednoga drugoga posla koji bi bio tako važan. Oni ničemu drugome ne smeju dozvoliti da zaokupi njihovu pažnju.« (Elen Vajt, Testimonies for the Church, 9. sveska, str. 19)

Obruč točka je blizu tačke dodirivanja sa tlom i predstavlja misiju Trostruke anđeoske vesti. Njen zadatak je da u teološkom smislu ne zađemo sa pravog puta i da utvrdi našu odgovornost u događajima poslednjih dana. Mi treba da budemo pristavi ove poruke, objavljujući je svetu.

`Dok razmišljamo o događajima poslednjih dana, veoma je lako da upadnemo u zamku određivanja datuma. Oni imaju svoju ulogu, ali kako, dok nastojimo da propovedamo ovu poruku svetu, možemo biti sigurni da Isus i žrtva koju je podneo zauzimaju pravo mesto u našem životu? `
