---
title:  Pristavska služba
date:   08/03/2018
---

Hristos želi da živimo svetim životom. Njegov život je oličenje svetosti i kako suštinska pristavska služba treba da izgleda (Jevrejima 9,14). Svojim životom i svim što nam je povereno treba da upravljamo po Božjoj volji. Pristavska služba je izraz te svetosti.

`Uporedite sledeće tekstove: 1. Petrova 1,15.16. i Jevrejima 12,14. Šta znači »biti svet« i »svetost«? Kako se to odnosi na našu pri­stavsku službu?`

Rimljani su ustanovili da će kolski točak trajati duže ako se sloj gvožđa izlije oko obruča točka. Majstori su zagrevali metal da bi se dovoljno raširio i izlio duž obruča. Pod uticajem hladne vode skupljao se i čvrsto prianjao. Tako je gvozdeni obruč bio u dodiru sa tlom dok se točak okretao.

Gvozdeni sloj na obruču može da predstavlja pojam pristavske službe. Ovo je trenutak istine, kada naš duhovni život dolazi u dodir sa svakodnevnim životom, kada se naša vera susreće sa životnim usponima i padovima kroz uspehe i neuspehe, kada naša verovanja postaju stvarna u žestokim borbama iz svakodnevnog života. Pri­stavska služba je spoljašnji omotač, pokazatelj ko smo i šta činimo. Ona svedoči o našem ponašanju i o tome koliko dobro upravljamo svojim životom. Naša svakodnevna dela koja  otkrivaju Hrista su poput gvožđa na točku koji dodiruje tlo.

Dela imaju snažan uticaj i moraju biti pod upravom posvećenosti Hristu. Treba da živimo u sledećem uverenju i obećanju: »Sve mogu u Isusu Hristu, koji mi moć daje.« (Filibljanima 4,13)

»Posvećenje duše delovanjem Svetog Duha u stvari je usađivanje Hristove prirode u ljudsku prirodu. Evanđeoska Hristova religija je život – živo, aktivno načelo. To je Hristova blagodat otkrivena u karakteru i izražena dobrim delima. Načela Jevanđelja ne mogu se odvojiti od bilo kojeg dela praktičnog života. Svaka oblast hrišćanskog iskustva i rada mora da bude slika Hristovog života.« (Elen Vajt, Pouke velikog Učitelja, str. 384. original)

`Osvrnite se na svoj svakodnevni život, svakodnevno iskustvo. Šta u vašem životu otkriva činjenicu da je Hristos u vama, da deluje u vama, stvarajući od vas novog čoveka? Kakve odluke treba da donesete da bi se Njegova svetost otkrila u vama? `
