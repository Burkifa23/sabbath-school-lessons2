---
title:  Hristocentrična verovanja
date:   06/03/2018
---

Učenje o Svetinji je važno, jer je u njemu prikazana uzvišena istina o spasenju i značenju krsta. Sva naša učenja, na ovaj ili onaj način, moraju biti povezana sa obećanjem Jevanđelja i spasenjem. Poput žbica na točku, druga učenja proizlaze iz uzvišene istine o spasenju verom u Hrista.
»Hristova žrtva kao pomirenje za greh je velika istina oko koje se roje sve ostale istine... Oni koji proučavaju Otkupiteljevu uzvišenu žrtvu rastu u blagodati i znanju.« (Elen Vajt, The SDA Bible Commentary, 5. sveska, str. 1137)

`Šta je Isus mislio da kaže kada je Sebe nazvao »istinom« u Jovan 14,6? Uporedite ovaj stih sa tekstom iz Jovan 17,17. Kako treba da se odnosimo prema Istini? 3. Jovanova 1,3.`

Naša doktrinarna verovanja utiču na to ko smo i u kom pravcu idemo. Doktrine nisu samo apstraktne teološke ideje; svaka prava doktrina utemeljena je u Hristu, i svaka na različite načine treba da utiče na naš način života. U stvari, mogli bismo opravdano reći da je naš identitet kao adventističkih hrišćana ukorenjen u našim doktrinarnim učenjima više nego u bilo čemu drugom. Učenja koja proističu iz Biblije su, dakle, ta koja nas čine da budemo ono što jesmo kao adventistički hrišćani.

Uloga pristavske službe je da nam pomogne da živimo u skladu sa istinom kakva je u Isusu, i da pozitivno utiče na naš kvalitet života. »Jer Ga čuste i u Njemu se naučiste, kao što je istina u Isusu, da odbacite, po prvome življenju, staroga čovjeka, koji se raspada u željama pravarljivijem: I da se obnovite duhom uma svojega, i obučete u novoga čovjeka, koji je sazdan po Bogu u pravdi i u svetinji istine.« (Efescima 4,21-24)

U ovom tekstu pronalazimo šta znači ne samo poznavati istinu, već i živeti u skladu sa njom. Biti pristav ne znači samo verovati u određena učenja, ma koliko ta učenja bila istinita; biti pristav znači primeniti te istine u svom životu i u svom odnosu sa drugim ljudima.
