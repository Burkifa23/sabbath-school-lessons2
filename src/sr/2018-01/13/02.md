---
title:  Pristavska služba i pobožnost
date:   25/03/2018
---

Pobožnost je široka tema. Pobožni ljudi žive svetim životom (Titu 1,1), postajući slični Hristu svojom predanošću i delima koja su po Njegovoj volji (Psalam 4,3; Titu 2,12). Pobožnost je dokaz prave vere i prima obećanje o večnom životu. Nijedna filozofija, bogatstvo, slava, moć ili prava koja stičemo rođenjem ne nude takvo obećanje.

`Pročitajte tekst iz 2. Timotiju 3,1-9. Na šta Pavle ovde upozorava, a što je neposredno povezano sa životom vernog pristava?`

U Knjizi o Jovu opisan je Jovov karakter i njegova dela. Prikazano je kako se pobožan život otkriva čak i u patnji. Takođe, pokazuje koliko ga sotona prezire. Čak i Bog ističe da nije bilo čoveka poput Jova sa takvom verom i načinom života (O Jovu 2,3).

»Bijaše čovjek u zemlji Uzu po imenu Jov; i taj čovjek bijaše dobar i pravedan, i bojaše se Boga, i uklanjaše se oda zla.« (O Jovu 1,1) Dakle, vidimo čoveka koji svoju veru nije izražavao samo rečima ili verskim obredima, iako to jeste bio deo njegovog života (O Jovu 1,5). Strah Božji ispoljavao se u celokupnom životu pobožnosti, čak i usred strašnih iskušenja. Biti pobožan ne znači da smo savršeni, već da odražavamo savršenstvo u svojoj sferi delovanja.

`Pročitajte tekst Jezekilj 14,14. Šta ovaj tekst svedoči o karakteru spomenutih ljudi? Šta imaju zajedničko što treba uočiti i u svima nama?`

Pristavska služba je zaista izraz pobožnog života. Verni pri­stavi nemaju samo obličje pobožnosti. Oni jesu pobožni, a ova pobožnost se otkriva u tome kako žive, kako upravljaju onim što im je Bog poverio. Njihova vera se ne izražava samo onim što čine, već i onim što ne čine.
