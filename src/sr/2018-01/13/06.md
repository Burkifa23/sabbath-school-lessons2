---
title:  Reči koje želimo (i koje ne želimo) da čujemo
date:   29/03/2018
---

Mi smo stranci i putnici na Zemlji, a Nebo – savršeno, lepo i mirno – naše je konačno odredište (Jevrejima 11,13.14). Do tada, moramo da živimo na ovoj Zemlji. Prema hrišćanskom pogledu na svet, naročito onako kako je otkriveno u okviru velike borbe, ne postoji neutralna strana. Ili živimo za Boga ili za neprijatelja. »Koji nije sa Mnom, protiv Mene je; i koji ne sabira sa Mnom, prosipa.« (Matej 12,30) Na čijoj smo strani biće otkriveno, jasno i nedvosmisleno, kada se Isus vrati.

`U jednom trenutku posle Isusovog dolaska, oni koji su tvrdili da Ga slede čuće jednu od dve izjave. Koje su to izjave i šta svaka od njih znači?
Matej 25,21; Matej 7,23.`

Hristove reči »dobro, slugo« najprijatnije su i najlepše reči koje će pristav ikada čuti. Božansko odobravanje naših pokušaja da upravljamo Njegovom imovinom doneće neizrecivu radost, jer smo dali sve od sebe u skladu sa svojim sposobnostima, znajući svo vreme da je naše spasenje utemeljeno ne na našim delima za Hrista, već na Njegovim delima za nas (vidi: Rimljanima 3,21; 4,6).

Život vernog pristava je odraz vere koju ima. Pokušaj da se spasenje stekne delima vidimo u rečima onih koji nastoje da se svojim delima opravdaju pred Bogom (vidi: Matej 7,21.22). Tekst u Matej 7,23. pokazuje da je samoopravdanje beskorisno.

»Kada Hristovi sledbenici vrate Gospodu ono što je Njegovo, tada skupljaju blago koje će im biti dato kada čuju reči: ’Dobro, slugo dobri i verni... uđi u radost gospodara svojega.’« (Elen Vajt, Čežnja vekova, str. 523. original)

Na kraju, pristavska služba je život u kome su dve najveće zapovesti, ljubi Boga i ljubi svog bližnjeg, glavne pobude i pokretačke sile u svemu što pristav čini.

`Kako vaš život i pristavska služba odražavaju ove dve najveće zapovesti?`
