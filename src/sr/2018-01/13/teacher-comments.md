---
title:  Pouka za učitelje
date:   30/03/2018
---

### SAŽETI PREGLED POUKE

**Ključni tekst:** 1. Petrova 3,15.

**Učenici će:**
- **Saznati:** Prepoznaće rezultate i prednosti pristavske službe.
- **Osetiti:** Ceniće preimućstva zajednice vernika koji žive kao verni pristavi.
- **Činiti:** Izgradiće život utemeljen na načelima pristavske službe, o kojima proučavamo u toku ovog tromesečja.

**SMERNICE ZA PROUČAVANJE:**

- **Saznati:** Živeti dobrim životom
A. Šta znači izraz: „Jest velika trgovina (dobit) pobožnost sa zadovoljstvom“ (1. Timotiju 6,6)?
B. Kako bi vernici trebalo da izađu na kraj sa svim na ovom svetu čime ne mogu da upravljaju?
C. Kako je vernost hrišćanskih pristava povezana sa njihovim uticajem među nevernicima?

- **Osetiti:** Doživeti Božje odobravanje
A. Kako ćemo se osećati kada čujemo sledeću reč odobravanja: „Dobro“ (Matej 25,23)?
B. Kako će se hrišćani osećati kada ugledaju duše koje su zahvaljujući njihovoj pristavskoj službi u Božjem carstvu?

- **Činiti:** Boriti se u dobroj borbi
A. Kako na ovoj planeti pomračenoj grehom možemo živeti svoj život otkrivajući istinu o Bogu?
B. Kako možemo ujediniti svoje snage kao hrišćanski pristavi tako da se naši lični napori umnože?
C. Na koji način učenici mogu ojačati svoju veru?

**Zaključak:** Rezultat pristavske službe zavisi od Boga, koji uvek učini svoj deo posla, i nesavršenih pristava, koji ponekad slede Njegova uputstva u potpunosti, ponekad nesavršeno, ponekad delimično, a ponekad nimalo. Ljudski elemenat je nestalan. Da bi rezultati bili poboljšani, život pristava se mora poboljšati.

#### PROGRAM PROUČAVANJA

##### KORAK 1 — MOTIVIŠITE

**Naglasite tekst:** 1. Petrova 2,12; 3,15.

**Ključno načelo duhovnog rasta:** Neposredan cilj pristavske službe jeste da ostvari Božju misiju otkupljenja sveta.

**Samo za učitelje:**  Ponovite učenicima osnovnu istinu da je Hristos središte pristavske službe. Sve što smo naučili proističe od Njega i tiče se Njega. Bilo da su u pitanju deseci ili darovi, upravljanje vremenom ili vršenje uticaja, Hristos mora biti u središtu. Pristavska služba nije prvenstveno vezana za propise, praksu i uputstva. Oni imaju svoje mesto, ali središnja tema se tiče našeg odnosa sa Hristom. Da li imamo dovoljno poverenja u Njega da bismo Mu bili poslušni? Da li Ga dovoljno volimo da bismo Mu služili? Da li dovoljno želimo da budemo sa Njim, da bismo pustili sve ostalo? Naši iskreni odgovori na ova pitanja ne samo da odmeravaju našu učinkovitost, već određuju i našu sudbinu.

**Uvodna aktivnost:**
Razgovarajte o različitim radnim mestima na kojima rade članovi razreda. Pitajte ih o ciljevima njihovog posla ili organizacije. Da li vode neprofitnu organizaciju, voljni da sačuvaju decu od kriminala; restoran koji postaje poznat ukoliko ima najbolje testenine u gradu; ili globalnu korporaciju sa mnoštvom ciljeva?

Zatim, pitajte ih kako njihova organizacija meri ishode i rezultate. Postoje li zvanični procesi ili oruđa kojima se vrši procena? Da li su očekivanja upravljanja jasna od vrha do dna organizacije?

Sada primenite ovaj pristup na Božje carstvo. Šta je glavna svrha ili misija carstva? Kako merimo svoju učinkovitost kad je reč o ispunjavanju svrhe carstva i ostvarivanju posebnih ciljeva? Kako ove činjenice možemo iskoristiti da unesemo promene koje mogu poboljšati naš uspeh?

##### KORAK 2 — ISTRAŽITE

**Samo za učitelje:**  Utisnite u um svojih učenika činjenicu da negativni uticaji mogu sprečiti naš uspeh u misionskoj službi na isti način kao što mala smetnja može negativno uticati na kretanje vozila – sneg, led, prašina, masnoća, kiša, izlizane gume, izduvane gume, previše naduvane gume, oštećen put, itd. Propisno naduvane, nove gume i suvi kolovozi u dobrom stanju mogu pozitivno uticati na kretanje vozila. Sada pitajte svoje učenike. Kakvo je naše duhovno kretanje u zajednici? Da li nas posmatraju kao autsajdere, da li nas smatraju verskim ekstremistima? Da li smo nevidljivi? Da li nas primećuju samo u vreme „sabora“? Da li ljudi uočavaju da smo aktivno uključeni u unapređenje naše zajednice? Da li primenjujemo pristavsku službu na način koji širi naš hrišćanski uticaj?

**BIBLIJSKI KOMENTAR**

**I Pobožnost**

(Podsetite se u razredu sledećih tekstova: O Jovu 1,1; 29,11-17; 2. Timotiju 3,1-9; Jakov 1,27)

Pavle govori o onima koji imaju obličje pobožnosti bez ikakve duhovne sile. Ovaj pristup pobožnosti imali su mnogi fariseji. Za njih, pobožnost se ticala spoljašnjeg izgleda. Međutim, prava religija, kako ju je Jakov definisao i drugi biblijski pisci, nije ni fasada niti beg koji praktikuju monasi izbegavajući kontakt sa spoljašnjim svetom. Prava religija znači biti verni pristav Božje blagodati. Ogleda se u vidljivim promenama koje poboljšavaju naš svet, olakšavaju patnju i vode ljude Bogu. Jakov je to definisao. Jov je to pokazao na primeru. Bio je čestit iako je posedovao bogatstvo, i marljivo je delio ljudima u oskudici. Jeremija je svojim primerom pokazao pravu pobožnost i istaknutu pristavsku službu time što je bio veran Božji predstavnik, uprkos ličnoj patnji koju je podnosio. U jedanaestom poglavlju Jevrejima poslanice navedeno je mnogo onih koji su odgovorili na Božji poziv na vernost. Mi smo pozvani da budemo deo sledećeg poglavlja.

**Razmislite o ovome:**
Kako Jovov život predstavlja primer Jakovljeve definicije prave religije? Kako slično otkrivenje pobožnosti kroz vernike vaše crkve može promeniti vašu zajednicu?

**II Pobožnost i zadovoljstvo**

(Podsetite se u razredu sledećih tekstova: Filibljanima 4,4-13; 1. Timotiju 6,1-10; Jevrejima 13,5-7)

Bilo bi teško ne složiti se sa tvrdnjom da je sama pobožnost velika dobit. Ipak, Pismo spaja pobožnost i zadovoljstvo i ukazuje na njih kao na veliki dobitak. Čemu zadovoljstvo doprinosi? Ono sigurno naglašava poverenje, poštovanje i zahvalnost. Kad god tvrdimo da se Bog stara za nas, a neprestano se žalimo na Njegovo staranje, čini se da nismo dosledni. Pavle je rekao da može biti zadovoljan u svim okolnostima. To je bila značajna izjava od strane onoga ko je pretrpeo toliko nevolja i kome je život nekoliko puta bio u opasnosti. Pročitajte tekst iz 2. Korinćanima 11,23-33 da biste stekli kratak uvid u tu temu i proširite svoje znanje čitajući drugu polovinu Dela apostolskih. Pavle nije vodio lak život, ali je bio zadovoljan.

Zadovoljstvo ne zavisi toliko od prilika koliko od vašeg stava prema tim prilikama. Isus je izjavio da lisice i ptice imaju svoj dom, dok On nema gde da zakloni svoju glavu; ipak, Isus je bio savršeni primer kad je zadovoljstvo u pitanju (Matej 8,20). Agur je molio Boga da ne bude ni siromašan ni bogat. Bogatstvo bi ga navelo na oholost. Siromaštvo bi ga možda navelo na krađu (Priče 30,7-9). Kakva mudrost! Pored toga, kakva se ovozemaljska bogatstva mogu uporediti sa blagom koje imamo u Hristu?

**Razmislite o ovome:**
Kako zadovoljstvo ukazuje na poverenje u Boga?

**III Duša ispunjena poverenjem**

(Podsetite se u razredu sledećih tekstova: Priče 3,5; Isaija 55,9; Matej 22,37; 1. Korinćanima 4,5; 13,12)

Hristos je rekao da srce ide za blagom. U kojoj meri zaista uviđamo da je ova činjenica na negativan način prikazana u žalosnom izveštaju o bogatom mladiću (Matej 19). Bogatstvo je bilo presudno za ovog darovitog mladića koji je obećavao. „Njegova tvrdnja da je držao Božji zakon bila je obmana. Pokazao je da mu je bogatstvo bilo idol. Nije mogao da drži Božje zapovesti, dok je svet zauzimao prvo mesto u njegovim osećanjima. Više je voleo Božje darove, nego što je voleo Darodavca...

Samo oni koji žele da postanu Hristovi saradnici, samo oni koji će reći – Gospode, sve što imam i što jesam pripada Tebi – biće priznati za Božje sinove i kćeri. Svi treba da razmotre šta znači želeti Nebo, a ipak se odvratiti zbog postavljenih uslova. Razmislite o tome šta znači reći Hristu: ’Ne.’ Poglavar je rekao: Ne, ja ne mogu da Ti dam sve. Da li i mi isto govorimo? Spasitelj nam nudi da sa nama deli posao koji nam je Bog dao da izvršimo. On nudi korišćenje sredstava koja nam je Bog dao, da bismo unapredili Njegovo delo na svetu. Jedino na ovaj način On može da nas spase.

Posedi su povereni poglavaru da bi se pokazao kao verni pristav; ova dobra trebalo je da podeli na blagoslov onima koji su bili u oskudici. Tako Bog i sada poverava ljudima sredstva, darove i prilike da bi mogli postati Njegovi posrednici u pomaganju siromašnima i onima koji pate. Onaj koji koristi poverene darove koje je Bog odredio, postaje Spasiteljev saradnik. On pridobija duše za Hrista, zato što je predstavnik Njegovog karaktera.“ (Elen Vajt, Čežnja vekova, str. 520-523. original)

Bogati, mladi poglavar nije mogao da poveri Bogu svoje bogatstvo. Žalosno se okrenuo od Isusovog poziva da Ga sledi. Poslednji stihovi šestog poglavlja Jevanđelja po Mateju podsećaju nas na nagradu koju ćemo primiti ukoliko možemo potpuno da se oslonimo na Boga, kao što to čine ptice. Kakvo emocionalno oslobođenje!Oh, da možemo potpuno da se oslonimo na Boga.

**Razmislite o ovome:**
Šta tekst iz Jevrejima poslanice 11,6. znači kada kaže da je nemoguće ugoditi Bogu bez vere (poverenja)?

**IV Kako vršiti uticaj na ljude**

(Podsetite se u razredu sledećih tekstova: Efescima 5,8; Matej 5,16; Titu 2,7; 1. Petrova 2,11.12; 3,15)

Zamislite kakav uticaj Bog vrši kada hrišćani odražavaju Njegov karakter. Biti savestan i veseo radnik, saosećajan sused, pravičan poslodavac, i dobar sportista znači mnogo više od otrcanih verskih govora. Svedočiti o Hristu možemo jednostavno čuvanjem deteta dok samohrana majka ide na razgovor za posao; besplatnim košenjem travnjaka starijem bračnom paru; ili posećivanjem susedovog deteta u zatvoru. Zapravo, kada činimo sve ovo, mi to činimo za Hrista (Matej 25,31 i nadalje). Ovakav hristocentričan uticaj ima silu da osvoji svet.

**Razmislite o ovome:**
Na koje načine negativan uticaj može da odvrati ljude od Boga?

##### KORAK 3 — PRIMENITE

**Samo za učitelje:**  Jakov nas savetuje da budemo hrišćani koji postupaju u skladu sa Rečju, a ne samo njeni slušači (Jakov 1,22-27). Govor je stvarno jeftin. Ako ne uočavamo rezultate koje bismo voleli da vidimo na osnovu svojih evanđeoskih napora, možda treba manje da pričamo, a više da radimo.

**Za razmišljanje/primenu:**
1. Šta mislite po kom kriterijumu će biti prihvaćeni oni koje Isus izabere i potvrdi rečju: „Dobro“ (Matej 25,21)? Suprotno tome, šta je merilo ponašanja za one koji čuju: „Idite od Mene“ (Matej 25,41)?
2. Kako možemo dokazati da smo naučili koliko je važno da znamo kako da pokažemo ljubav?
3. Kako unutrašnje zadovoljstvo može osvojiti prijatelje i poslužiti kao most za duhovne razgovore sa onima koji ne veruju u Boga?
4. Kako su zadovoljstvo, vera i poverenje međusobno povezani?

##### KORAK 4 — BUDITE KREATIVNI

**Samo za učitelje:**  Isus je govorio o tome da treba da pređemo dodatne kilometre. Kada zauzmemo stav: „Koliko malo ovim mogu postići?“ umesto „Koliko mogu da učinim?“, dozvoljavamo da sebičnost ispuni naš život. Suguran put je da činimo onako kako je Hristos činio: žrtvovati sve.

**Aktivnost:**
Zabeležite tri stvari koje ste naučili proučavanjem pouke za ovo tromesečje i Božjom blagodaću donesite odluku da ih primenite u svom životu. Započnite pisanje dnevnika, beležeći kako su one unele pozitivne promene u vaš život.
