---
title:  Poverenje
date:   27/03/2018
---

`Pročitajte Priče 3,5. Kakvu ključnu poruku za sebe pronalazimo u tom stihu, naročito u poslednjem delu, o tome da se ne oslanjamo na svoj razum? (Vidi: Isaija 55,9; 1. Korinćanima 4,5; 13,12)`

Misao vodilja i cilj Božjih pristava je »uzdaj se u Gospoda svijem srcem svojim, a na svoj razum ne oslanjaj se«. (Priče 3,5)

Naravno, to je često lakše reći nego učiniti. Koliko često možemo intelektualno verovati u Boga i Njegovu ljubav i brigu prema nama, a da se, ipak, brinemo zbog nečega sa čime se suočavamo? Ponekad budućnost izgleda zastrašujuće, makar u našim mislima.

Kako, onda, kao pristavi učimo da steknemo poverenje u Boga? Tako što ćemo napraviti iskorak u svojoj veri i postati poslušni Gospodu u svemu što činimo. Poverenje je delovanje uma koje se ne može istrošiti upotrebom; naprotiv, što se više oslanjamo na Gospoda, naše poverenje će sve više rasti. Živeti kao verni pristav je način da izrazimo svoje poverenje u Boga. Ovo poverenje je temelj i pokretačka sila u životu pristava koje postaje vidljivo preko dela koja činimo.  

Imaj poverenja u Gospoda »svijem srcem svojim«. Izraz »srcem svojim« uvek se koristi u prenesenom značenju u Pismu. Znači da naše odluke potiču iz unutrašnjeg »ja« koje predstavlja ko smo zapravo (Matej 22,37). To obuhvata naš karakter, pobude i namere – suštinu našeg bića.

Lakše je oslanjati se na Boga u vezi sa onim čime ne možemo da upravljamo. U tom slučaju nemamo drugog izbora nego da se oslonimo na Njega. Pravo poverenje »iz srca« javlja se kada moramo da odlučimo u vezi sa nečim čime možemo da upravljamo, i kada od našeg poverenja u Boga zavisi koji ćemo put izabrati.

Apostoli su pokazali šta znači imati poverenja u Boga celim svojim srcem: »Oni su po svojoj prirodi bili isto tako slabi i bespomoćni kao bilo ko od onih koji sada rade u Delu, ali su celo svoje poverenje poklonili Bogu. Imali su bogatstvo, koje se sastojalo od umne i duševne kulture, a to može da ima svako kome je Bog prvi, poslednji i najbolji u svemu.« (Elen Vajt, Evanđeoski radnici, str. 25. original)

`Istina je da je lakše osloniti se na Boga u vezi sa onim što ne možemo da nadgledamo. Ali šta je sa onim što možemo? Kakve odluke treba da donesete u kojima će vaše poverenje u Boga uticati na to koji ćete put izabrati?`
