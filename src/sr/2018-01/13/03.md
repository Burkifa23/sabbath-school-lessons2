---
title:  Biti zadovoljan
date:   26/03/2018
---

`»Ne govorim zbog nedostatka, jer se ja navikoh biti dovoljan onijem u čemu sam.« (Filibljanima 4,11) Ako treba da budemo zadovoljni u kakvom god položaju da se nalazimo, odakle to zadovoljstvo treba da potiče?`

Pišući Timotiju, Pavle opisuje grupu nezahvalnih ljudi »koji misle da je pobožnost trgovina«. (1. Timotiju 6,5) Možemo li na bolji način od ovog opisati neke televizijske trgovce? Oni zarađuju mnogo novca uveravajući slušaoce da ako su verni (a ta »vernost« po­drazumeva podržavanje njihove službe), onda će i oni postati bogati.

Izjednačavanje bogatstva sa vernošću samo je još jedan način ispoljavanja materijalizma, ali pod hrišćanskim velom.

Činjenica je da pobožnost nema nikakve veze sa bogatstvom. Da je tako, onda bi neki od najmrskijih ljudi trebalo da budu smatrani pobožnima zato što su ujedno i jedni od najbogatijih. Pavle tvrdi suprotno: »Jest velika trgovina (dobit) pobožnost sa zadovoljstvom.« (1. Timotiju 6,6) Pobožnost sa zadovoljstvom u svim prilikama je najuzvišeniji oblik bogatstva zato što je Božja blagodat mnogo vrednija od novčane dobiti. Prema tome, treba da budemo zadovoljni kad imamo »hranu i odjeću«. (1. Timotiju 6,8) Na kraju, ma koliko da imamo, uvek možemo imati više, ako smo skloni tako da razmišljamo.

»Osećati zadovoljstvo u svim uslovima je velika umetnost, duhovna tajna. To je potrebno naučiti, naučiti kao tajnu... Hrišćansko zadovoljstvo je blagi, unutrašnji, tihi, ljubazni sklop duha, koji se slobodno pokorava Božjem mudrom i očinskom vođstvu u svim uslovima i u tome uživa... Ono je boca dragocenog ulja, veoma utešnog i korisnog za zabrinuta srca u teškim vremenima i uslovima.« (Jeremija Barous, The Rare Jewel of Christian Contentment, str. 1,3)

`Pročitajte sledeće tekstove: Rimljanima 8,28; Jevrejima 13,5; Filibljanima 4,4-13. Šta možemo pronaći u ovim stihovima što nam može pomoći da živimo zadovoljni?`
