---
title:  Naš uticaj
date:   28/03/2018
---

»Jer bijaste negda tama, a sad ste vidjelo u Gospodu.« (Efescima 5,8) Pavle opisuje promenu srca kao ono što svi mogu da vide: Dok »hodamo u vidjelu« (1. Jovanova 1,7; Isaija 30,21), naše svakodnevno svedočanstvo u vidu pristavske službe koju obavljamo biće svetlost koja će uticati na mračni svet.

Isus je rekao: »Ja sam Vidjelo svijetu.« (Jovan 8,12) Mi odražavamo Božje videlo svojim čvrstim karakterom u svakodnevnom ponašanju koje nije sakriveno od očiju javnosti.

`Kako naša pristavska služba proslavlja Boga? Kakav uticaj naša dela imaju na druge? Matej 5,16; Titu 2,7; 1. Petrova 2,11.12.`

Pristavska služba se odnosi na upravljanje Božjom imovinom, ali ona prevazilazi tu odgovornost. Naša pristavska služba je izložena pogledu naše porodice, zajednice, sveta i univerzuma (1. Korinćanima 4,9). Pristavska služba, takođe, prikazuje kakav uticaj načela Carstva imaju na naš život. Otuda možemo vršiti uticaj na druge. Mi otkrivamo Hrista ljubaznošću i moralnošću, koje nose Stvoriteljevo odobravanje.

Naša radna etika, takođe, mora biti u skladu sa vrednostima pristavske službe. Naše zanimanje predstavlja polje u kome se uočava pristavska služba pravedne osobe. »I izvešće kao vidjelo pravdu tvoju, i pravicu tvoju kao podne.« (Psalam 37,6) Uticaj pristava čak i na radnom mestu ili dok se bavi svojim pozivom nije stavljen »na sakriveno mjesto, niti pod sud« (Luka 11,33), već se vidi kao grad na gori (Matej 5,14). Ako živite na ovaj način u kući i na poslu, uticaćete na um i srce ljudi u svom okruženju.

»Sve u prirodi ima svoj određeni posao i ništa ne gunđa zbog svog položaja. U duhovnom  životu svaki čovek i žena imaju svoj poseban poziv i krug uticaja. Delovanje koje Bog zahteva biće u skladu sa onim što nam je povereno prema meri dara Hristova... Sada je vaše vreme i prednost da... pokažete čvrstinu svog karaktera koji predstavlja pravu moralnu vrednost. Hristos ima pravo na vašu službu. Predajte Mu se celim svojim srcem.« (Elen Vajt, This Day With God, str. 243)

`Kakav uticaj vrši vaša radna etika na one sa kojima radite ili koji vas viđaju u domu? Kakvu poruku im šaljete o svojoj veri? `
