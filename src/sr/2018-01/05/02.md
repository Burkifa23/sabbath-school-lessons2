---
title:  Pristavi u Starom zavetu
date:   28/01/2018
---

Sama reč »pristav« javlja se samo nekoliko puta u Starom zavetu. U većini slučajeva koristi se izraz koji označava onoga koji »upravljaše domom«, koji je zadužen za vođenje domaćinstva (1. Mojsijeva 43,19; 44,1.4; 1. O carevima 16,9). Pristavi su imali odgovornost da upravljaju poslovima u domaćinstvu i imovinom svog gospodara, čineći sve što se traži od njih. Definiciju pristava u Starom zavetu možemo utvrditi prepoznajući odlike pristava. Pristavi  se ne mogu razdvojiti od svoje pristavske službe, jer ona otkriva njihov identitet.

Neke osobine pristava jasno su predstavljene u Starom zavetu. Prvo, položaj pristava podrazumevao je veliku odgovornost (1. Mojsijeva 39,4). Pristavi su birani u skladu sa svojim sposobnostima. Njihovi gospodari ukazivali su im poštovanje i poverenje za dobro obavljen posao. Drugo, pristavi su znali da sve što im je povereno pripada njihovom gospodaru (1. Mojsijeva 24,34-38). Ovo je najveća razlika između pristava i gospodara. Pristavi shvataju svoj položaj. Treće, ukoliko bi pristavi lično za sebe iskoristili ono što im je povereno, odnos između njih i gospodara bio bi narušen i bili bi prognani (1. Mojsijeva 3,23; Osija 6,7).

`Pročitajte Isaija 22,14-18. Somna je u vreme Jezekijine vladavine bio imenovan za pristava i rizničara. Bio je postavljen na dva veoma važna položaja u vlasti. Šta mu se dogodilo kada je zloupotrebio svoj položaj?`

»Pristav se poistovećuje sa svojim gospodarom. On prihvata pristavske dužnosti i zastupa svog gospodara, postupajući kao što bi gospodar postupao kada bi lično upravljao imovinom. Interesi njegovog gospodara postaju njegovi interesi. Položaj pristava je častan položaj, jer njegov gospodar ima poverenja u njega. Ako u bilo kom pogledu postupi sebično, ako za sebe iskoristi dobitak koji je zaradio trgujući blagom svog gospodara, pristav zloupotrebljava ukazano poverenje.« (Elen Vajt, Testimonies for the Church, 9. sveska, str. 246)

`Kako možemo bolje shvatiti važnu činjenicu da smo pristavi svega što posedujemo u ovom životu? Kako ovo saznanje treba da utiče na sve što činimo?`

Dve osnovne reči za »pristava« u Novom zavetu su epitropos i oikonomos, od kojih se prva javlja  tri puta, a druga deset. Obe ove reči opisuju položaj koji obuhvata odgovornost rukovođenja poverenu pristavu od strane gospodara.
