---
title:  Pristavi u Novom zavetu
date:   29/01/2018
---

I u Starom i u Novom zavetu pojam pristava određuje se po tome šta radi. Posebno Novi zavet opisuje pristava u smislu odgovornosti (Luka 12,48) i očekivanja (1. Korinćanima 4,2). Stari zavet je više usredsređen na objavljivanje Božjeg vlasništva nego na neposredno definisanje nas kao Njegovih pristava. Dakle, iako je pojam pristava veoma sličan u oba zaveta, Novi zavet proširuje koncept izvan samog upravljanja domaćinstvom.

U priči o nepravednom sluzi (Luka 16,1-15), Isus proširuje definiciju pristava. Njegova pouka ne govori samo o pristavu koji je izbegao finansijsku katastrofu. Ona se, takođe, može primeniti na one koji izbegavaju duhovnu katastrofu mudrim ispoljavanjem vere. Mudar pristav će se pripremiti za budući Isusov dolazak (Matej 25,21).

`Pročitajte sledeće tekstove: 1. Korinćanima 4,1.2; Titu 1,7; 1. Petrova 4,10. Šta ovi stihovi govore o pristavima i pristavskoj službi?`

»Da li ću otvoriti svoje srce Svetom Duhu da svaki dar i sposobnost mogu biti pokrenuti, koje mi je Bog poverio? Ja sam Hristova svojina, i radim u Njegovoj službi. Ja sam pristav Njegove blagodati.« (Elen Vajt, Fundamentals of Christian Education, str. 301)

U Luka 12,35-48, Isus koristi izraz »pristav« u metaforičnom smislu. On priča o mudrom slugi koji je bio spreman za povratak sina čovečijeg, i opisuje nevernog pristava kao onog koji je prestao da vrši svoje dužnosti zato što je gospodar odložio svoj povratak. Neverni pristav se pretvorio u tiranina koji se rđavo ophodio prema ljudima oko sebe. On više nije bio uzor dobrih dela ili upravitelj blagodati.

Kada prihvatimo Hrista, mi smo pristavi, pozvani da upravljamo Božjim sredstvima. Ali što je još važnije, treba da upravljamo duhovnom stvarnosti hrišćanskog života pripremajući se za Nebo.

`Pročitajte Luka 12,45. Zašto mi kao adventistički hrišćani, koji se često bore sa osećanjem »kašnjenja«, moramo biti naročito pažljivi da ne posrnemo u ovu zabludu?`
