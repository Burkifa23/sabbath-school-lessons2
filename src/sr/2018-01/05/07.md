---
title:  Za dalje proučavanje
date:   02/02/2018
---

Reč prevedena kao »pristav« u nekoliko starozavetnih tekstova ne potiče od jedne reči, već od izraza: ašer al bajt, »onaj koji je nad domom, koji upravlja domom«. Na primer, tekst iz 1. Mojsijeva 43,19. može se prevesti na sledeći način: »Pa pristupivši k pristavu koji upravljaše kućom Josifovom, progovoriše mu na vratima kućnim.« Dakle, pristav je neko kome je povereno nešto vredno što ne pripada njemu. To, na mnogo načina, čini odgovornost još većom nego da je samo zadužen za svoja dobra.

Ova ideja nastavlja se i u Novom zavetu. »Novi zavet preuzima starozavetne ideje i spaja ih sa idejama, pojmovima i rečima iz prvog veka, obogaćujući i proširujući na taj način učenje o pristavskoj službi. Najčešće grčke reči upotrebljene u vezi sa pristavskom službom izvedene su iz reči oikos i oikia, »dom«. Oikonomos je neko ko vodi računa o domu: pristav ili upravitelj. Oikonomia, »upravljanje domom«, jeste apstraktna imenica i njeno značenje je često mnogo šire.« (Handbook of Seventh-day Adventist Theology [Hagerstown, Md.: Review and Herald Publishing Association, 2000], str. 653)

**Za razgovor:**

`1. Umesto da preuzme odgovornost što je okusio plod sa zabranjenog drveta, šta je Adam rekao Bogu kada ga je upitao šta je učinio? 1. Mojsijeva 3,12. Zanimljivo je kako je jedna od najranijih ljudskih reakcija izazvana grehom težnja da prebacimo krivicu sa sebe na nekog drugog. Šta Adamov odgovor govori o njegovoj spremnosti da prihvati ličnu odgovornost za svoje postupke? Šta to govori o našoj spremnosti? Kako možemo izbeći uobičajeni način postupanja da krivimo druge za svoje pogreške?`

`2. Razmišljajte u razredu više o tome šta znači biti pristav onoga što nije opipljivo već duhovno. Šta to znači? Kako »upravljamo« time?`

`3. Razmišljajte više o Trostrukoj anđeoskoj vesti iz Otkrivenje 14,6-12. Kakve važne istine su ovde izražene za koje smo odgovorni kao pristavi?`

`4. Zašto je važno da verujemo u ono što je duhovno, a što potpuno ne shvatamo? Na koje načine to svakako činimo kada su ovozemaljski pojmovi u pitanju?`
