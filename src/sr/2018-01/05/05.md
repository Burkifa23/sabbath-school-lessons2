---
title:  Pristavi duhovne istine
date:   31/01/2018
---

Kada razmišljamo o pristavskoj službi, razmišljamo o nečemu opipljivom, i to s pravom. Međutim, kao što smo videli, pristavska služba obuhvata i više od toga. Poput opipljivih dobara, i neopipljivi darovi takođe potiču od Boga. To su duhovna dobra koja nam Bog daruje (1. Petrova 4,10) da bismo mogli, u Hristu, razviti hrišćanski karakter i biti ljudi kakvi možemo postati u Njemu. Dakle, neopipljivim darovima moramo upravljati još pažljivije nego opipljivim, jer imaju beskrajno veću vrednost.

`Pročitajte tekst iz Efescima poslanice 6,13-17. Šta nam je Bog dao o čemu treba da se staramo kao pristavi? Zašto je pravilno upravljanje tim darovima toliko važno za nas?`

»Dar Božij je život vječni u Hristu Isusu Gospodu našemu.« (Rimljanima 6,23) Svet i sve ono što on nudi ne mogu nam pružiti otkupljenje koje imamo u Hristu. Otkupljenje, Božji dar, naše je najdragocenije dobro. Ako istinu o otkupljenju uvek imamo pred sobom, to će nam pomoći da u svojoj pristavskoj službi održimo pravilan stav prema drugim dobrima koja smo primili od Boga.

»Samo u svetlosti koja blista sa Golgote mogu pravilno da se pročitaju pouke iz prirode. Neka povest Vitlejema i krsta pokaže da će dobro nadvladati zlo, i da je svaki blagoslov koji primamo dar otkupljenja.« (Elen Vajt, Vaspitanje, str. 101. original)

Otkupljenje nam je omogućeno samo zato što je Isus platio konačnu cenu. Pavle jasno kaže: »U kome imamo izbavljenje krvlju Njegovom i oproštenje grijeha, po bogatstvu blagodati Njegove.« (Efescima 1,7) Reč »imamo« znači da imamo »izbavljenje«. Imamo ga samo zato što nam ga je Bog darovao. Koliko je važno, onda, da se obučemo u »sve oružje Božije« (Efescima 6,11), da zli ne bi došao i oduzeo ga. Jedini način da to učini jeste da mu to dozvolimo, ako ne poslušamo šta nam je otkriveno u »reči Božjoj« (Efescima 6,17). Naša najveća za­štita je da budemo poslušni, verni, i da živimo u skladu sa videlom koje nam je dato.

`Pročitajte ponovo tekst iz Efescima 6,13-17. Kako se opremamo Božjim oružjem i kako možemo biti pristavi svega što nam je dato u slici tog oružja? `
