---
title:  Pouka za učitelje
date:   02/02/2018
---

### SAŽETI PREGLED POUKE

**Ključni tekst:** 1. Solunjanima 2,4.

**Učenici će:**
- **Saznati:** Prepoznaće biblijski koncept pristavske službe u okviru Starog i Novog zaveta.
- **Osetiti:** Osetiće lični poziv na pristavsku službu u okviru svojih životnih prilika.
- **Činiti:** Napraviće plan koji će služiti kao vodič za njihovo lično učešće u pristavskoj službi.

**SMERNICE ZA PROUČAVANJE:**

- **Saznati:** Definicija pristavske službe
A. Kakva je bila uloga pristava u Starom zavetu u poređenju sa Novim zavetom?
B. Šta je pristavima biblijskog vremena bilo povereno?
C. Kakva je naša odgovornost kao pristava?

- **Osetiti:** Sveopšti poziv
A. Kako verno možemo ispuniti poziv u savremenom svetu u kome živimo?
B. Kako možemo doživeti žar prema misiji poput pristava spomenutih u Bibliji?

- **Činiti:** Obrasci pristavske službe
A. Koje elemente biblijskog obrasca pristavske službe moramo uvrstiti u okvir savremene pristavske službe?
B. Koja ključna područja života moraju biti uključena u naše lične planove u vezi sa pristavskom službom?
C. Kako svojoj porodici i prijateljima možemo objasniti svoje odluke u vezi sa pristavskom službom, naročito ako se ne slažu sa nama?

**Zaključak:** Osnovni elementi biblijske pristavske službe utisnuti su u živote vernih ljudi čije su životne priče zabeležene u Pismu. Baklja pristavske službe prenošena je iz naraštaja u naraštaj. Sada je naš red da živimo kao verni pristavi, prenoseći baklju na budući naraštaj.

#### PROGRAM PROUČAVANJA

##### KORAK 1 — MOTIVIŠITE

**Naglasite tekst:** 1. Solunjanima 2,4.

**Ključno načelo duhovnog rasta:** Verni pristavi su odlučni da u svom srcu ostvare najbolje interese svog Nadglednika, Boga.

**Samo za učitelje:**  Lekcija  za ovu sedmicu usredsređena je na biblijsko značenje pristavske službe, istražujući primere iz Starog i Novog zaveta. Načela Svetog pisma obrazuju temelj pristavske službe. Savremeni pristavi nestoje da primerom pokažu te vrednosti u savremenom okviru i da budućim naraštajima prenesu oduševljenje svojim Učiteljem.

**Uvodni razgovor:**  
Reč pristav nije česta u savremenom govoru. Društveni okvir koji je uticao na nastajanje uloge pristava nije uobičajen u savremenom svetu, u kome vlada sociološka, komunistička i demokratsko-preduzetnička ekonomija. Pročitajte sledeći spisak reči i pitajte članove razreda šta misle koji od ovih savremenih termina najbliže odgovara staroj ulozi pristava. Neka objasne i obrazlože svoj odgovor.

*Lista reči koje određuju staru ulogu pristava*
vlasnik/preduzetnik
predsednik/radnik
rob/glavni izvršni direktor
upravnik/sluga
rukovalac postrojenjima/nadglednik
nadzornik/šef proizvodnje
čuvar/potpredsednik
nadničar/radnik na farmi
osoblje/profesionalac
računovođa/glavni finansijski službenik

Dodajte još neke termine koji označavaju vodeće uloge i koje se bolje uklapaju u vaš ekonomski kontekst, a izbrišite iz prethodne liste one koje tu ne pripadaju. Zapišite najbolje ideje proistekle iz razgovora u razredu. Uporedite ih sa biblijskim činjenicama koje smo istraživali u toku proučavanja ove lekcije. Ako je moguće, zapišite ideje na mestu na kome ih svi članovi razreda mogu videti.

##### KORAK 2 — ISTRAŽITE

**Samo za učitelje:**  Pouka za ovu sedmicu bavi se razvojem biblijskog shvatanja reči pristav. Ova definicija očigledno predstavlja osnovu za usvajanje ispravnog shvatanja izraza pristavska služba. U nastojanju da definišemo pristavsku službu, naše proučavanje se zasniva na pojedinostima iz Starog i Novog zaveta o aktivnostima i odgovornostima pristava.

**BIBLIJSKI KOMENTAR**

**I Život pristava**
(Podsetite se u razredu sledećih tekstova: 1. Mojsijeva 2,15; 24,34-38; 39,4; 43,19; Isaija 22,14-18; Luka 12,35-48; 1. Korinćanima 4,1.2; Titu 1,7; 1. Petrova 4,10)

Profesor N. Avigad utvrdio je da je grobnica na padinama Maslinske gore grobnica spomenuta u Isaijinom izveštaju o Somni (Isaija 22,14-18). Natpis sa grobnice, koji je odnet u Britanski muzej, preveden je na sledeći način: „Ovde je pogreben Somna, koji je postavljen nad domom.“

Opisni izraz „koji je postavljen nad domom“ predstavlja starozavetni prikaz pristava. Različiti prevodi drugačijim rečima opisuju Somnu, od kojih svaka ukazuje na drugu pojedinost u vezi sa njegovim odgovornostima. Nekoliko kasnijih prevoda na engleskom jeziku koriste reč „pristav“, dok su drugi još noviji prevodi kreativniji – „službenik“, „upravnik“, „dvorski upravitelj“, rukovodilac“, „sluga“, čak i „premijer“. U starijim prevodima koristi se reč „rizničar“. Mnogi prevodi koriste izraze „zadužen za“ ili „vodi računa o“.

Čini se da su pristavi smatrani članovima domaćinstva i da su živeli sa svojim gospodarima. Bili su zapravo sluge, ali ne u fizičkom smislu, kao na primer robovi. Oni su upravljali imovinom, verovatno su imali sluge koje su radile pod njihovom upravom, upravljali su domaćinstvom, poveravane su im odgovornosti u vezi sa finansijama i čak su smatrani državnim „zvaničnicima“.

U novozavetno vreme dve grčke reči prevedene su kao pristav. Češće se koristi reč *oikonomos*, koja se javlja deset puta, dok se reč *epitropos* javlja tri puta. *Oikonomos* je spoj dve grčke reči – oikos, uobičajene reči za dom, i nemō, koja znači „upravljati“ ili „dovesti u red“. Prema tome, pristav je osoba odgovorna za uspostavljanje reda u domu. Druga reč, *epitropos*, koristila se za pristave u oikonomos smislu, ali se, takođe, mogla odnositi i na državne zvaničnike ili dečje staratelje. U Galatima 4,2. *epitropos* i *oikonomos* javljaju se u istom stihu. Čini se da se jedinstveni doprinos Novog zaveta ogleda u tome što ovaj izraz primenjuje metaforički na duhovna pitanja, kao i u doslovnom smislu. O ovoj metaforičkoj upotrebi podrobnije ćemo proučavati u sledećem odeljku.

**Razmislite o ovome:**
Kako činjenica da su pristavima poverene velike odgovornosti , a da su pri tom i dalje smatrani slugama, uzdiže naš koncept hrišćanske službe?

**II Upravljanje duhovnom istinom**
(Podsetite se u razredu sledećih tekstova: 1. Korinćanima 4,1.2; Titu 1,7; 1. Petrova 4,10; Kološanima 2,2.3; 1. Timotiju 3,16)

Iako se u Novom zavetu reč pristav koristi u doslovnom smislu, kao i u Starom zavetu, u njemu je upotreba ove reči proširena i koristi se u smislu upravljanja duhovnim istinama, ili, kako Pavle kaže, tajnama Božjim. Tekst u 1. Korinćanima iz ovog odeljka primenjuje ovu reč na vesnike Jevanđelja. U Pavlovoj poslanici upućenoj Titu primenjuje se na crkvene vođe, naročito na starešine i nadglednike. Petar je primenjuje na sve vernike. Razmislite o riziku koji Bog preuzima: mi držimo večne riznice Njegovih duhovnih bogatstava u ograničenim glinenim sudovima – odnosno, svom propadljivom telu.   

Razmotrite odgovornost koju ovakav duhovni dar povlači za sobom. Iako su Pavlove reči opomene da budemo verni pristavi Božjeg jevanđelja važne, njegov život je taj koji mnogo govori. Uprkos nezamislivim nevoljama, njegova namera je bila da verno ukazuje na jevanđelje u sve širim krugovima. On prepričava svoje iskustvo:

„Više sam se trudio, više sam boja podnio, više puta sam bio u tamnici, mnogo puta sam dolazio do straha smrtnoga. Od Jevreja primio sam pet puta četrdeset manje jedan udarac. Triput sam bio šiban, jednom su kamenje bacali na me, tri puta se lađa sa mnom razbijala, noć i dan proveo sam na dubini morskoj. Mnogo puta sam putovao, bio sam u strahu na vodama, u strahu od hajduka, u strahu od rodbine, u strahu od neznabožaca, u strahu u gradovima, u strahu u pustinji, u strahu na moru, u strahu među lažnom braćom. U trudu i poslu, u mnogom nespavanju, u gladovanju i žeđi, u mnogom pošćenju, u zimi i golotinji. Osim što je spolja, navaljivanje ljudi svaki dan, i briga za sve crkve. Ko oslabi, i ja da ne oslabim? Ko se sablazni, i ja da se ne raspalim?“ (2. Korinćanima 11,23-29)

Pavle je prihvatio odgovornost za širenje jevanđelja i učinio je sve što je u njegovoj moći da misija bude izvršena.

**Razmislite o ovome:**
Imajući na umu Pavlovo nasledstvo duhovne pristavske službe i nasledstvo mnogih drugih u toku istorije, kakvo nasledstvo ćemo mi ostaviti kada umremo?

##### KORAK 3 — PRIMENITE

**Samo za učitelje:**  Bog nam je ukazao neuporedivo poverenje. Sudbina izgubljenih duša visi o koncu. Svaka odluka koju donesemo ili unapređuje Božju misiju ili usporava. Ko je osposobljen za to? Hristos je mogao da poveri svoje blago anđelima. Mogao je da pozove bezgrešna bića iz drugih svetova. Mogao je da uništi ljudski rod i započne sve ispočetka. Umesto toga, On je žrtvovao svoj život i uzda se da ćemo biti verni pristavi Njegove blagodati u palom svetu.

**Za razmišljanje/primenu:**
1. Kako savremeni hrišćani mogu doživeti žar koju su Pavle i Hristovi učenici imali za širenje duhovne istine u našem svetu?
2. Koje su prepoznatljive osobine vernih pristava u savremenom društvu?
3. Koje praktične korake moramo preduzeti da bismo pokazali da su Hristovi interesi najvažniji, a da se naši nalaze na drugom mestu?
4. Koja obećanja Svetog Duha treba da nas ohrabre u vezi sa našom hrišćanskom pristavskom službom?
5. Pavle kaže da nismo svoji zato što smo kupljeni po određenoj ceni. Kako razmišljanje o toj činjenici može da nadahne našu hrišćansku pristavsku službu?
6. Kako možemo proširiti svoj uticaj kao verni pristavi da bi se drugi ugledali na naš primer?

##### KORAK 4 — BUDITE KREATIVNI

**Samo za učitelje:**  Mi smo svakako pristavi Božjih darova, ali što je još važnije, mi smo pristavi Njegove blagodati. Te dve uloge se nadopunjuju. Fizički i duhovni izvori koje nam je Bog poverio mogu biti uspešno upotrebljeni u Božjoj misiji od strane onih koji žele da budu verni pristavi jevanđelja.

**Aktivnosti:**
1. Pripremite kratak pregled današnje teme i iznesite je pred omladinskom grupom. Obuhvatite iskustva o svom ličnom putu vere. Iskreno pričajte o trenucima kada ste svoje interese stavili iznad interesa svog Nadglednika. Spomenite iskustva o tome kako vas je Bog blagoslovio u materijalnom i duhovnom smislu kada ste Božje interese stavili na prvo mesto.
2. Analizirajte potrebe svoje zajednice i izaberite jednu oblast u kojoj možete nešto učiniti, s obzirom na jedinstvene darove i talente koje vam je Bog poverio.
