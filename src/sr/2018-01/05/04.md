---
title:  Pristavi Božjih tajni
date:   30/01/2018
---

`Pročitajte tekstove iz Kološanima 2,2.3. i 1. Timotiju 3,16. Šta je u ovim tekstovima prikazano kao »tajna«? Šta činjenica da je u pitanju »tajna« govori o ograničenim mogućnostima da više saznamo o tome? `

Sofar Namaćanin kaže Jovu: »Možeš li ti tajne Božje dokučiti?« (O Jovu 11,7) Reč »tajna« znači zbunjujuće, nejasno, nepoznato, neobjašnjeno ili nerazumljivo. Božje tajne zabeležene su u Pismu, iako prevazilaze našu moć shvatanja. Zato su tajne. To je kao da je svako od nas kratkovida osoba koja posmatra nebo, nadajući se da će ugledati i najmanju pojedinost. Mi ne možemo videti tako daleko osim ako nam Bog to ne otkrije.

`Šta tekst iz 5. Mojsijeva 29,29. govori o tome šta nam je otkriveno?`

Mi smo pristavi pojedinosti koje ne shvatamo u potpunosti. Mi znamo samo onoliko koliko nam je otkrivenjem i Pismom otkriveno. Naša najuzvišenija pristavska služba je da živimo kao »pristavi tajni Božijih«. (1. Korinćanima 4,1)

Bog želi da kao Njegovi pristavi čuvamo božansku istinu koja nam je otkrivena, da je štitimo, poučavamo, i brinemo  o njoj. Na taj način vršimo najuzvišeniju pristavsku službu, i imamo »tajnu vjere u čistoj savjesti«. (1. Timotiju 3,9)

Najveća od svih tajni je da možemo steći iskustvo sa Hristom, »nadom slave«. Plan spasenja je natprirodno delo i nama je nemoguće da ga potpuno shvatimo. Činjenica da je Stvoritelj svega što je stvoreno (Jovan 1,1-3) došao na ovu Zemlju i »pokazao se u telu« (Elen Vajt, Manuscript Releases, 6. sveska, str. 112), da bi Sebe prineo na žrtvu za grehe ljudskog roda, sadrži tajnu koju verovatno nijedno stvoreno biće nikada neće potpuno razumeti. Čak i anđeli nastoje da shvate tajnu zašto je Isus došao na Zemlju (1. Petrova 1,12). Ipak, ono što znamo čini da slavimo Gospoda za Njegovu slavu i dobrotu (vidi: Otkrivenje 5,13).

`Pozvani ste da budete pristavi Jevanđelja. Koje odgovornosti samim tim imate? `
