---
title:  Naša odgovornost kao pristava
date:   01/02/2018
---

Mudri pristavi su spremni da prihvate i izvršavaju moralno načelo lične odgovornosti. Prihvatanje lične odgovornosti ogleda se u izboru koji činimo, delima koja stvaramo i prepoznavanjem odnosa između uzroka i posledice. Spremnost da prihvatimo ličnu odgovornost je ključna osobina koja ne može biti zanemarena kada određujemo ko je pristav, jer pristavi moraju biti odlučni da u svom srcu gaje ono što je u najboljem Gospodarevom interesu. Dakle, takva spremnost je izbor koji određuje željeni odnos pristava sa Bogom.

»Bog želi da ljude neposredno poveže sa sobom. U celokupnom postupanju prema ljudskim bićima, On priznaje načelo lične odgovornosti. On teži da podstakne osećanje lične zavisnosti i utisne potrebu za ličnim vođstvom.  Njegovi darovi dati su ljudima kao pojedincima. Svaki čovek je pristav svetih istina, svaki mora obavljati svoju dužnost u skladu s Darodavčevim naređenjima i svako mora za svoj rad položiti račun Bogu.« (Elen Vajt, Testimonies for the Church, 7. sveska, str. 176)
Kada postanemo pristavi, svoju odgovornost nećemo prebaciti drugoj osobi ili organizaciji. Svoju ličnu odgovornost dugujemo Bogu i biće izražena u svim odnosima sa ljudima koji žive oko nas (1. Mojsijeva 39,9; vidi: Danilo 3,16). Prihvatićemo taj zadatak i uložiti sve svoje sposobnosti. Uspeh u Božjim očima zavisiće više od naše vere i čistote nego od inteligencije i talenta.

`Pročitajte tekst iz 2. Korinćanima 5,10. Kako možemo shvatiti ove reči u okviru toga šta znači biti mudar pristav?`

Teolozi i filozofi vekovima su raspravljali o teškom pitanju slobodne volje. Međutim, Sveto pismo je jasno: mi kao ljudska bića imamo slobodnu volju i slobodu izbora. Ideja da nam se sudi po našim delima u suprotnom ne bi imala smisla. Otuda, imamo ličnu odgovornost da u blagodati Božjoj donosimo ispravne odluke u svemu što činimo, što podrazumeva da budemo verni pristavi svih dobara svog Gospodara.
