---
title:  Pristavi posle Edemskog vrta
date:   27/01/2018
---

### Tekstovi za proučavanje u toku sedmice:
Isaija 22,14-18; 1. Korinćanima 4,1.2; Kološanima 2,2.3; Efescima 6,13-17; 2. Korinćanima 5,10.  

> <p>Tekst za pamćenje</p>
> »Nego kako nas okuša Bog da smo vjerni da primimo Jevanđelje, tako govorimo, ne kao ljudima ugađajući nego Bogu koji kuša srca naša.« (1. Solunjanima 2,4)

Adamov i Evin prvi posao obuhvatao je pristavsku službu. Vrt i sva dela stvaranja data su im na staranje, da uživaju u njima i da njima vladaju (1. Mojsijeva 2,15), čak iako ništa nije bilo njihova svojina. Oni su bili pristavi onoga što im je Gospod poverio.

Ove sedmice podrobnije ćemo proučiti definiciju pristava posle pada, nakon što su naši praroditelji bili izagnani iz Edemskog vrta. Mi smo, takođe, pristavi, ali u sredini potpuno drugačijoj od one u kojoj su Adam i Eva prvobitno boravili.

Šta je pristavska služba? Određene biblijske ličnosti svojim životom otkrile su šta znači biti pristav. Pojedine biblijske knjige to jasno određuju. Kada postanemo Božji pristavi, središte naše pažnje se pomera sa sveta i njegovih materijalističkih vrednosti na Stvoritelja i Njegovu misiju. Kao u Adamovom i Evinom slučaju, Bog nam poverava odgovornosti koje imaju božansko poreklo. Međutim, od pada u Edemskom vrtu, zadatak pristavske službe se promenio zato što nam je pored odgovornosti da brinemo o materijalnom svetu poveren zadatak da budemo dobri pristavi duhovnih istina.
