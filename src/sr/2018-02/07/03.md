---
title:  Istrajati do kraja
date:   14/05/2018
---

`Pročitajte sledeće tekstove: Matej 24,9; Otkrivenje 13,11-17. Kakve sličnosti postoje između Isusovih reči iz Jevanđelja po Mateju i onoga što je Jovana nadahnulo da napiše u Otkrivenju?`

Hristos izražava brigu za svoj narod u poslednje vreme zbog opšte zablude koja će podstaći narode da se suprotstave pravoj veri i nametnu lažni oblik bogosluženja svetu. Oni koji ostanu čvrsti suočiće se sa mržnjom, nevoljama, čak i smrću.

`Pročitajte: Matej 24,13. Šta je ključno da bismo bili spaseni, da bismo bili verni, čak i usred sveopšteg protivljenja?`

»Niko osim onih koji su ojačali svoj um biblijskim istinama, neće opstati u poslednjem velikom sukobu.« (Elen Vajt, Velika borba, str. 593. original) Prema ovoj izjavi svi koji utvrde svoj um biblijskim istinama neće biti zavedeni obmanama poslednjeg vremenena. Oni moraju biti utemeljeni u istini za ovo vreme, u protivnom, prevare će ih nadvladati.

`Šta je još važno da bismo ostali verni Bogu? Matej 7,24-27.`

Ma koliko bilo važno da intelektualno budemo utemeljeni u Božjoj reči, prema Isusovim rečima to još uvek nije dovoljno da nas osposobi da čvrsto stojimo usred iskušenja sa kojima ćemo se suočiti. Mi moramo da postupamo u skladu sa onim što znamo; odnosno, moramo da budemo poslušni istini kakva je u Isusu. U prethodnoj priči, oba graditelja čula su Isusove reči. Razliku među njima, između istrajnosti i neistrajnosti, predstavlja poslušnost Isusovim poukama.

`Zašto onaj koji je poslušan ostaje da stoji, a onaj koji nije poslušan pada? Kako poslušnost utiče na čovekovu istrajnost u veri?`
