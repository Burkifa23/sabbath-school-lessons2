---
title:  Snažna potvrda proročanstva
date:   13/05/2018
---

Učenici su u završnim danima pre Isusovog raspeća na krstu, razgovarali sa Njim na Maslinskoj gori. Zamislite da ste čuli kako Isus kaže da će Hram biti uništen. Niko ne zna o čemu su učenici u tom trenutku tačno razmišljali, ali pitanje koje su kasnije postavili ukazuje da su uništenje Hrama povezali sa »posletkom veka«. (Matej 24,3)

`Kakvu opštu poruku je Isus uputio svojim sledbenicima o poslednjim danima? Matej 24,1-25.`

Tekst iz Matej 24,1-25 jasno pokazuje da je Hristos, između ostalog, zabrinut zbog prevara koje će vekovima zbunjivati Njegov narod, sve do poslednjih dana. Među tim prevarama naći će se lažni proroci i lažni hristosi. Pojedinci će se pojaviti tvrdeći da predstavljaju Hrista (lažni proroci), dok će drugi tvrditi da su Hristos lično. Strašno je to što će im ljudi poverovati.

Svedoci smo neugodne i snažne potvrde Božje reči. Kroz istoriju, čak i danas, varalice zaista dolaze i govore: »Ja sam Hristos.« Kakvo izuzetno proročanstvo! Živeći u vreme u kome živimo, možemo sagledati vekovima dugu istoriju i videti (na način na koji oni koji su živeli u Hristovo vreme nisu mogli) koliko je to proročanstvo istinito. Ne treba da budemo iznenađeni ako ovakve obmane samo još više uzmu maha, dok se približavamo konačnoj krizi.

Takođe, u okviru potvrđivanja vere, obratite pažnju kako je Isus opisao stanje u svetu. Od Hristovog vremena, u različitim razdobljima zemaljske istorije, ljudi su polagali svoju nadu na ono u šta su verovali da će ukloniti ili makar u velikoj meri umanjiti patnje i jad ljudskog roda. Bilo da je u pitanju politički pokret, tehnologija, nauka ili razum – ljudi su polagali velike nade da će ove pojedinosti stvoriti utopiju na Zemlji. Kao što je bolno svedočenje istorije uvek iznova pokazivalo, ove nade bile su neosnovane. Današnji svet je upravo onakav kakav je Isus rekao da će biti. Hristove reči, izgovorene pre skoro dve hiljade godina, pokazuju u kojoj su meri ove nade zaista bile nerazumne.

`Kako nam ono što možemo naučiti iz sledećeg stiha može pomoći da se utvrdimo u svojoj veri? Matej 24,25.`
