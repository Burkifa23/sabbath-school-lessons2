---
title:  Jevanđelje po Mateju, 24. i 25. poglavlje
date:   12/05/2018
---

### Tekstovi za proučavanje u toku sedmice
Matej 24,1-25; Otkrivenje 13,11-17; Matej 7,24-27; Luka 21,20; Matej 25,1-30.

> <p>Tekst za pamćenje</p>
> »Jer će izići lažni hristosi i lažni proroci, i pokazaće znake velike i čudesa da bi prevarili, ako bude moguće, i izbrane.« (Matej 24,24)

Isus u 24. i 25. poglavlju Jevanđelja po Mateju otkriva važne istine o kraju vremena i o tome kako postati spreman. U određenom smislu, ova poglavlja predstavljaju Hristovo učenje o događajima poslednjeg vremena. Istovremeno, gledajući u blisku budućnost, On vidi predstojeće uništenje Jerusalima, tragediju strašnih razmera koja će pogoditi Njegov narod.

Međutim, obraćajući se svojim učenicima, Isus se, takođe, obraća svojim sledbenicima u budućim naraštajima, uključujući posebno poslednji naraštaj, onaj čiji će pripadnici biti živi kada se On vrati. Isus ne prikazuje lepu sliku. Ratovi, glasovi o ratovima, bolesti, lažni hristosi i progonstvo – to će biti sudbina sveta i sudbina Njegove crkve. Kada se osvrnemo unazad, zadivljujuće je koliko su Njegova proročanstva bila tačna. Zato Mu možemo verovati u vezi sa proročanstvima koja se još nisu ispunila.

Međutim, Isus nije samo upozoravao šta će se dogoditi.  U 25. poglavlju Jevanđelja po Mateju ispričao je priče koje će, ukoliko bude obraćena pažnja na njih, pripremiti Njegov narod za povratak »Sina Čovečijeg«. Da, nastupiće teška vremena, ali On će pripremiti narod za susret sa Njim prilikom ponovnog dolaska.
