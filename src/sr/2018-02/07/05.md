---
title:  Deset devojaka
date:   16/05/2018
---

Posle govora o znacima svoga dolaska u Jevanđelju po Mateju 24. poglavlju, Isus u 25. poglavlju govori o pripremi za taj događaj.

`Pročitajte priču o deset devojaka. Matej 25,1-13. Kako nam Isusove reči zabeležene u ovim stihovima mogu pomoći da shvatimo kako se možemo pripremiti za Njegov dolazak?`

Isus započinje ovaj deo razgovora pričom o deset devojaka. Činjenica da su nazvane devojkama ukazuje da su predstavljale one koji se izjašnjavaju kao hrišćani. One se u borbi nisu nalazile na sotoninoj strani. Upoređene su sa nebeskim carstvom (Matej 25,1). Međutim, na kraju vremena, sve su zaspale (Matej 25,5). Hristos je već upozorio da treba stražiti (Matej 24,42), i ostati budan i ne biti nespreman kada se On vrati.

Svih deset devojaka imalo je svetiljke, i sve su izašle na susret ženiku, što znači da su sve očekivale Njegov dolazak. Pošto je ka­snio, sve one koje su verovale u Njegov dolazak zaspale su. Iznenada, usred noći, probudila ih je vest da ženik dolazi (Matej 25,1-6).

Nerazumne devojke bile su zaprepašćene, nespremne. Zašto? U nekim prevodima je zabeleženo: »Naši žišci su se ugasili«. U drugim, vernijim grčkom originalu, piše »hoće da se ugase«. (Matej 25,8) Još uvek je goreo mali plamen. Još uvek su imale ulja, ali nedovoljno da bi bile spremne da sretnu Hrista.

U čemu je, onda, bio problem?

Ove devojke predstavljaju hrišćane koji čekaju da se Hristos vrati, ali koji imaju površno iskustvo sa Njim. Oni imaju malo ulja, što predstavlja slabo delovanje Duha u njihovom životu, koje omogućava samo slabo treperenje svetla; bili su zadovoljni malim kada im je bilo potrebno mnogo.

»Sveti Duh deluje na čovekovo srce i u skladu s njegovom željom i pristankom, usađuje u njega novu prirodu; ali grupa, koja je predstav­ljena nerazumnim devojkama zadovoljna je površnim radom. Oni ne poznaju Boga! Nisu proučavali Njegov karakter; nisu negovali zajedništvo s Njim; i zato ne znaju ni kako da se oslone na Njega, kako da pogledaju na Njega i žive. Njihova služba Bogu izrodila se u formalizam.« (Elen Vajt, Pouke velikog Učitelja, str. 411. original)

`Kako možemo preispitati sebe i biti sigurni da ne činimo istu grešku kao ovi ljudi? Ako sebe prepoznamo u toj ulozi, kako se možemo promeniti?`
