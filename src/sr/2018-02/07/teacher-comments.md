---
title:  Pouka za učitelje
date:   18/05/2018
---

### SAŽETI PREGLED POUKE

### Ključni tekst:
Matej 25,13.

**Učenici će:**

**Saznati:**  Shvatiće vreme u kome ljudski rod sada živi. Prepoznaće znake kraja u svetlu Isusovih opomena.

**Osetiti:** Osetiće hitnost trenutka i osnažiti svoju nadu.

**Činiti:** Pripremiće se da sretnu svoga Gospoda. Promeniće svoje prioritete. Neće poverovati u lažne hristose.

**SMERNICE ZA PROUČAVANJE**

**Saznati:**  Znaci kraja

A. Kako treba da se informišemo da bismo pravilno odredili svoje mesto u proročkom kalendaru?

B. Šta su znaci kraja? Kako razlikujemo lažna učenja o kraju i lažne mesije?

C. Zašto nije moguće znati kada će tačno doći kraj?

**Osetiti:** Hitnost trenutka

A. Zašto su događaji poslednjih dana toliko zastrašujući? Kako možemo da izađemo na kraj sa takvim osećanjima?

B. Zašto ne treba da se plašimo ovih nevolja?

C. Zašto ovi događaji podstiču našu čežnju za Božjim carstvom?

**Činiti:** Pripremiti put Gospodnji

A. Šta treba da učinite u svom ličnom životu da biste se pripremili za Njegov dolazak?

B. Šta treba da učinite da biste pomogli drugim ljudima da se pripreme za Njegov dolazak?

C. Šta treba da učinite da biste ovu vest o Njegovom dolasku odneli svetu?

**Zaključak:** Poslednje Isusove reči izgovorene pre raspeća ozbiljna su opomena o sudu koji se odnosi na poslednje vreme i sudbinu celog sveta.

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Matej 24,42-44.

**Ključno načelo duhovnog rasta:** Vest o dolasku Sina Čovečijeg ne odnosi se samo na senzacionalne događaje koji prethode Njegovom dolasku; sam događaj ima neposredan uticaj na naš duhovan život. Sada je vreme da obnovimo naš odnos sa Gospodom. Budući Hristov dolazak prožima naše sadašnje versko i duhovno putovanje i daje mu svrhu i značaj. Što se više približavamo Gospodu u svojim molitvama i bogosluženju, više ćemo čeznuti da Ga vidimo licem k licu.

**Samo za učitelje:**
Ova lekcija usredsređena je na Isusova proročanstva i učenja izneta u poslednjem govoru na Maslinskoj gori. Isusova opomena odnosi se na Njegove učenike svih naraštaja, ali naročito na učenike poslednjih dana. Ljudska istorija će se završiti. Isus upozorava da će ovo poslednje vreme biti teško. On nas poziva da se u skladu sa tim pripremimo. Cilj ne treba da bude prestrašivanje ljudi, već podsticanje da osnaže svoju veru i nadu, i prilagode svoje prioritete. Sada kada smo shvatili da je poslednje vreme blizu, Isusov savet da „ištemo najpre carstvo Božije“ (Matej 6,33) važniji je nego ikad.

**Uvodni razgovor:**  
Zašto i kako možemo obnoviti svoj „adventistički“ identitet i misiju koji se upravo tiču poslednjeg vremena i skorog Hristovog dolaska? Dok razmatramo svoju istoriju, možemo se osetiti razočarano i obeshrabreno, i okrenuti se drugim istaknutim pojedinostima. Adventistički pokret doživeo je razočarenja; i sada, posle toliko mnogo vremena otkako se objavljuje ista poruka, postali smo dobro organizovana institucija; ali, ponekad, izgleda kao da smo se zauvek nastanili na ovom svetu.

**Za razgovor:**

1. Kako možemo spojiti ovu potrebu za mudrim delovanjem na Zemlji sa čežnjom za nebeskim carstvom?

2. Kako možemo spojiti potrebu da se osećamo udobno u životu sa osećanjem hitnosti da se pripremimo za Njegov dolazak?  

##### 2. KORAK – ISTRAŽITE

**Samo za učitelje:**
Način na koji Isus objavljuje vest o poslednjem vremenu i svom dolasku treba da nas nadahne. Isus ne počinje svoju propoved tvrdnjama, teološkom porukom ili PowerPoint prezentacijom važnih tačaka doktrine. On počinje neposrednim pitanjem koje se odnosi na tadašnje prilike: „Ne vidite li sve ovo?“ (Matej 24,2) On zatim zaprepašćuje svoje učenike uznemirujućim vestima koje se tiču njihove stvarnosti, Hrama. Tek kada učenici postave pitanje: „Kaži nam kad... i kakav?“ (Matej 24,3), Isus ukazuje na njihove tadašnje prilike iz kojih će izvući svoju poruku: „Dakle...“ (Matej 24,15)

Zapazite da je Isusovo prvo obrazloženje uzeto iz Pisma, poznatog stiha iz Knjige proroka Danila, i glasi „mrzost opušćenja“ (Matej 24,15), a zatim ohrabruje učenike da „čitaju i razumeju“ (Matej 24,15). Njegova poruka je proročanstvo o „velikoj nevolji“ (Matej 24,21). Na osnovu ovog proročanstva o poslednjim danima, On nastavlja da poučava o „nebeskom carstvu“ koristeći priče (Matej 24,22-25,46).

##### BIBLIJSKI KOMENTAR

**1. Velika nevolja**
(Podsetite se u razredu sledećeg teksta: Matej 24,15-28)

Od najstarijih vremena, Svetilište, a kasnije i Hram, predstavljali su univerzum. Mojsije je u 2. Knjizi Mojsijevoj opisao proces izgradnje Svetilišta (2. Mojsijeva 25-40) koji je paralelan izveštaju o stvaranju (1. Mojsijeva 1,1-2,4). Oba izveštaja sastoje se iz sedam etapa i oba se završavaju istim izrazom „završi posao“ („svrši dela“).

Slično tome, izgradnja Solomunovog hrama odvija se u sedam faza i završava se izrazom: „Svrši sav posao“ (1. O carevima 7,40.51). Ovaj poseban izraz javlja se samo u ova tri teksta. Paralela između izgradnje Svetilišta/Hrama i stvaranja sveta jasno ukazuje da je između sveta i Svetilišta/Hrama vladao određeni odnos (vidi: Psalmi 78,69; uporedite: Psalmi 134,3; Psalmi 150,1.6). Dakle, kada je Isus govorio o uništenju Hrama, učenici su odmah shvatili da On misli na kraj sveta.

Izraz „mrzost opušćenja“ veoma je redak izraz koji Danilo koristi kada proriče uništenje Jerusalima koje se dogodilo 70. godine (Danilo 9,27; Danilo 12,11). Zaista, Isus primenjuje ovaj izraz na taj događaj. Međutim, Isus ga, takođe, primenjuje na konačno uništenje sveta, čiji je Hram bio deo. Prema tome, Isus se obraća obema grupama – svojim učenicima, savremenicima uništenja Jerusalima, i učenicima poslednjeg vremena, savremenicima događaja koji će se odigrati na kraju vremena – nama.

Poput Isusovih učenika i Jevreja tog vremena, prvo treba da shvatimo da će doći kraj. Isus jednostavno iznosi činjenicu ne ukazujući ni na kakvo vreme. Ova poruka je stoga u opštem smislu značajna svakom naraštaju hrišćana. Međutim, Isus je posebno imao na umu naraštaj hrišćana koji će doživeti ove događaje. Ovi učenici su jedini koji će moći da prepoznaju i „vide“ ove konačne događaje (Matej 24,15). Moći će da „vide“ i prepoznaju Isusa kao svog Mesiju jer ih je On unapred upozorio na lažne hristose (Matej 24,24.25).

**Razmislite o ovome:**
Razgovarajte o Isusovom pedagoškom metodu. Kako bismo mogli primeniti Njegov metod na svoje evanđeoske planove? Na šta se Isus prvo usredsređuje? Šta možemo naučiti o Isusovom pristupu Pismu? Kako se Pismo odnosi na naš život i istoriju? Kako možemo sprečiti da upadnemo u zamku lažnih hristosa i lažnih tumačenja proročanstava?

**2. Carstvo nebesko**
(Podsetite se u razredu sledećeg teksta: Matej 25,1-30)

Iako Isus objavljuje da će govoriti o „carstvu nebeskom“ (Matej 25,1.14), On ne nastoji da ga opiše. Carstvo nebesko je nagovešteno poređenjem: ono je „kao“. Isus se zatim usredsređuje na prilike na Zemlji u našem svakodnevnom životu. Prva priča, o „devojkama“, pripada ličnom domenu. Druga priča, o „talantima“, pripada poslovnom domenu. Kada uporedimo ove dve priče, možemo pronaći slične, ali i različite pouke koje treba da nam pomognu u pripremi za „nebesko carstvo“.

Jedna zajednička pouka glasi: ulje, poput talanata, predstavlja Božje darove – Svetog Duha i Pismo. Suština je da ne možemo proizvoditi svetlost sami po sebi. Potrebna nam je svetlost iz spoljašnjeg božanskog izvora. Treba da naučimo da ozbiljno shvatimo ove dragocene darove. Treba pažljivo da čuvamo ulje. Lude devojke prezrele su svoje staro ulje, baš kao što je rđavi sluga prezreo svoj talanat.

Pored pouke koja nas podstiče na vernost i ohrabruje da vodimo računa o nasledstvu, priča o talantima ima pouku i o kreativnosti. Ne treba samo da čuvamo šta smo primili; treba, takođe, da pronađemo nove načine da umnožimo svoje darove. Ovo važi i za istraživanje Pisma. Nije dovoljno ponavljati iste stare istine; treba da proučavamo biblijske tekstove da bismo pronašli nove bisere. Ova pouka može se primeniti i na crkveni život. Nije dovoljno samo zadržati vernike. Treba da im pomognemo da rastu i da dovodimo nove vernike.

**Za razgovor:**
Zašto Isus nije opisao carstvo nebesko? Kako zajedničke pouke ove dve priče primenjujemo na našu pripremu za Božje carstvo? Zašto nisu prihvaćene sve devojke i sve sluge? Kako mirimo biblijsku ideju o milostivom Bogu punom ljubavi sa slikom grubog mladoženje ili gospodara?

#### 3. KORAK – PRIMENITE

**Samo za učitelje:**
Jedan od razloga zašto je Isus poučavamo pričama o nebeskom carstvu je taj što nije samo želeo  da Njegovi učenici shvate i cene duboke i složene istine, već i da ove istine uključe u svoj svakodnevni život.

**Za primenu:**
Kako priču o devojkama i talantima možemo primeniti u svom svakodnevnom životu? Pronađite primere u svom poslu ili ličnom životu koji oslikavaju pouke iz ove dve priče.

**Aktivnost:**   
Uporedite dve priče i navedite njihove slične i različite pouke. Kako različite pouke nadopunjuju jedne druge?

#### 4. KORAK – BUDITE KREATIVNI

**Samo za učitelje:**
Kao što je Isus koristio priče da pouči neke od najtežih istina, i mi treba isto da činimo. Zapazite da se neke priče nalaze u kulturološkom folkloru naroda toga vremena. Šta možemo saznati od Isusa o Njegovom poznavanju okolnih kultura i Njegovoj sposobnosti da iz njih iznese nešto novo?

**Aktivnost:**

1. Koliko su tačne ove priče u običnom životu? Pronađite konkretne primere u svom svakodnevnom životu koji pokazuju istinitost ovih Isusovih priča.

2. Stavite pred članove razreda izazov da pronađu priče ili parabole u svom kulturološkom folkloru koje mogu da ilustruju duhovne pouke.
