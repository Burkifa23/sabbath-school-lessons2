---
title:  Upotreba darova
date:   17/05/2018
---

`Kakvu ulogu upotreba darova ima u pripremi za Hristov dolazak? Matej 25,13-30.`

Iako je Isus u ovom tekstu ispričao drugačiju priču od prethodne, obe govore o spremnosti za Hristov dolazak. Obe se bave onima koji su bili spremni i koji nisu. I obe prikazuju sudbinu onih koji su se, usled zanemarivanja duhovnog života, suočili sa večnom smrću.

Kao što ulje u priči o deset devojaka predstavlja Svetog Duha, tako »vreća« ili »vreće zlata«, odnosno talanti (Matej 25,15), od grčke reči talanta, predstavljaju darove. »Talanti predstavljaju posebne darove Duha, zajedno sa svim prirodnim sposobnostima.« (The SDA Bible Commentary, 5. sveska, str. 510)

Sve sluge u priči primile su određena dobra od svog gospodara. Zapazite da je to bilo gospodarevo blago (Matej 25,14) koje im je bilo povereno »svakome prema njegovoj moći«. (Matej 25,15) Darovi su im bili povereni; sluge su zapravo bili pristavi onoga što nisu posedovali, već samo za šta su bili odgovorni. Zato se gospodar, kada se vratio, »stade računiti s njima«. (Matej 25,19)

Duhovni darovi potiču od Svetoga Duha (vidi: 1. Korinćanima 12,1-11.28-31; Efescima 4,11). Postoji Radosna vest za one koji smatraju da imaju najmanji dar. Darovi se nikada ne primaju bez Darodavca. Dakle, primajući svoj dar, oni primaju najveći dar – Svetog Duha.

Darovi su već naši u Hristu, ali ono što stvarno posedujemo zavisi od našeg prihvatanja Svetog Duha i predavanja Njemu. U tome je nekoristan sluga pogrešio. Njemu je bio dat dar, ali on nije učinio ništa u vezi sa njim. Nije ga unapredio. Nije uložio napor da uzme što mu je milostivo dato i da nešto učini sa njim. Isus ga je zato nazvao »zli i ljenivi« (Matej 25,26) – snažna osuda.

`Isus je ispričao ovu priču postavljajući je u okvir poslednjih dana i svog Povratka. Čemu nas, dakle, uči o važnosti upotrebe naših darova u pripremi za poslednje vreme?`
