---
title:  Pouka za učitelje
date:   20/04/2018
---

### SAŽETI PREGLED POUKE

### Ključni tekst:
Otkrivenje 1,1.

**Učenici će:**

**Saznati:**  Shvatiće svrhu i strukturu Otkrivenja, i razumeće središnju Isusovu ulogu u istoriji spasenja.

**Osetiti:** Približiće se Isusu Hristu i uspostaviti zajednicu sa Njim, koji je otkrio sebe u Reči, istoriji i ličnom životu vernika.

**Činiti:** Poslušaće Božju reč i Njegova uputstva, i staviti Boga na početak i kraj svih svojih projekata.

**SMERNICE ZA PROUČAVANJE**

**Saznati:**  *Središnja ideja Knjige Otkrivenja*

A. Zašto je poslednja knjiga u Bibliji nazvana „Otkrivenje Isusa Hrista“?

B. Kako je Otkrivenje povezano sa Knjigom proroka Danila?

C. Čemu nas struktura Otkrivenja može naučiti?

**Osetiti:** *Isus u vama*

A. Zašto i kako mi Isus pomaže da se približim Bogu?

B. Zašto moja religija treba da bude povezana sa mojim svakodnevnim životom?

C. Kako mi Otkrivenje Isusa Hrista pomaže da volim Boga?

**Činiti:** *Čuti znači poslušati*

A. Šta je pokazatelj da ste shvatili otkrivenje Isusa Hrista?

B. Kako započinjete i završavate svoje dan?

C. Šta su prioriteti u vašim projektima?

**Zaključak:** Knjiga Otkrivenja nije samo zanimljiva i zagonetna zato što govori o Božjim tajnama; takođe je i konkretna i relevantna jer se tiče vašeg života i sudbine sveta.

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Otkrivenje 1,3.

**Ključno načelo duhovnog rasta:** Razumevanje Knjige Otkrivenja ne zavisi samo od vaših sposobnosti i veštine da odgonetnete njene simbole. Zavisi, takođe, i od načina na koji odgovarate na Božji poziv upućen u ovoj knjizi da se pokajete i služite Gospodu. Vaše dobre namere da budete pobožni i da udovoljite Gospodu treba da budu prosvetljene i vođene vašim marljivim i pažljivim proučavanjem Božje reči.

**Samo za učitelje:**
Otkrivenje od početka ističe metodološka načela koja treba da karakterišu svaki pristup ovoj Knjizi. Pozvani smo da „čitamo“, „slušamo“ i „držimo“. Čitanje je prvi i osnovni korak. Istina se ne nalazi u nama; mora se pronaći u tekstu koga je Bog nadahnuo. Definisana je kao „proročanstvo“ koje treba „čuti“.

U jevrejskom jeziku glagol „čuti“ ima dvostruko značenje; s jedne strane znači „shvatiti“ (1. O carevima 3,9; Nemija 8,3; Otkrivenje 2,7), što zahteva naš razum, intelektualni napor. Međutim, „čuti“ takođe znači i „poslušati“, što znači da treba da budemo spremni da svoje razumevanje pretočimo u dela i da pozitivno odgovorimo Bogu. Treći glagol „držati“ podseća nas da je duhovni život proces koji se ponavlja; što smo pročitali i čuli moramo održati u svom imu i srcu: otuda ponavljanje ovog načela na kraju Knjige (Otkrivenje 22,7).

**Uvodni razgovor:**
Zapazite da je prvi glagol „čitati“ u jednini, dok su ostala dva u množini: gramatikom je obuhvaćena ideja da postoji jedan čitalac i nekoliko slušalaca. Mnoštvo slušalaca ukazuje da Knjiga Otkrivenja pripada kontekstu bogosluženja. Dakle, ne treba da je čitamo sami. Razgovarajte sa svojim učenicima koja načela i istine ovaj okvir bogosluženja i zajedništva nagoveštava.

**Za razgovor:**

1. Zašto je važno čitati Knjigu Otkrivenje u društvu istomišljenika i tragalaca za istinom?
2. Kakve veštine i osećanja ovo zajedničko čitanje obuhvata?`

##### 2. KORAK – ISTRAŽITE

**Samo za učitelje:**
Tri osnovne pojedinosti treba da pripreme učenike vašeg razreda da se uključe u tumačenje Otkrivenja i da ostanu na pravom putu: 1. važna povezanost Otkrivenja sa Starim zavetom, naročito sa Knjigom proroka Danila; 2. opšta struktura knjige; i 3. usredsređenost na ličnost Isusa Hrista.

##### BIBLIJSKI KOMENTAR

**1. U najvećoj meri jevrejska knjiga Novog zaveta**

(*Podsetite se u razredu sledećih tekstova:*  Otkrivenje 1,4; 2. Mojsijeva 3,14)

Knjiga Otkrivenja mogla bi se smatrati knjigom Novog zaveta koja je najbliža Starom zavetu. Možemo izbrojati 2000 upućivanja na Stari zavet, uključujući 400 jasnih referenci i 90 navoda iz Petoknjižja i Proroka. Ova knjiga je toliko utemeljena na jevrejskom da vlada mišljenje da je „jedva.. mogu razumeti... oni koji ne poznaju jevrejski jezik“. (Ernest Renan, Antichrist: Including the Period from the Arrival of Paul in Rome to the End of the Jewish Revolution [Boston: Joseph Henry Allen, 1987], str. 17) Jovan svoju poruku upućenu sedam crkava započinje pozdravom koji potiče od Boga Starog zaveta. Reč šalom potiče od izraza „Onaj koji jest“, izraza koji određuje Boga Jahvea, koji se otkriva Mojsiju u grmu koji gori (2. Mojsijeva 3,14).

Međutim, knjiga koja je u najvećoj meri prisutna u Otkrivenju jeste Knjiga proroka Danila. Prva reč u Knjizi, „otkrivenje“, jeste ključna reč Knjige proroka Danila kojom su predstavljena njegova proročka viđenja (Danilo 2,19.22.28.29.30.47; Danilo 10,1). Otkrivenje počinje onako kako se Knjiga proroka Danila završava, blagoslovom, kao da je Jovan uvideo da je Otkrivenje nastavak Knjige proroka Danila. Knjiga proroka Danila završava se blagoslovom koji se temelji na čekanju „do svršetka svojih dana“ (Danilo 12,12.13), a Otkrivenje počinje blagoslovom koji ima istu vremensku granicu, „jer je vreme blizu“ (Otkrivenje 1,3). Čak i način na koji Jovan spominje sebe prilikom predstavljanja svog viđenja, „Ja Jovan“ (Otkrivenje 1,9), odražava Danilov izraz „Ja Danilo“, koji se nalazi na početku njegovih viđenja (Danilo 8,1.15; Danilo 10,7; Danilo 12,5). Sva ova zapažanja u prvim stihovima Otkrivenja treba da nas ohrabre da ovu knjigu proučavamo u tesnoj povezanosti sa Starim zavetom i Knjigom proroka Danila.

**Razmislite o ovome:** Koje opasnosti prete ukoliko čitamo i proučavamo Novi zavet ne uzimajući u obzir njegov odnos sa Starim zavetom? Kako je Hrišćanska crkva učinila grešku na tom polju? Zašto je Knjiga proroka Danila bila najpopularnija knjiga među ranim hrišćanima? Kakav pozdrav su rani hrišćani osmislili čitajući Knjigu proroka Danila?

**2. Struktura Knjige koja rasvetljava određene pojedinosti**

(Podsetite se u razredu sledećeg teksta: Otkrivenje 11,19-14,5)

Otkrivenje je poput Knjige proroka Danila podeljeno na dva dela. U središtu se nalazi Božji sud u poslednje vreme i dolazak Sina Čovečijeg (Otkrivenje 14; uporedite: Danilo 7). Prvi deo Otkrivenja usredsređen je na ovozemaljsku istoriju od Jovanovog vremena do Hristovog dolaska, dok se drugi deo bavi nebeskom istorijom od vremena Hristovog dolaska do spuštanja nebeskog Jerusalima.

Pored ove podele na dva dela, struktura Otkrivenja povezana je, takođe, sa odeljenjima Svetilišta i vremenskim odrednicama. Prostor Svetilišta nagovešten je progresijom apokaliptičkog viđenja od Hristove žrtve, koja ukazuje na oltar (Otkrivenje 1,5), do svećnjaka, koji ukazuje na prvo odeljenje Svetilišta, „sveto mesto“ (Otkrivenje 1,10-20), a zatim do kovčega zaveta, koji ukazuje na drugo odeljenje Svetilišta, „najsvetije mesto“ (Otkrivenje 11,19). Vremenske odrednice Svetilišta nagoveštene su upućivanjem na sedam jevrejskih praznika koji označavaju ritam progresije viđenja, od Pashe (Otkrivenje 1,12-20) do praznika Senica (Otkrivenje 21,1-8). Ova mnogostruka struktura Otkrivenja doprinosi snažnoj i značajnoj poruci koja je tu izneta.

**Razmislite o ovome:** Kakve pouke možemo izvući iz povezanosti između Svetilišta i različitih delova Knjige Otkrivenje?
Zašto je Božji sud smešten u središte Knjige Otkrivenje i Knjige proroka Danila? (Uporedite sa ulogom 16. poglavlja 3. Mojsijeve u središtu Petoknjižja.)

**3. Hristos u središtu**

(*Podsetite se u razredu sledećih tekstova:*  Otkrivenje 1,5.18; Otkrivenje 3,21)

Isus je prisutan u celom Otkrivenju. Javlja se na početku ukazujući na suštinu knjige, „Otkrivenje Isusa Hrista“ (Otkrivenje 1,1), i samo njeno poreklo, „od Isusa Hrista, koji je Svjedok vjerni, i Prvenac iz mrtvijeh“ (Otkrivenje 1,5). Javlja se i na kraju Knjige u završnoj blagodati (Otkrivenje 22,20), kada Ga ponovo čujemo kao svedoka koji govori o svom dolasku i kada, u međuvremenu, primamo Njegovu blagodat (Otkrivenje 22,20.21). U Otkrivenju su spomenuti različiti aspekti Isusove službe, kao što su: Njegova uloga kao pashalnog Jagnjeta, koje pruža spasenje; Njegovo ustajanje iz mrtvih; Njegova uloga kao Onog koji je u Crkvi; i Njegova konačna pobeda na belom konju kao slavnog Cara (Otkrivenje 19,11-16).

**Razmislite o ovome:** Zašto je Isus Hristos središnja ličnost u Otkrivenju? Kojim najvažnijim simbolom je predstavljen Isus Hristos u toj knjizi?

#### 3. KORAK – PRIMENITE

**Samo za učitelje:** Knjiga Otkrivenja je puna surovih slika i čini se da predstavlja Boga kao Boga osvetnika. Kako možemo pomiriti ovaj surovi opis sa idejom dobrog Boga punog ljubavi? Luter je odbacio Knjigu Otkrivenje. Koliko je ovakvo shvatanje nasilja doprinelo tom odbacivanju? Kakve važne etičke pouke možemo naučiti iz Otkrivenja? Zašto je važno da znamo da će Bog suditi ljudskom rodu?

**Za primenu:**
Zašto i kako Knjiga Otkrivenja treba da utiče na vaš život?

#### 4. KORAK – BUDITE KREATIVNI

**Samo za učitelje:** Knjiga Otkrivenja često je podsticala fanatizam, možda zato što je često čitana odvojeno od drugih delova Biblije. Zašto nije mudro čitati Otkrivenje samo? Koje još knjige u Bibliji treba čitati zajedno sa Otkrivenjem?

**Aktivnosti:**

1. Zamolite članove razreda da istraže različite simbole u Knjizi Otkrivenje.

2. Razgovarajte o njihovom značenju i njihovom odnosu sa simbolima u Starom zavetu.
