---
title:  Jagnje Božje
date:   30/04/2018
---

`Pročitajte sledeće tekstove Jovan 1,29; Otkrivenje 5,12; Otkrivenje 13,8. Koja slika je zajednička ovim tekstovima i zašto je ona važna u shvatanju plana spasenja?`

Kada je Jovan Krstitelj Isusa nazvao »Jagnjetom Božjim«, nepogrešivo je ukazao na Svetilište. Još je neposrednije ukazao na Hristovu smrt za greh kao jedino ispunjenje svih ikada ubijenih jaganjaca (i drugih žrtvenih životinja prinesenih u jevrejskom Svetilištu) kao žrtava za greh. Četiri Jevanđelja, pored ostalog što uče, na kraju opisuju šta je Isus učinio kao Jagnje Božje koje je uzelo grehe sveta.

Međutim, izveštaj o Isusu i Njegovim delima za naše spasenje ne završava se u Jevanđeljima, čak ni Njegovom smrću i vaskrsenjem.

Jevrejima poslanica od samog početka bavi se temom Hrista kao Poglavara svešteničkog u nebeskom Svetilištu posle Njegove uloge kao žrtvenog Jagnjeta. Nakon što je prvi put spomenut u ovoj ulozi posle krsta (Jevrejima 1,3), naredna poglavlja u Knjizi ukazuju na Isusa kao Prvosveštenika. Njegov rad u nebeskom Svetilištu detaljno je opisan u Jevrejima 7,1-28.

`Pročitajte tekst iz Jevrejima 7,1-28. Šta pisac ovde govori o Isusu?`

Iako je značenje ovih stihova duboko i bogato, u suštini govore da Isus Hristos ima bolje sveštenstvo od sveštenika iz Aronovog reda koji su služili u ovozemaljskom Svetilištu. Međutim sada, umesto sveštenika u ovozemaljskom Svetilištu, imamo nebeskog Prvosveštenika koji služi u našu korist u Svetilištu na Nebu. Dakle, kada upravimo sada svoj pogled na Isusa, upravljamo pogled na Njega kao našeg Poglavara svešteničkog u nebeskom Svetilištu.
