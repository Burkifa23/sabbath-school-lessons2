---
title:  Za dalje proučavanje
date:   04/05/2018
---

Jevrejima poslanica upućuje na zemaljsko Svetilište kao na model, tip, onoga što će Hristos učiniti za nas i na Zemlji, kao žrtva prinesena za nas, i na Nebu, kao naš Poglavar sveštenički. Izrailjsko Svetilište oduvek je trebalo da bude očigledna pouka iz Jevanđelja. Trebalo je da pouči Jevreje o planu spasenja, koji je obuhvatao žrtvu, posredovanje, sud i konačan kraj greha. Knjiga proroka Danila pomaže čitaocima da shvate apokaliptičku (poslednje vreme) stranu Hristovog konačnog dela u nebeskom Svetilištu. »Naglašavanjem čišćenja, suda i kazne, apokaliptička Danilova viđenja prenose sliku Dana pomirenja na sam kraj Zemlje. Čišćenje je neposredno povezano sa nebeskim Svetilištem i radom Mesije kao cara i sveštenika. Viđenja uvode elemenat vremena, omogućavajući čitaocu da prepozna posebne trenutke unutar istorije spasenja kada će Mesija početi delo konačnog očišćenja, suda i kazne u Božjem nebeskom prebivalištu.« (Handbook of Seventh-day Adventist Theology [Hagerstown, Md.: Review and Herald Publishing Association, 2000], str. 394)

**Za razgovor:**

`1. Pročitajte sledeći navod Elen Vajt: »Kao što su u staro doba gresi naroda bili verom prenošeni na žrtvu za greh i preko krvi simbolično na zemaljsko Svetilište, tako su u novom zavetu gresi pokajnika, verom stavljani na Hrista i stvarno prenošeni u nebesko Svetilište. I kao što je simbolično čišćenje zemaljskog Svetilišta postizano uklanjanjem greha kojim je bilo ukaljano, tako se i stvarno čišćenje nebeskog Svetilišta mora postići uklanjanjem ili brisanjem greha koji su u njemu bili zapisani. Međutim, pre nego što to bude postignuto, moraju biti ispitane knjige izveštaja da bi moglo biti odlučeno ko je, pokajanjem i verom u Hrista, stekao pravo na blagoslove pomirenja.« (Velika borba, str. 421.422. original) Koje dve pojedinosti prema njenim rečima otkrivaju one koji su stekli pravo na »blagoslove pomirenja«? Zašto je važno da Božji narod shvati koje su to dve pojedinosti, naročito u iskušenjima poslednjih dana?`

`2. Pročitajte: 3. Mojsijeva 16,15.16. Kakvo značenje ima krv? Šta krv predstavlja? Zašto je krv imala ključnu ulogu u Danu očišćenja tada i šta znači za nas danas?`
