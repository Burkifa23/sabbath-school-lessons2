---
title:  Naš Poglavar sveštenički
date:   01/05/2018
---

`Pročitajte tekstove iz Jevrejima 7,24-27. i Jevrejima 8,6. Kakva uzvišena nada nam se nudi u ovim stihovima?`

Hristos može da pruži potpuno spasenje zahvaljujući odlikama koje nijedan drugi sveštenik nikada nije imao. On je Bog, koji ima vlast da oprašta grehe. On ima večno sveštenstvo. U toku hrišćanske ere On svo vreme posreduje za svoj narod, sa istim brižnim saosećanjem kao kada je lečio bolesne i tešio usamljene. On je, takođe, i čovek, ali je rođen bez greha i ostao je bez greha. I, kao Bezgrešni, umro je pod teškim teretom celokupnog ljudskog greha. Samo On, dakle, kao Bogočovek, može da posreduje za grešnike u nebeskom Svetilištu.

Ovi tekstovi takođe pokazuju da je Hristova žrtva prineta jednom zauvek. Dovoljno je bilo samo jednom da bude prineta i tako donese spasenje svakom ljudskom biću.

Imajući u vidu ko je umro na krstu, kako takav dar da ne bude dovoljan za svakog čoveka?

`Pročitajte tekst iz Jevrejima 9,11-15. Šta je Hristos svojom smrću ostvario za nas i šta sada ostvaruje svojom službom na Nebu?`

U tekstu u Jevrejima 9,12. zabeleženo je da Hristos »nađe vječni otkup«. Grčka reč prevedena kao »otkup« takođe znači »otkupljenje«, »oslobođenje« i »izbavljenje«. Ista reč upotrebljena je u Jevanđelju po Luki (Luka 1,68) kada je Zaharija objavio da Bog »pohodi i izbavi narod svoj«. Ukazivanje na Hristovu krv – krv jedine dovoljne žrtve – znači da je Hristos, kao žrtveno Jagnje, izvršio ovo otkupljenje, ovo izbavljenje. Radosna vest Jevanđelja glasi da je Hristos to ostvario ne za Sebe, već za nas, i da se odnosi na sve koji prihvate Hristovu žrtvu.

`Razmišljajte o tome da je Hristos »našao večni otkup« za nas, i da je započeo svoje delo u nebeskoj Svetinji u našu korist tek kada je ovo ostvario. Kakvu nadu nam nudi to što Hristos čini za nas u nebeskoj Svetinji?`
