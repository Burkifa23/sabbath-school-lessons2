---
title:  Pouka za učitelje
date:   04/05/2018
---

### SAŽETI PREGLED POUKE

### Ključni tekst:
Jevrejima 9,12.

**Učenici će:**

**Saznati:**  Istražiće i shvatiće ulogu i značenje Hristove službe u nebeskom Svetilištu.

**Osetiti:** Ceniće to što im je Hristos blizu kao Posrednik, i ceniće poruku o tesnoj povezanosti Neba i Zemlje.

**Činiti:** Utvrdiće zašto i kako Hristova nebeska služba ima važnost za nas, naročito u poslednjim danima.

**SMERNICE ZA PROUČAVANJE**

**Saznati:**  Sveštenik na Nebu

A. Kakvu ulogu Isus vrši u nebeskom Svetilištu?

B. Šta je cilj Njegovog posredovanja?

C. Zašto je ova nebeska služba neophodna za spasenje sveta?

**Osetiti:** Sveštenik u mom srcu

A. Zašto je Hristova nebeska služba važna?

B. Čemu nas Hristova sveštenička služba uči o Božjoj brizi za nas?

C. Čemu me ova istina uči o Božjem ličnom prisustvu u mom srcu?

**Činiti:** Sveštenik u mom životu

A. Zašto treba da živim svetim životom?

B. Na koji način je Hristova nebeska služba značajna za moj život danas?

C. Kako mi Hristova nebeska služba pomaže u borbi sa grehom?

**Zaključak:** Hristos i dalje obavlja službu da bi osigurao proces suda i pripremio Božje carstvo u našem srcu.

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Jevrejima 9,11-14.

**Ključno načelo duhovnog rasta:** Uzvišeni primer Hrista, koji se moli za spasenje sveta, obavezuje me da Mu se pridružim u molitvi za dolazak Božjeg carstva.

**Samo za učitelje:**
Razmišljanje o Hristovoj službi u nebeskom Svetilištu povećaće našu osetljivost  prema strahotama greha i probuditi našu odgovornost prema bližnjima. Spasenje je proces koji se tiče celog sveta; spasenje pojedinca povezano je sa spasenjem sveta.

**Uvodni razgovor:**
Hristova posrednička služba u korist grešnika jedno je od najizazovnijih učenja, ne samo zato što se tiče nebeskog carstva, već i zato što nas shvatanje ovog učenja čini jedinstvenima među hrišćanima i drugim vernicima. Nije dovoljno samo ponoviti da je ova tema važna. Treba pomno da razmišljamo o značenju i značaju ovog procesa koji se odvija na Nebu i koji se odnosi na našu ličnu sudbinu i sudbinu sveta. Započnite otvoren razgovor u razredu o Hristovoj prvosvešteničkoj službi, tražeći načine da ovu temu učinite jasnom, uverljivom i značajnom.

**Za razgovor:**
1. Zašto je Isusova služba na Nebu važna? Pronađite biblijske izveštaje ili tekstove koji ističu vezu između Neba i Zemlje (na primer, lestve u Vetilju, 1. Mojsijeva 28,12).

2. Po čemu se, prema Knjizi proroka Danila, razlikuje izrailjski Bog od haldejskih bogova? (Vidi: Danilo 2,10.11.28)

3. Zašto je Hristova posrednička služba na Nebu toliko važna – ne samo za nas kao adventističke hrišćane, već i za sudbinu sveta? Zašto ostali hrišćani uglavnom ne obraćaju pažnju na ovaj aspekt Hristove službe? Kako možemo približiti i preneti ovu poruku ljudima postmodernističkog vremena?

##### 2. KORAK – ISTRAŽITE

**Samo za učitelje:**
Ova lekcija obuhvatiće tri glavne faze Hristove službe: 1) On kao pashalno Jagnje prineto na žrtvu, 2) Njegova prvosveštenička služba na Nebu, i 3) eshatološki Dan pomirenja. Potrudite se da izbegnete da ovu tačku doktrine samo spomenete; umesto toga, pristupite joj na kreativan način, svesni njenog egzistencijalnog i istorijskog značaja. Svoje izlaganje i razgovor povežite sa kriznim trenucima u našoj Crkvi u vezi sa učenjem o Svetinji (veliko razočarenje naših pionira, lažni učitelji, i šteta naneta njihovim teorijama u našim redovima, itd). U razgovoru ukažite na njihove greške. Iako naši stavovi nisu prihvaćeni od strane mnogih hrišćana, pokažite da adventisti nisu sami kad je reč o ovoj apokaliptičkoj temi; druge verske tradicije (jevrejska i muslimanska) svedoče o istim pojedinostima.   

##### BIBLIJSKI KOMENTAR

**1. Jagnje Božje**
(Podsetite se u razredu sledećeg teksta: Jovan 1,29)

Jagnje koje se prinosilo na žrtvu na dan Pashe predstavljalo je „sliku“ koja je ukazivala na Hristovu žrtvu. Zahvaljujući krvi ovog jagnjeta anđeo smrti prošao je pored vrata izrailjskih domova, pripremajući spasonosni izlazak (2. Mojsijeva 12,13.14). Slično tome, Isaija upoređuje „jagnje“ pomirenja sa Slugom koji strada, koji će spasiti svet uzimajući njegove grehe na Sebe (Isaija 53,7; uporedite: Dela 8,32).

Iste misli pronalazimo u Novom zavetu. Luka koristi reč smrt, ili izlazak u grčkom, da ukaže na Isusovu smrt (Luka 9,31), upućujući tako na duhovno izbavljenje i iskupiteljsku silu Njegove smrti. Ipak, kada je Jovan Krstitelj prepoznao Isusa kao „Jagnje Božje“, on je pashalnom jagnjetu dodao još jednu iznenađujuću dimenziju: božansku. Ovo Jagnje imalo je božanski karakter. Izraz „jagnje Božje“ u jevrejskoj gramatici znači „božansko jagnje“. Prema Jovanovim rečima, Bog je postao ovo Jagnje koje je žrtvovano na dan Pashe. „Jagnje“ je najvažniji i najčešći simbol u Knjizi Otkrivenje, u kojoj se javlja od početka do kraja (Otkrivenje 5,6; 22,3, itd). Da bi spasao ljudski rod, veliki Bog univerzuma poistovetio se sa najranjivijom žrtvom.

**Razmislite o ovome:**
U svetlu Isusove izjave iz Jevanđelja po Luki (Luka 9,22) razgovarajte o sledećim pitanjima:

1. Zašto je bilo neophodno da Bog umre za naše grehe?

2. Zar nije bilo moguće da Bog oprosti naše grehe, a da pritom ne mora da umre na krstu? Objasnite.

3. Šta je logično objašnjenje Hristove žrtve?

**2. Sveštenik zauvek**
(*Podsetite se u razredu sledećih tekstova:*  Psalmi 110; Jevrejima 7,20-28)

Neobično je to što Isus nije predstavljen samo kao „jagnje“ prineto na žrtvu, već i kao sveštenik koji prinosi jagnje. Pisac Poslanice Jevrejima, ugledajući se na 110. Psalam, upoređuje Isusa sa Melhisedekom, i naziva Ga „Sveštenikom vavijek“ (Jevrejima 7,21; uporedite: Psalmi 110,4), potvrđujući na taj način večne i univerzalne razmere Hristovog sveštenstva (Jevrejima 7,24). Pisac Jevrejima poslanice ovde ukazuje na Hristovu ulogu sveštenika na Nebu. Prema ovom novom zavetu, spasenje i oproštenje nisu više ograničeni u vremenu i prostoru; svima su sada dostupni i imaju trajni uticaj.

Činjenica da je božansko sveštenstvo u rukama večnog Božjeg Sina ima izuzetan značaj. To znači da sada imamo neposredan pristup Bogu i ne treba da prinosimo žrtve. Međutim, što je još važnije, to znači da Isusovo sveštenstvo vrši uticaj na istoriju celog sveta: Isusovo sveštenstvo na Nebu tiče se priprema za Božje nebesko carstvo. Isusova žrtva na krstu zamenila je stare levitske žrtve i premestila proces oproštenja i spasenja na Nebo. Novi horizont je sada kosmički i ima za cilj buduće Božje carstvo na Nebu.

**Razmislite o ovome:**
Zašto je svešteničko posredovanje premešteno sa Zemlje na Nebo? Objasnite zašto događajem na krstu nije završen proces spasenja. Zašto je Stefan video Isusa „s desne strane Bogu“ na Nebu (Dela 7,56; uporedite: Psalmi 110,1)? Šta ovo viđenje znači u vezi sa novim zavetom (Danilo 9,27)?

**3. Dan pomirenja na Nebu**
(*Podsetite se u razredu sledećih tekstova:*  Jevrejima 9,26-28; Danilo 8,14)

Poslednja faza procesa spasenja predstavljena je od strane pisca Jevrejima poslanice i biblijskim proročanstvom kao Dan suda/pomirenja (na jevrejskom Kippur). Nakon što je spomenuo Hristovu žrtvu, čija je uloga bila da „satre grijeh“ (Jevrejima 9,26; uporedite: Danilo 9,24), pisac Jevrejima poslanice jasno ukazuje na „sud“, koji upoređuje sa Drugim dolaskom: „I kao što je ljudima određeno jednom umrijeti, a potom sud, tako se i Hristos jednom prinese da uzme mnogijeh grijehe, a drugom će se javiti bez grijeha na spasenije“ (Jevrejima 9,27.28).

Pisac Jevrejima poslanice smatra da kao što je čovekova smrt uporedna sa Hristovom smrću, tako je i sud uporedan sa Isusovim drugim dolaskom. Knjiga proroka Danila prikazuje isti istorijski put. Dok proročanstvo o 70 sedmica vodi ka Hristovoj žrtvi (Danilo 9,26), proročanstvo o 2300 dana i noći vodi ka Danu suda ili Danu pomirenja na kraju vremena, upravo pred dolazak Sina Čovečijeg (Danilo 8,14; uporedite: Danilo 7,9-14). Božji plan spasenja nije stao na krstu. Proročanstvo takođe ukazuje na Dan pomirenja/suda na Nebu, koji treba da označi kraj vremena, upravo pred Isusov dolazak.

Dodatni događaj predadventnog suda može predstavljati iznenađenje mnogim hrišćanima. Ipak, ovaj događaj je veoma važan i ključan korak u procesu spasenja; jer upravo on konačno otvara put Božjem carstvu i konačnom istorijskom proglašenju spasenja. Posebno je važno da biblijsko proročanstvo opisuje ovaj poseban trenutak kao Dan pomirenja. Kao što je levitski dan pomirenja bio potreban „svim ljudima“ (3. Mojsijeva 16,33; uporedite: 3. Mojsijeva 16,17), da bi „svi gresi njihovi“ mogli biti očišćeni (3. Mojsijeva 16,34), tako je i ovaj konačan Dan pomirenja neophodan za spasenje sveta. Poruka Dana pomirenja glasi da je spasenje u osnovi kosmički događaj. Spasenje ne može da se dogodi ukoliko nema „novog neba i nove Zemlje“ (Otkrivenje 21,1; uporedite: Isaija 65,17).   

**Za razgovor:** Zašto su krst i sud dva komplementarna događaja?

#### 3. KORAK – PRIMENITE

**Samo za učitelje:**
Zašto je biblijsku istinu o sudu često teško shvatiti i poučavati? Uporedite je sa drugim važnim istinama, kao što su naučne istine (iz fizike, medicine, itd). Zašto je neophodno da neke od ovih istina budu teško shvaćene?

**Za primenu:** Kako danas drugim ljudima možemo objaviti važnu i duboku istinu o sudu?

#### 4. KORAK – BUDITE KREATIVNI

**Samo za učitelje:** Važna pouka koju smo naučili ove sedmice je uzvišenost i lepota Božjeg dela u spasavanju sveta. Složenost ove lekcije ukazuje koliko je ozbiljan Božji rad i staranje po ovom pitanju.

**Aktivnosti:**  
Izložite različite ideologije koje su isticane u nastojanju da se spase svet (socijalizam, liberalizam, apsolutizam, anarhizam, itd). Zašto su sve ove ideje propale? Zašto je stvaranje novog sveta jedino rešenje problema ovoga sveta? Zašto, i kako, biblijska istina o eshatološkom Danu pomirenja odgovara na ovo pitanje?
