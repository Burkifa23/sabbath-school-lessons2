---
title:  Najveća žrtva
date:   29/04/2018
---

Proučavanje o najvećoj Hristovoj žrtvi pomaže vernicima da se pripreme za poslednje vreme. Ljudi često gledaju cilj ispred sebe, i to ima smisla. Međutim, takođe je dobro da shvate da se cilj nalazi i iza njih. Reč je o Golgoti. Cilj, koji je Isus ostvario za nas, nepromenljiv je, konačan i pruža sigurnost cilju koji je pred nama.

`Pročitajte sledeće tekstove: Rimljanima 8,3; 1. Timotiju 1,17; 1. Timotiju 6,16; 1. Korinćanima 15,53. Zašto je Bog poslao svog Sina na ovaj svet?`

Bog je poslao Hrista da postane žrtva za greh, da osudi greh u telu. Šta to znači? Hristos kao besmrtno biće nije mogao da umre. Zato je Gospod postao čovek, uzimajući na Sebe našu smrtnu prirodu da bi mogao umreti kao naša zamena.

Iako je bio božansko biće, iako je imao božansku prirodu, Isus je uzeo obličje »čoveka«, i ponizio se »postavši poslušan do same smrti« na krstu (Filibljanima 2,6-8). Hristova božanska priroda, samo Bogu znano kako, nije umrla kada je Isus umro na krstu. Na način koji prevazilazi ljudsku moć poimanja, Isusova božanska priroda mirovala je devet meseci u utrobi i nekoliko dana u grobnici, i Isus je nikada nije upotrebio da bi pomogao svojoj ljudskoj prirodi u toku ovozemaljskog života i službe.

`Šta sledeći stih govori o izvesnosti Hristove smrti? Luka 9,22.`

Hristos se rodio da bi umro. Možemo pretpostaviti da nije postojao nijedan trenutak u večnosti kada nije razmišljao o ismevanju, bičevanju, mučenju i bolnom raspeću sa kojim će se suočiti. Ovo je primer neuporedive ljubavi, nikada ranije viđene i nikada u potpunosti shvaćene.

`Šta mi ljudi možemo učiniti pred ovakvom ljubavlju osim da padnemo na kolena i da Bogu služimo u veri i poslušnosti? Šta nam krst govori o bezvrednosti ljudskih zasluga?`
