---
title:  Dan pomirenja
date:   03/05/2018
---

Jevrejima poslanica uči da je služba u zemaljskom jevrejskom Svetilištu bila uspostavljena po uzoru na nebesko Svetilište, ono u koje je Hristos ušao i u kome je bio postavljen za našeg Poglavara svešteničkog. Zemaljska služba, sa svoja dva odeljenja i obredima prinošenja žrtava i očišćenja, bila je »obličje i sjen nebeskijeh stvari, kao što bi rečeno Mojsiju kad šćaše Skiniju da načini«. (Jevrejima 8,5).

Kao što je vršenje obreda u zemaljskom Svetilištu obuhvatalo službu u dva odeljenja, Svetinji i Svetinji nad svetinjama, takva je bila i Hristova služba u nebeskom Svetilištu. U zemaljskom Svetilištu pojam suda predstavljan je Danom pomirenja, koji se završavao čišćenjem Svetilišta, kao što je opisano u 3. Mojsijevoj 16. poglavlju. Ta služba je obavljana jednom godišnje kada je Prvosveštenik ulazio u drugo odeljenje, Svetinju nad svetinjama (3. Mojsijeva 16,12-14) i obavljao delo očišćenja i pomirenja u korist naroda.

`Pročitajte tekst iz Jevrejima 9,20-23. Šta treba da bude očišćeno i zašto ova slika jasno ukazuje na Hristovu službu Dana pomirenja?`

Oni koji proučavaju Bibliju bili su iznenađen izjavom da i nebesko Svetilište treba da bude očišćeno. Međutim, kada shvatimo da to upućuje na Dan pomirenja, problem nestaje. Tekst iz Jevrejima 9,23. pokazuje da delo koje Hristos vrši u nebeskom Svetilištu jeste upravo ono što je zemaljski prvosveštenik činio u godišnjoj službi Dana očišćenja u izrailjskom Svetilištu. Služba sveštenika prilikom čišćenja zemaljskog Svetiliša nagoveštavala je delo koje će Hristos jednog dana obavljati u nebeskom. Tekst ne kaže da će se ovo čišćenje na Nebu dogoditi odmah posle Hristovog vaznesenja. Na osnovu proučavanja Knjige proroka Danila vidimo da je ovaj deo službe započeo 1844. godine. Dok se hrišćani suočavaju sa poslednjim danima, treba da shvatimo svečanost vremena u kome živimo, ali i da počivamo u sigurnosti onoga što je Hristos u prošlosti učinio za nas i što čini za nas sada u Svetinji nad svetinjama u nebeskom Svetilištu.

`Prva anđeoska vest glasi: »Bojte se Boga, i podajte Mu slavu, jer dođe čas suda Njegova.« (Otkrivenje 14,7) Stvarnost suda ukazuje na blizinu kraja. Kako ova stvarnost treba da utiče na naš život?`
