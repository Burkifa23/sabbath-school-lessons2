---
title:  Naš Posrednik
date:   02/05/2018
---

Iako je greh uneo strašan razdor između Boga i ljudskog roda, Hristovom smrću mi kao ljudska bića dovedeni smo Bogu i možemo da imamo dalji pristup Njemu. Vidi: Efescima 2,18; 1. Petrova 3,18.

`Pročitajte tekst iz Jevrejima 6,19.20. Šta je prema ovim stihovima Isus učinio za nas?`

`Pročitajte tekst iz Jevrejima 9,24. Šta prema ovom tekstu obuhvata Hristov rad?`

Isus je ušao napred za nas u samo Božje prisustvo, stupivši kao naš Predstavnik u nebesku Svetinju. Odnosno, Isus stoji pred Ocem, iznoseći zasluge svoje pomiriteljske žrtve, »večnog otkupa« koji je »našao« u našu korist.

Kada prihvatimo Isusa, naši gresi su oprošteni, i pred Bogom stojimo očišćeni. Međutim, ostaje činjenica da čak i pošto smo postali hrišćani, mi i dalje grešimo, uprkos svim divnim obećanjima o pobedi. U tom slučaju, Isus posreduje kao naš Poglavar sveštenički na Nebu. On predstavlja grešnika koji se kaje, ne iznoseći naše zasluge pred Boga (jer ih nemamo) već svoje. »Zato i može vavijek spasti one koji kroza Nj dolaze Bogu, kad svagda živi da se može moliti za njih.« (Jevrejima 7,25)

Zar novorođeni hrišćani ne osećaju svoju stalnu potrebu za Hristovom neprestanom milošću i blagodaću? Odnosno, uprkos novom životu koji imamo u Isusu, uprkos uzvišenim promenama u našem životu, ko ne uviđa svoju stalnu potrebu za oproštenjem? Zašto je, onda, činjenica o Hristu kao našem Poglavaru svešteničkom toliko dragocena za nas?
