---
title:  Večno Jevanđelje
date:   26/04/2018
---

`Šta je »vječno Jevanđelje«? Otkrivenje 14,6.7.`

Jevanđelje se u ovom tekstu naziva večnim. To je još jedan dokaz da se Bog ne menja. Nepromenljivi Bog ima nepromenljivo Jevanđelje. Ono pruža sigurnost svima koji su spremni da ga prihvate. Jevanđelje otkriva Božju nepromenljivu ljubav, i upravo ovu poruku treba objaviti svetu. Svakom je potrebna prilika da je čuje. Zato je Bog pozvao svoj narod da je raširi.

`»Kao što nas izabra kroz Njega prije postanja svijeta, da budemo sveti i pravedni pred Njim u ljubavi, odredivši nas naprijed kroz Isusa Hrista Sebi na posinaštvo, po ugodnosti volje svoje.« (Efescima 1,4.5) Šta ovaj tekst govori o tome koliko je Jevanđelje zaista »večno«?`

Izabrani u Njemu »prije postanja svijeta«. Razgovarajte o ovom »večnom« Jevanđelju! Čak i pre stvaranja ovoga sveta, Božji plan je bio da imamo spasenje u Njemu.

Obratite pažnju na neke od spomenutih reči: »izabra«, »odredivši nas naprijed«, »po ugodnosti volje svoje«, »posinaštvo«. Zapazite koliko ova dva stiha ukazuju na Božju želju da imamo večni život »u Njemu«. Činjenica da je Bog sve to učinio pre vremena večnih (vidi: 2. Solunjanima 2,13; 2. Timotiju 1,9) ukazuje jasno na Njegovu blagodat, pokazujući da naše spasenje ne zavisi od naših dela niti od zasluga bilo koga stvorenog bića, već u potpunosti proističe iz Božjeg uzvišenog karaktera. Kako bi spasenje moglo da potiče od onoga što mi činimo ako smo izabrani da to spasenje primimo u Njemu pre nego što smo nastali? Naš je izbor da li ćemo ga prihvatiti ili odbaciti.

`Kako se ovaj izbor ispoljava u životu izabranih? »Da budemo sveti i pravedni pred Njim u ljubavi.« (Efescima 1,4) Za ovo smo, takođe, izabrani.`

`Pozvani smo da širimo »večno Jevanđelje« svetu kao deo poruke poslednjeg vremena pre Hristovog dolaska. Zašto moramo znati i iskusiti stvarnost »večnog Jevanđelja« u svom životu, pre nego što ga možemo objaviti drugima?`
