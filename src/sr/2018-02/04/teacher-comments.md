---
title:  Pouka za učitelje
date:   27/04/2018
---

### SAŽETI PREGLED POUKE

### Ključni tekst:
Danilo 12,13.

**Učenici će:**

**Saznati:**  Ponovo će otkriti Božju ljubav prema ljudima i Njegov plan da ih spase od smrti i zla.

**Osetiti:** Ceniće Božju ljubav, iako je ne zaslužuju.

**Činiti:** Imaće poverenja u Boga i pokazaće ljubav prema Njemu, voleće svoje bližnje čak i ako ne vide odmah njihov odgovor.

**SMERNICE ZA PROUČAVANJE**

**Saznati:**  Božje spasenje prevazilazi našu moć shvatanja
A. Zašto nas Bog voli?
B. Da li je moguće razumeti Božju ljubav? Objasnite. Šta je Božja ljubav?
C. Šta je istorijski dokaz Božje ljubavi prema nama?

**Osetiti:** Božja ljubav je stvarna

A. Zašto mogu biti siguran u Božju ljubav?

B. Šta je Bog učinio da svoju ljubav učini stvarnom?

C. Da li je osetiti Božju ljubav dovoljno da biste bili uvereni da vas On voli?

**Činiti:** Božja ljubav se prenosi dalje

A. Zašto je ljubav prema bližnjima znak da vas je Bog spasao?

B. Zašto ste odgovorni za spasenje svojih bližnjih?

C. Zašto vam vera u Boga pomaže da volite svog neprijatelja?

**Zaključak:** Stvarnost Božje ljubavi očigledna je u Njegovom planu da spase ljudski rod uprkos njima samima, i iako to ne zaslužuju.

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** 1. Jovanova 4,10.

**Ključno načelo duhovnog rasta:**
Božja ljubav jedini je razlog zašto je Bog spasao ljudski rod. Ona nije sačinjena samo od osećanja i ljubaznih reči. Ono što biblijsko otkrivenje božanske ljubavi čini jedinstvenim, a ipak univerzalnim, jeste što se Bog nije otkrio preko emocionalnog i mističnog iskustva ili divne i pronicljive mudrosti. Bog se otkrio u istoriji. Pošto je Radosna vest o Božjem spasenju namenjena svima i pošto je spasenje stvarno, konačno spasenje može se dogoditi tek na kraju ljudske istorije.

**Samo za učitelje:** Svrha ove lekcije je da Božju ljubav i Njegov plan spasenja učini stvarnim. Spasenje ne može doseći svoje konačno ispunjenje u ovom grešnom svetu, ograničenom grešnim ljudskim telom. Prema tome, spasenje može da se ostvari samo na kraju vremena. Iako smo sigurni u spasenje, zato što ono zavisi od Boga, samo Hristov dolazak na kraju vremena učiniće stvarnost spasenja mogućom. Iako možemo iskusiti čuda i blagoslove, ovi darovi samo su iskre koje ukazuju na stvarnost ognja, ali nisu oganj.

**Uvodni razgovor:** Kako nam iskustvo Božje ljubavi u sadašnjem životu pomaže da shvatimo i zamislimo konačno ispunjenje Božjeg spasenja na kraju vremena? Šta je u ovom životu dokaz budućeg Božjeg carstva?

**Za razgovor:**

1. Razgovarajte u razredu zašto je na kraju vremena važno imati nadu u Božje carstvo?

2. Zašto je spasenje kroz Hrista na kraju vremena jedino moguće spasenje?

##### 2. KORAK – ISTRAŽITE

**Samo za učitelje:** U našim sekularnim društvima teško je govoriti o Božjem carstvu. Takav razgovor zvuči utopijski. Ljudi su zabrinuti za ovozemaljsko i sadašnji život; u velikoj meri okrenuti su materijalizmu; zainteresovani su samo za stvarnost koju sada mogu da vide i u kojoj mogu da uživaju. Nisu zainteresovani za neodređeno carstvo, koje se nalazi na Nebu, i koje će se ostvariti u dalekoj budućnosti. Izazov je pokrenuti tu grupu ljudi – probuditi ih da postanu svesni potrebe da budu spaseni. U ovoj lekciji biće predložena strategija u tri koraka kako da dosegnemo ovu grupu ljudi. Prvo i najvažnije, ova grupa moraće da otkrije da ih Bog voli. Jedino tada će čeznuti za Njegovim carstvom, u kome će živeti sa Njim; i jedino tada će biti spremni da poveruju u Njega.

##### BIBLIJSKI KOMENTAR

1. Bog je ljubav
(*Podsetite se u razredu sledećih tekstova:*  1. Jovanova 4,8-10; 2. Mojsijeva 34,5-7)

Božje spasenje započinje u Njegovoj ljubavi. Uzaludno je govoriti o Božjem carstvu i Božjem spasenju ljudima koji ne veruju u Boga i nisu iskusili zajednicu ljubavi sa Njim. Poznavati i iskusiti Božju ljubav je, prema tome, osnovno. Da bismo stekli znanje o Bogu, okrećemo se Njegovoj Reči.

Cela Biblija definiše Boga kao ljubav. U Starom zavetu, Božje prvo delo je stvaranje. Božja ljubav nije odgovor na ono što smo mi učinili. Bog nas je voleo i pre nego što smo postojali. To što Božja ljubav prethodi našoj ljubavi, koja je jednostavno odgovor na Njegovu ljubav, predstavlja potvrdu da nas On spasava. Bog nas ne spasava zbog onoga što činimo, već zbog toga ko je On. Ovakvo verovanje deo je Danilove molbe Bogu: „Ne časi Sebe radi.“ (Danilo 9,19) Bog nas ne spasava zato što Ga volimo ili zato što smo Mu poslušni. Spasenje se ne zasniva na našim zaslugama, već „Njega radi“. Iz tog razloga Božja objava ljubavi prethodi našoj i utvrđuje dar zakona: „Gospod, Gospod, Bog milostiv, žalostiv, spor na gnjev i obilan milosrđem i istinom.“ (2. Mojsijeva 34,6) Čak i u zakonu, Božje delo spasenja prethodi zapovestima: „Ja sam Gospod Bog tvoj, koji sam te izveo iz zemlje misirske, iz doma ropskoga.“ (2. Mojsijeva 20,2)

U Novom zavetu pronalazimo ovu istu osobinu božanske ljubavi: „Ali Bog pokazuje svoju ljubav k nama što Hristos još kad bijasmo grješnici umrije za nas.“ (Rimljanima 5,8) Hristos je umro za nas i voleo nas čak i kada mi nismo bili dostojni ljubavi. Voleo nas je, uprkos nama samima. Ljubav je, takođe, karakteristika Svetog Duha, koji se naziva „Utešitelj“ (Jovan 14,16) – odnosno, Onaj koji nas teši kada smo žalosni i kada patimo. Grčka reč parakletos, „Utešitelj“, koristi se u grčkoj Septuaginti za prevod jevrejske reči nakham, koja znači „utešiti“ (Jeremija 16,7; Osija 13,14; Isaija 57,18).

**Razmislite o ovome:** Kakvu pouku o procesu spasenja možemo izvući iz činjenice da je Bog prvo pokazao ljubav prema nama? Zašto je Bog ljudima dao Subotu uprkos tome što nisu radili sa Njim u toku sedmice stvaranja? Na koje načine je Subota znak Božjeg spasenja blagodaću?

2. Isus je jemac
(*Podsetite se u razredu sledećih tekstova:*  Jevrejima 7,22; Rimljanima 10,13)

Čovek može biti siguran u spasenje zato što ono zavisi od Boga. U određenom smislu, naše buduće spasenje povezano je sa iskustvom spasenja u sadašnjem životu. Ovu dvostruku primenu Božjeg carstva pronalazimo u Isusovom obraćanju farisejima i Njegovim učenicima. Farisejima Isus naglašava sadašnju i ličnu dimenziju spasenja: „Carstvo je Božije unutra u vama.“ (Luka 17,21) Međutim, kada se Isus obraća svojim učenicima, On ukazuje na spasenje kao na budući i sveopšti događaj: „Jer kao što munja sine s neba, i zasvijetli se preko svega što je pod nebom, tako će biti i Sin Čovječij u svoj dan.“ (Luka 17,24) Ovaj paradoks možemo objasniti time što učenici, koji već imaju Isusa u svom srcu, nestrpljivo očekuju Njegov budući dolazak. Sa druge strane, fariseji, koji još nisu iskusili carstvo u sebi, jednostavno osećaju da im buduće Božje carstvo nije potrebno. U stvari, što nam je Isus bliži u sadašnjem životu, bićemo sigurniji u Njegov dolazak i više ćemo čeznuti za Njim.

**Razmislite o ovome:** Zašto je nemoguće biti dobar hrišćanin koji voli Isusa, a koji ne čeka Njegov drugi dolazak? Zašto i kako nada u buduće Božje carstvo treba da utiče na naš sadašnji život?

3. Bog, od veka do veka
(*Podsetite se u razredu sledećih tekstova:*  Psalmi 90,2; Otkrivenje 14,6.7)

Jovan vidi anđela kako leti posred neba objavljujući „večno Jevanđelje“ (Otkrivenje 14,6). Jevanđelje je okarakterisano kao „večno“ upravo zato što potiče od „našeg Gospoda Isusa Hrista... koji sam ima besmrtnost“ (1. Timotiju 6,14-16). Govoriti o „večnom Jevanđelju“ znači govoriti o Bogu, potvrđujući da je Jevanđelje najuzvišeniji duhovni cilj koji možemo prihvatiti. Apostol Pavle služi se istim zaključkom kada podstiče sledbenike da se bore za „neraspadljiv venac“ (1. Korinćanima 9,25), jedinu nagradu koja je vredna borbe. Ovo večno Jevanđelje, prema Jovanovim rečima u Otkrivenju, ukazuje na dva božanska dela koja uokviruju ljudsku istoriju – sud, na kraju, i stvaranje, na početku (Otkrivenje 14,7). Ljudska istorija koja, čini se, nasumično srlja u propast, sada ima svoju svrhu i određeni pravac: ova svrha potiče od večnog Boga i usmerena je ka Njemu.

**Razmislite o ovome:** Zašto je nada u večni život jedini odgovor ljudskom iskustvu apsurdnosti života? Razgovarajte u razredu o njihovim iskustvima sa smrću. Kakve misli prolaze njihovim umom kada se suoče sa smrću? Zašto smrt nije prirodan kraj?

#### 3. KORAK – PRIMENITE

**Samo za učitelje:** Iskušenje adventista sedmog dana u vezi sa identitetom je dvostruko. U svom imenu možemo previše naglasiti aspekt „sedmog dana“, koji upućuje na našu prolaznost i naš svet ovde i sada, ili možemo prenaglasiti aspekt „adventisti“, koji nas razdvaja od sveta i pretvara nas u fanatike ili sanjare. Istaknite u svom razredu koliko je važno da napetost između ova dva elementa našeg identiteta održimo u ravnoteži.

**Za razgovor:**

1. Razgovarajte o razlici između Božjih obećanja o Njegovom carstvu i političkih obećanja.

2. Obratite pažnju na sumnje koje članovi razreda možda imaju o stvarnosti i važnosti Božjeg carstva. Kako možemo objaviti stvarnost Božjeg carstva i biti u dodiru sa stvarnošću ovoga sveta? Kako naša nada utiče na naš svakodnevni život?

3. Razgovarajte o povezanosti između dva Božja carstva, koja se nazivaju „već“ (Radosna vest o sadašnjoj sigurnosti spasenja) i „ne još“ (Radosna vest o Drugom dolasku).

#### 4. KORAK – BUDITE KREATIVNI

**Samo za učitelje:** Na koje praktične načine vaš razred može učiniti Božju ljubav stvarnom među vernicima vaše crkvene zajednice i u svetu uopšte? Izaberite jednu ili više sledećih aktivnosti kao svedočanstvo Božje ljubavi.

1. Posetite stariju osobu ili samohranog roditelja, opterećenih brigom o porodici. Da li im je potrebna pomoć u pripremanju obroka, kupovini namirnica, radu u bašti, brizi oko dece, itd? Ponudite svoju pomoć jednom ili dva puta sedmično kao pokazatelj Božje ljubavi.

2. Napišite ohrabrujuću poruku nekome ko prolazi kroz teške trenutke. Podelite u poruci svoj omiljeni biblijski tekst i objasnite kakvu nadu vam pruža.

3. Pozovite u Subotu na ručak osobu koja ne svetkuje Subotu. Upoznajte je sa Bogom Subote kroz druženje sa vašom porodicom i prijateljima.
