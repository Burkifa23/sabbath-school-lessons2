---
title:  Očeva ljubav
date:   22/04/2018
---

Neposredno pre krsta, Isus je razgovarao sa užim krugom svojih sledbenika o tome kako ljudi mogu doći Ocu uz Njegovu pomoć. Filip je tada rekao: »Gospode, pokaži nam Oca, i biće nam dosta.« (Jovan 14,8)

`Kako je Isus odgovorio Filipu? Jovan 14,9. Kako nas Njegov odgovor uči o Ocu? Kakve pogrešne predstave o Bogu Njegov odgovor treba da razjasni?`

Pojedini ljudi kažu da je Bog Starog zaveta Bog pravde u poređenju sa Bogom Novog zaveta, koji je pun milosti, blagodati i praštanja. Razlika koju oni prave je neosnovana. To je isti Bog, sa istim osobinama, i u Starom i u Novom zavetu.

Jedan od razloga zašto je Hristos došao na ovaj svet bio je da otkrije istinu o Bogu Ocu. Pogrešne predstave o Njemu i Njegovom karakteru tokom vekova raširile su se ne samo među neznabošcima, već i među Božjim izabranim narodom. »Zemlju je obavio mrak jer je Bog pogrešno shvaćen. Da bi mračne senke bile rasterane, da bi se svet mogao vratiti Bogu, sotonina sila prevare morala je biti slomljena.« (Elen Vajt, Čežnja vekova, str. 22. original) Ovo su bili neki razlozi Isusovog dolaska na Zemlju.

Bog se ne menja. Da znamo sve činjenice u vezi sa događajima u Starom zavetu, shvatili bismo da je Bog u Starom zavetu isto tako milo­stiv kao i u Novom. Pismo objavljuje: »Bog je ljubav« (1. Jovanova 4,8) i Bog se ne menja. »Isus Hristos juče je i danas Onaj isti i vavijek.« (Jevrejima 13,8)

Ne zaboravite da je Bog Starog zaveta visio na krstu.

Ovaj Bog je, takođe, milosrdan, dugo trpi i velike je milosti (Psalam 145,8). Bog javlja svoju milost (Psalam 143,8) i veseli se zbog svojih sledbenika (Psalmi 147,11). Božja namera je da učini da Njegov narod napreduje i da mu pruži nadu (Jeremija 29,11). On će se u svojoj ljubavi radovati svom narodu pevajući (Sofonija 3,17). Ovi tekstovi, i još mnogi drugi, pokazuju kakav je zaista Bog Otac.

`Razmislite o činjenici da Isus predstavlja Boga Oca. Zašto je to divna istina puna nade, naročito za one koji se ponekad možda plaše Boga?`
