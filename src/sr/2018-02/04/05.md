---
title:  Sigurnost spasenja
date:   25/04/2018
---

Pojedini adventistički hrišćani se pitaju da li će biti spaseni. Nedostaje im sigurnost i čeznu da saznaju svoju budućnost u vezi sa večnim životom. Oni ulažu napore da budu dovoljno dobri, a ipak znaju da ne uspevaju u tome. Gledajući u sebe pronalaze malo toga što ih može ohrabriti na njihovom životnom putu.

Kada uvidimo ogroman ponor između Isusovog karaktera i nas samih, ili kada pročitamo tekst sličan ovom: »Kao što su uska vrata i tijesan put što vode u život, i malo ih je koji ga nalaze« (Matej 7,14), ko od nas se ne zapita da li ćemo uspeti?

Da bi bili spremni za poslednje vreme, ljudi moraju imati sigurnost spasenja u sadašnjem trenutku. Oni se moraju veseliti stvarnosti spasenja da bi se bez straha suočili sa budućnošću. Kao što smo videli, sva tri lica Božanstva nastoje da nas spasu. Dakle, mi možemo i treba da živimo sa sigurnošću u spasenje.

Pročitajte sledeće tekstove. Kakvu nadu i sigurost pronalazimo u njima u vezi sa spasenjem i onim što je Bog učinio za nas i što obećava da će učiniti?

`Psalam 91,15.16.`

`Joilo 2,31.32.`

`Jovan 10,28.`

`Rimljanima 10,9-13.`

`1. Jovanova 5,11-13.`

Pozvani smo, čak nam je i naloženo, da živimo svetim životom, ali ovakav život nije sredstvo kojim postižemo spasenje nego posledica spasenja koje nam je Hristos omogućio. Iako moramo biti verni, čak i do same smrti, uvek se moramo oslanjati na taj dar kao na jedinu nadu spasenja. Božji narod biće veran i poslušan u poslednjim danima. Njihova vernost i poslušnost potiče iz sigurnosti onoga što je Hristos učinio za njih.
