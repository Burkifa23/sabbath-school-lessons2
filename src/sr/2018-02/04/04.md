---
title:  Ljubav Svetog Duha
date:   24/04/2018
---

Sveti Duh je pogrešno shvaćen, skoro u istoj meri kao i Otac. Neki teolozi smatraju da je Duh ljubav između Oca i Sina. Drugim rečima, smatraju da je Duh privrženost između Oca i Sina. To znači da je On sveden na odnos između dva lica Božanstva i da nije ličnost.

Međutim, prema Svetom pismu Sveti Duh je ličnost. Hrišćani se krštavaju u Njegovo ime kao i u Očevo i Sinovljevo (Matej 28,19). Duh proslavlja Hrista (Jovan 16,14). Duh osvedočava ljude (Jovan 16,8). Može da se ražalosti (Efescima 4,30). On je Utešitelj (Jovan 14,16), Pomoćnik, Savetnik. On poučava (Luka 12,12), posreduje (Rimljanima 8,26) i posvećuje (1. Petrova 1,2). Hristos je rekao da Duh upućuje ljude na istinu (Jovan 16,13).

Ukratko rečeno, Sveti Duh je Bog, kao što su Otac i Sin. Zajedno, oni su jedan Bog.

`Sve što Duh čini otkriva božansku ljubav. Šta On čini? Luka 12,12; Jovan 16,8-13; Dela 13,2.`

Najveći dokaz da je Sveti Duh Bog jeste Hristovo utelovljenje. Isus je bio rođen od Svetoga Duha (Matej 1,20). Samo je Bog mogao »da stvara« na taj način.

Sveti Duh je izveo dva suprotna čuda za Hrista. Prvo, On je učinio da se sveprisutni Hristos nađe u Marijinoj utrobi. Hristos se vazneo telesno na Nebo u ljudskom telu,ograničen unutar tog tela. Drugo, Duh čini, još jednim neobjašnjivim čudom, da Hristos, koji je ograničen svojom ljudskom prirodom, bude prisutan među hrišćanima širom sveta.

Dakle, Sveti Duh, zajedno sa Ocem i Sinom, radi u našu korist. »Božanstvo je bilo pokrenuto samilošću prema ljudskom rodu, a Otac, Sin i Sveti Duh predali su Sebe izršenju plana spasenja.« (Elen Vajt, Counsels on Health, str. 222)

Otac, Sin i Sveti Duh vole nas podjednako i deluju da bi nas spasili i uveli u Božje večno carstvo. Kako onda možemo da zanemarimo tako uzvišeno spasenje?

`U kojoj meri možemo primiti utehu iz činjenice da Otac, Sin i Sveti Duh rade za naše večno dobro?`
