---
title:  Najveća prevara
date:   27/05/2018
---

Prva lekcija u ovom tromesečju govori o »kosmičkoj borbi«, koja se, nažalost, iz kosmosa proširila na Zemlju.

Međutim, problem je u tome što mnogi ljudi, među kojima su i hrišćani, ne veruju u ovu veliku borbu zato što ne veruju da sotona postoji. Prema njihovom mišljenju, biblijski tekstovi koji govore o sotoni ili đavolu samo su pokušaj da se objasni zlo i patnja u svetu. Za veliki broj ljudi ideja o doslovnom, natprirodnom biću koje ima rđave namere prema ljudskom rodu samo je deo naučne fantastike, poput Darta Vejdera u »Ratovima zvezda«.

`Pročitajte sledeće tekstove iz Otkrivenja. Šta oni uče o postojanju sotone, a naročito o njegovoj ulozi u događajima poslednjih dana? Otkrivenje 2,13.24; Otkrivenje 12,3.7-9.12.17; Otkrivenje 13,2; Otkrivenje 20,2.7.10.`

Otkrivenje prikazuje kolikom će silom sotona raspolagati u poslednjim danima nad mnogim stanovnicima Zemlje, ne odvraćajući ih samo od spasenja, već navodeći ih da progone one koji su verni Isusu.

Od svih sotoninih »misli« (2. Korinćanima 2,11) – prevod grčke reči noemata, »um« – možda najveća prevara je da ljude navede da poveruju da on ne postoji. Uostalom, ko će potražiti zaklon od snažnog neprijatelja koga ne smatra stvarnim? Zapanjujuće je što se mnogo ljudi izjašnjava da su hrišćani, a ipak ideju o doslovnom postojanju đavola ne shvataju ozbiljno. Oni zauzimaju takav stav zato što zanemaruju ili korenito menjaju tumačenje mnogih tekstova iz Božje reči koji otkrivaju sotonino delovanje i rad u ovom svetu, naročito kako se bližimo kraju vremena.

Činjenica da će mnogi ljudi odbaciti sotonino doslovno postojanje uprkos velikim biblijskim dokazima, treba da bude snažan podsetnik koliko je važno da razumemo šta Biblija zapravo uči.

`Iako Otkrivenje govori o sotoninim prevarama, naročito u poslednjim danima, kakvu uzvišenu nadu nalazimo u ovoj Knjizi (Otkrivenje 12,11)? Šta je naš izvor snage protiv sotone?`
