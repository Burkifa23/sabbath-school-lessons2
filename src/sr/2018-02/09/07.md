---
title:  Za dalje proučavanje
date:   01/06/2018
---

Razmišljajmo još o posledicama teorije evolucije u okviru događaja poslednjih dana, naročito u vezi sa ulogom Subote. Jedan od razloga što je Čarls Darvin, začetnik ove teorije, širio ideju o evoluciji bio je taj što je, ne shvatajući veliku borbu, imao poteškoće da pomiri zlo i patnju sa dobrim Stvoriteljem punim ljubavi. Zbog ove zablude, odgovore je potražio u drugom pravcu. Nije bila slučajnost, takođe, što je u drugoj polovini devetnaestog veka, kada je Darvin revidirao i prerađivao svoju teoriju evolucije, Bog podigao pokret, Hrišćansku adventističku crkvu, koja se suprotstavljala svemu za što se Darvinova teorija zalagala. Zanimljivo je što je Hrišćanska adventistička crkva (Crkva adventista sedmog dana), čije su osnove kreacionizma bile otkrivene u samom imenu, počela da raste i da se širi u otprilike istom vremenu kad i Darvinova teorija.  

Ko zna, da je Darvin pročitao i poverovao u ovih nekoliko kratkih redova Elen Vajt, svet bi možda bio pošteđen jedne od najvećih zabluda ljudske misli još od geocentrizma i spontane generacije (hipoteza prema kojoj organizam može da nastane iz nežive materije): »Iako je Zemlja sada postala pokvarena prokletstvom, priroda je i dalje trebalo da bude čovekov udžbenik. Ona sada nije mogla da predstavlja samo dobro, jer je zlo svuda prisutno, svojim nečistim dodirom kvarilo zemlju, more i vazduh. Tamo gde je nekada bio napisan samo karakter Božji – poznavanje dobra, sada je bio napisan i sotonin karakter – poznavanje zla. Priroda koja je sada otkrivala poznavanje dobra i zla, stalno je opominjala čoveka na posledice greha.« (Elen Vajt, Vaspitanje, str. 26. original)

Darvin je razvio svoje pretpostavke o evoluciji na temelju po­grešnog razumevanja prirode i Božjeg karaktera i palog sveta u kome živimo. Nažalost, njegova teorija učiniće ljude plenom sotoninih prevara, naročito u konačnoj krizi.

**Za razgovor**

`1. Zašto toliko mnogo hrišćana odbacuje ideju da sotona postoji? Kako nas to gledište uči o tome koliko je opasno da odbacimo jasna biblijska učenja?`

`2. Šta možete reći osobi koja, nakon što je doživela iskustvo bliske smrti, tvrdi da joj to iskustvo pokazuje da čovek nastavlja da živi i posle smrti?`

`3. Kog razloga još možete da se setite zašto će oni koji veruju u evoluciju biti podložniji prevarama u poslednjim danima?`
