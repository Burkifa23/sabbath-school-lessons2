---
title:  Pouka za učitelje
date:   01/06/2018
---

### SAŽETI PREGLED POUKE

### Ključni tekst:
2. Korinćanima 11,14.

**Učenici će:**

**Saznati:**  Saznaće za opomene o sotoninim veštim obmanama.

**Osetiti:** Sva svoja čula držaće u stanju pripravnosti da bi se zaštitili od zamki lažnih osećanja.

**Činiti:** Zaštitiće se od sotoninih obmana.

**SMERNICE ZA PROUČAVANJE**

**Saznati:**  Sotonine obmane

A. Koja je sotonina najuspešnija obmana u vezi sa njim?

B. Koje su dve glavne zablude o ljudskoj prirodi koje podupiru sotonine lažne tvrdnje?

C. Kako će sotona podsticati lažno obožavanje?

**Osetiti:** Emocionalna zamka

A. Zašto smo osetljiviji na sotonin uticaj preko svojih osećanja?

B. Kakva vrsta osećanja bi bolje odgovorila na sotonine napade?

C. Kako možemo kontrolisati svoja osećanja?

**Činiti:** Samoodbrana od sotone

A. Koja je najbolja odbrana od sotone?

B. Koje je najbolje oružje protiv sotone?

C. Kako možemo nadvladati sotonine obmane?

**Zaključak:** Sotonine obmane o njemu, Bogu i ljudima su laži koje treba razotkriti i osuditi da bismo omogućili Božju uspešnu zaštitu.

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Otkrivenje 12,9.

**Ključno načelo duhovnog rasta:** Sotonina najveća obmana je iluzija da nam nije potreban Bog i da ne zavisimo od Njega. Ideje o evoluciji i besmrtnosti duše prikazuju ovu obmanu, i navode na obožavanje stvorenja umesto Stvoritelja. Naša najbolja odbrana od ovih iluzija o našoj nezavisnosti je da se oslonimo samo na Gospoda i da Ga neprestano imamo pred sobom, stavljajući svoje svakodnevne odluke pod Njegovu potpunu upravu, sprovodeći ih prema Njegovoj volji. Moramo slušati i čekati na Njegova uputstva i pomoć.

**Samo za učitelje:**
Ove sedmice prepoznaćemo sotonine obmane da bismo sprečili da postanemo njihov plen i da bismo se zaštitili od njegovih pokušaja da upravlja nama. Pokažite kako najopasnije obmane potiču od nas samih, podstičući na taj način sebične ideale. Objasnite kako ova sebičnost utiče na stvaranje ideja o evoluciji i besmrtnosti duše.

**Uvodni razgovor:**  

Kako ova dva lažna verovanja – besmrtnost duše i/ili evolucija – utiču na druge vrednosti? Zašto je važno biti svestan sotoninih „teoloških“ strategija? Koje još zablude sotona koristi da bi obmanuo hrišćane i svet uopšte?

##### 2. KORAK – ISTRAŽITE

**Samo za učitelje:**
Sotona je razvio svoje taktike obmane da bi izvršio trostruki napad. Prvo, on želi da se vi opustite i osećate udobno kad su u pitanju njegove pretnje; učiniće da verujete da je bezopasan i čak i da ne postoji. Drugo, on želi da se osećate sjajno i moćno; pružiće vam iluziju da vam nije potreban Bog da biste opstali i bili srećni. I treće, kada sotona jednom stvori prazninu koja treba da bude ispunjena samo Bogom, on će ispuniti taj prazan prostor sobom.

##### BIBLIJSKI KOMENTAR

**1. Najpodmuklija sotonina zamka**

(*Podsetite se u razredu sledećih tekstova:*  Otkrivenje 12,9; Otkrivenje 20,10)

Mnogi ljudi u našoj sekularnoj kulturi odbacuju misao da sotona stvarno postoji. Sotonu ili povezuju sa bajkama ili jednostavno zbijaju šale na račun njegovog postojanja. Francuski pesnik Bodler govorio je sa skeptičnim humorom o njegovom postojanju: „Njegovo veličanstvo đavo rekao je Bodleru da se samo jednom uplašio za svoju moć, onog dana kada je čuo sveštenika, malo oštroumnijeg od ostalih, kako propoveda: ’Moja draga braćo, nikada ne zaboravite, dok slušate o napretku ovog prosvećenog veka, da je najpodmuklija sotonina zamka da vas obmane da ne verujete da postoji.’“ (Šarl Bodler, Le Spleen de Paris, oeuvres completes, Paris 1961, str. 101)

Jovan u Otkrivenju jasno i nedvosmisleno razotkriva sotonino zlo i njegovo postojanje; on otvoreno opisuje: „Stara zmija, koja se zove đavo i sotona, koji vara sav vasioni svijet.“ (Otkrivenje 12,9) Prema Jovanovim rečima, sotona nije smešna i bezopasna mitska ličnost sa rogovima i repom. On je stvaran i zao, i vešt je u prikrivanju. On voli da zlo odene u dobrotu i obrnuto, da istinu pretvori u laži. On je upotrebio ovu strategiju protiv Eve kada je neposlušnost predstavio kao vrlinu (1. Mojsijeva 3,5). Prema Knjizi Otkrivenje, sotona je stvarna i opasna ličnost.

**Razmislite o ovome:**
Prepoznajte određena štetna i pogrešna shvatanja predstavljena kao da su istinita (na primer, meso u ishrani će vam pružiti snagu; crveno vino je dobro za srce; pušenje cigareta je kul, itd). Zašto su opšteprihvaćene ideje toliko popularne i/ili pomešane sa zabludama?

**2. Evolucija i besmrtnost**

(*Podsetite se u razredu sledećih tekstova:*  Propovednik 9,5; Jevrejima 11,1)

Od samog početka Biblije, u izveštaju o stvaranju u 1. i 2. poglavlju 1. Mojsijeve, predstavljena nam je istina o našem poreklu i ljudskoj prirodi, koja služi kao upozorenje na dve velike zablude koje hvataju u klopku mnoge ljude: ideju o evoluciji i besmrtnost duše.  

Nasuprot ideji o evoluciji, biblijski tekst kaže da je Bog stvorio univerzum i da je stvorio prve ljude po svom obličju. Zatim, da je blagoslovio Subotu i dao je ljudima kao znak da ih podseća na ono što je On učinio za njih kada još nisu postojali (1. Mojsijeva 2,1-3; 2. Mojsijeva 20,8-11). Ideja o evoluciji veoma je stara, i još su se stari paganski Egipćani našli u iskušenju, smatrajući da insekti sami od sebe nastaju u đubretu i, prema tome, verovalo se da je celokupan život sam nastao. Insekt je nazvan kheper, što znači „koji evoluira“. Ime Khepri postalo je ime boga stvoritelja, koje obuhvata evolucionistički koncept. Khepri znači „onaj koji nastaje sam, onaj koji sam evoluira“. Psalmista nas upozorava na ovu samoobmanu kada kaže: „On (Bog) nas je stvorio.“ (Psalmi 100,3)

Nasuprot ideji o besmrtnosti, Bog napominje prvim ljudima da po prirodi nisu besmrtni. Njihov život zavisi on božanskog Stvoritelja, i ako prekinu zajednicu sa Njim i budu Mu neposlušni, sigurno će umreti (1. Mojsijeva 2,17). Od tada, sotona čini sve što može da uveri ljude da su besmrtni: „A zmija reče ženi: Nećete vi umrijeti.“ (1. Mojsijeva 3,4) Stari Egipćani smatrali su da njihovo duhovno biće može nadživeti njihovo telo i otići na nebo, gde će postati bog. Kasnije je grčki filozof Platon razvio filozofsko učenje o besmrtnosti duše, koja, prema njegovom mišljenju, postoji nezavisno od tela. Ovo pogrešno razmišljanje uticalo je na tradicionalni judaizam i hrišćanstvo. Danas, čak i nereligiozni ljudi veruju u ideju o besmrtnosti duše i promovišu različite „duhovne“ teorije i takozvane eksperimente da bi podržali svoje željeno razmišljanje.

Evolucija i besmrtnost su dve najpopularnije ideje koje preovladavaju u kulturama širom sveta. U stvari, ukorenjene su u istoj zabludi da su ljudi bogovi koji su sami sebe stvorili procesom evolucije, što ih dovodi do položaja božanstva. One se oslanjaju na laži samog sotone, koje potiču još iz Edemskog vrta: „Pa ćete postati kao bogovi.“ (1. Mojsijeva 3,5)

**Razmislite o ovome:**
Zašto su ove dve ideje – evolucija i besmrtnost duše – toliko važne u velikoj borbi? Koji biblijski tekstovi poriču ideju o besmrtnosti duše? Zašto praksa svetkovanja sedmog dana Subote obuhvata veru u istorijsko šestodnevno stvaranje?

**3. Drugo trojstvo**

(Podsetite se u razredu sledećeg teksta: Otkrivenje 12,17-13,18)

Knjiga Otkrivenje skoro satirično predstavlja sotonu kao Božju karikaturu. Sotona, poput Boga, predstavlja sebe kao trojstvo: u vidu aždaje, zveri iz mora i zveri iz zemlje. Ove zveri opisane su u međusobnoj zajednici i zajednici sa aždajom. Zver iz mora veoma je slična aždaji. Ona poput aždaje ima sedam glava i deset rogova (Otkrivenje 13,1). Primila je silu od aždaje (Otkrivenje 13,4). Ova zver predstavlja versku silu (vidi sledeću lekciju). Slično tome, zver iz zemlje, koja se javlja posle zveri iz mora, opisana je kao ona koja poziva na klanjanje zveri iz mora (Otkrivenje 13,12-14) i koja podržava aždaju (Otkrivenje 13,4). Zver iz zemlje, koja se ujedinjuje sa zveri iz mora, predstavlja političku silu (vidi sledeću lekciju).

Ove tri zveri pripadaju istom taboru i posvećene su istom cilju. Takođe, ove tri strašne životinje u suprotnosti su sa tri stvorenja koja predstavljaju božanstvo: jagnjetom, lavom i čovekom. Ova iskrivljena slika o Bogu treba da nas opomene. Kada sotona imitira Boga, nije reč samo o obmani i izobličenoj istini, već i opasnim posledicama koje vode u propast.

**Za razgovor:**
Zašto sotona imitira? Kakvo je značenje ove tri simbolične slike: aždaje, zveri iz mora i zveri iz kopna? Kako aždaja imitira Boga Oca? Kako zver iz mora imitira Isusa? Kako zver iz zemlje imitira Svetog Duha? Na koji kosmički element svaka od ove tri zveri ukazuje? Kako način na koji su predstavljene izražava njihovu ulogu?

#### 3. KORAK – PRIMENITE

**Samo za učitelje:**
Prema svedočanstvu grčkog istoričara Herodota, stari Egipćani imali su običaj da dok sede na gozbi dodaju ukrug figuru u obliku mumije, koja je predstavljala umrlu osobu, da bi se podsetili smrti i podstakli ljude da ponovo razmisle o vrednosti života. Ma koliko morbidno ovo izgledalo, kakve pouke možemo izvući iz ovog običaja?

**Za primenu:**
Smrt voljene osobe često je prava prilika da posvedočite o svojoj veri. Razgovarajte o sledećem tekstu: Propovednik 7,1-4.

1. Zašto mogućnost smrti donosi mudrost?

2. Kako biste odbacili laž o besmrtnosti duše i pružili utehu onima koji tuguju?

#### 4. KORAK – BUDITE KREATIVNI

**Samo za učitelje:**
Prepoznajte po čemu su povezane ove tri obmane: evolucija, besmrtnost duše i sotonino lažno trojstvo. Na koji način se one tiču Božje prirode, čovekove prirode i sudbine sveta? Zašto se sotona poistovećuje sa tri osobe? Uočite paralele između ove tri zveri i božanskog Trojstva. Koji je biblijski dokaz Trojstva u Starom zavetu?

**Aktivnost:**
Ako ste u mogućnosti, crtežima ili figuricama predstavite razredu tri sotonske zveri. Uporedite ih sa tri načina na koje je Bog predstavljen. Kakve pouke o Božjoj prirodi možete naučiti iz ovog poređenja?
