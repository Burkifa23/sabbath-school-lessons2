---
title:  Besmrtnost duše
date:   29/05/2018
---

`Šta sledeći tekstovi uče o »stanju mrtvih«? Kako nas oni mogu zaštititi od »dve velike zablude«? Propovednik 9,5.6.10; Psalam 115,17; Psalam 146,4; 1. Korinćanima 15,16-18; Danilo 12,2.`

Poslednjih decenija mnogo pažnje posvećeno je izveštajima o ljudima koji su »umrli« – njihova srca prestala su da kucaju, prestali su da dišu – ali koji su oživeli, kojima se svest povratila. U brojnim slučajevima mnogi od ovih ljudi ispričali su neverovatna iskustva svesnog postojanja nakon što su navodno »umrli«.  Neki su lebdeli u vazduhu i odgore videli svoja tela. Drugi su izvestili da su izašli iz svojih tela i sreli divna bića ispunjena svetlošću i toplinom, koja su iznosila istine o ljubaznosti i ljubavi. Drugi su pričali da su se sreli i razgovarali sa mrtvim rođacima.

Ova pojava postala je toliko uobičajena da je dobila čak i naučno ime, iskustvo bliske smrti. Iako su ova iskustva sporna, mnogi hrišćani ih koriste kao dokaz za besmrtnost duše i ideju da duša prilikom smrti odlazi u drugu oblast svesnog postojanja.

Iskustva bliske smrti su, naravno, još jedan vid »dve velike zablude«. Dok god osoba veruje da prilikom smrti duša nastavlja da živi u jednom ili drugom obliku, ona je u velikoj meri podložna većini okultnih i spiritističkih prevara, koje lako, na posredan ili neposredan način, šire ideju da vam nije potreban Isus. U stvari, većina ljudi koja je doživela iskustvo bliske smrti objasnila je da su im duhovna bića sa kojima su se sreli, ili čak njihovi mrtvi rođaci, uputili utešne reči ljubavi, mira i dobrote, ali ništa nisu rekli o spasenju u Hristu, grehu, sudu koji se bliži – najosnovnijim biblijskim gledištima. Pomislili bismo da bi, dok navodno doživljavaju predukus hrišćanskog života posle smrti, trebalo da iskuse najosnovnija hrišćanska učenja. Ipak, često ono o čemu govore više liči na učenja pokreta Nju ejdž, što objašnjava zašto mnogi od ovih ljudi postaju manje naklonjeni hrišćanstvu nego što su bili pre »smrti«.

`Zašto se kao hrišćani moramo držati Božje reči, čak i kada nam naša čula govore drugačije?`
