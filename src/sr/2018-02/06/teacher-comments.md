---
title:  Pouka za učitelje
date:   11/05/2018
---

### SAŽETI PREGLED POUKE

### Ključni tekst:
2. Mojsijeva 20,8-11.

**Učenici će:**

**Saznati:**  Uvideće važnost Božjeg zakona i istražiće središnju ulogu Subote u tom Zakonu.

**Osetiti:** Doživeće Božju ljubav u Njegovom zakonu i naučiće da uživaju u njemu.

**Činiti:** Pronaći će način da budu poslušni Božjem zakonu, a da pritom ne podlegnu legalizmu.

**SMERNICE ZA PROUČAVANJE**

**Saznati:**  Subota u Zakonu

A. Zašto je Bog dao Zakon?

B. Koje mesto Subota zauzima u Dekalogu?

C. Kako je Božja blagodat povezana sa Njegovim zakonom?

**Osetiti:** Zakon je ljubav

A. Zašto treba da uživamo u Božjem zakonu?

B. Zašto voleti Boga znači držati Njegove zapovesti?

C. Zašto zapovest o Suboti u najvećoj meri izražava Njegovu ljubav prema ljudskom rodu?

**Činiti:** Postupci blagodati

A. Zašto hrišćanin ima želju da bude poslušan Bogu?

B. Zašto treba da počnem Subotu na vreme?

C. Zašto su mnogi Jevreji i hrišćani radije umrli nego što su bili neposlušni Bogu?

**Zaključak:** Božji zakon je najvidljiviji i najkonkretniji elemenat biblijske vere. Pa ipak, o tom aspektu su se u najvećoj meri vodile rasprave i polemike. Prema tome, vernost je bila i biće stavljena na probu na osnovu Zakona, a posebno, Subote.  

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Danilo 7,25; Otkrivenje 14,9.

**Ključno načelo duhovnog rasta:** Božji zakon je za naš duhovni život ono što je fizička vežba za našu krv. Subota je za Zakon ono što je krv za telo. Bog je utemeljio Zakon kao jedini način da našu veru učini stvarnom i živom.

**Samo za učitelje:**
Mnogi hrišćani odbacili su Zakon. Oni mešaju držanje Zakona sa legalizmom. Pa ipak, Zakon se u stvarnosti ne može odvojiti od Jevanđelja. Zašto?

**Uvodni razgovor:**
Mnogi hrišćani smatraju da se zapovest o Suboti može primeniti na bilo koji dan. Oni veruju da Bog, koji je večan, ne vodi računa o posebnom danu; ili tvrde da je, prema njihovom mišljenju, Subota svaki dan zato što Boga treba slaviti svakog dana u sedmici.

**Za razgovor:**

1. Zašto bi svetkovanje nekog drugog dana, a ne onog određenog Božjim zakonom – „sedmog dana“ – uticalo na duhovni sadržaj Subote?

2. Kakve duhovne pouke Subote bismo propustili da svetkujemo neki drugi dan, a ne „sedmi“?

##### 2. KORAK – ISTRAŽITE

**Samo za učitelje:**
Da li držimo Božje zapovesti samo zato što smatramo da su mudre i razumne ili zato što verujemo da će nas učiniti srećnijima? Nasuprot ovim pobudama, glavni razlog za držanje Zakona, koji je dat u samom Zakonu, glasi: „Ja sam Gospod Bog tvoj.“ (2. Mojsijeva 20,2) Upravo naš ličan i istorijski odnos sa Bogom blagodati, Bogom koji nas je spasao i koji nas voli, i Bogom koga mi zauzvrat volimo, objašnjava zašto treba da držimo te zapovesti. Zato što je On „Bog tvoj“. Promeniti Zakon značilo bi preusmeriti taj razlog sa Boga na nas. Promeniti Zakon iz nekog drugog razloga, našeg ljudskog razloga, značilo bi da smo zamenili Boga svojom sopstvenom izmišljotinom. Biblija ovaj postupak naziva idolopoklonstvom (Isaija 40,19).

##### BIBLIJSKI KOMENTAR

**1. Blagodat Zakona**
(*Podsetite se u razredu sledećih tekstova:*  1. Mojsijeva 2,16; Psalmi 119,29)

Zanimljivo je to što je prva Božja reč upućena ljudskom rodu (Adamu i Evi) bila zapovest: „I zaprijeti (zapovedi) Gospod Bog čovjeku.“ (1. Mojsijeva 2,16) Ovaj glagol „zapovedi“ ne odnosi se samo na moralne dužnosti ili poštovanje obreda. Kao što vidimo, Bog je „zapovedio“ i delima stvaranja na ovom svetu (Psalmi 33,9; Isaija 45,12). Isto tako, Božji zakon se ne sastoji samo od zahteva, naredbi, pojedinosti koje treba da činimo ili zabrana: pre bismo mogli reći da je on dar. Lično Bog ukazuje na svoj Zakon kao na dar (2. Mojsijeva 24,12; Nemija 9,13), dat ljudskom rodu radi njihove sreće i mudrosti (Psalmi 19,8; 5. Mojsijeva 4,5.6). Štaviše, Božji zakon se u Bibliji shvata kao izraz Njegove blagodati. Kao što psalmista peva: „Zakon svoj daruj mi po milosti svojoj.“ (Psalmi 119,29, Bakotić)

Blagodat, kako je nagovešteno ovim Psalmom, nije neuskladiva sa Zakonom. Zaista, blagodat je poistovećena sa Zakonom. Božja prva zapovest predstavlja dobar primer. U njoj se spominje dar sa svakoga drveta: „Jedi slobodno sa svakoga drveta.“ (1. Mojsijeva 2,16) Međutim, ona takođe sadrži i zabranu ili zakon, koji život čini sigurnim, jer probanje određenog ploda doneće smrt. Prema tome, kako je pokazano u Pismu, Božje zapovesti su Božji dar dat nama, izraz Njegove blagodati i Njegove ljubavi prema ljudima.  

**Razmislite o ovome:**
Zakon je dar od Boga, izraz Njegove ljubavi prema nama. Zašto i kako, onda, mi treba da budemo poslušni Zakonu? Na koje načine je Subota izraz Božje ljubavi prema nama? Zašto psalmista i apostol Pavle nazivaju Božji zakon „utehom“, „radošću“ (Psalmi 119,92; Rimljanima 7,22)? Zašto je Subota nazvana „milinom“ (Isaija 58,13)?

**2. Promena Zakona**
(Podsetite se u razredu sledećeg teksta: Danilo 7,25)

Prema biblijskom tekstu o stvaranju Bog je Onaj koji je odredio vremena (1. Mojsijeva 1,14.17). Ovo delo bilo je Njegovo isključivo pravo kao Tvorca univerzuma.

Prorok Danilo potvrđuje ovu istinu o stvaranju kada naglašava da je Bog Taj koji „mijenja vremena i doba“ (Danilo 2,21). Ipak, Danilo u svom proročkom viđenju ljudske istorije vidi dolazak sile, predstavljene „malim rogom“ sa ljudskim osobinama, koja „pomišljaće da promijeni vremena i zakone“ (Danilo 7,25). Reč „vremena“, povezana sa Božjim „zakonom“, ukazuje, u stvari, na određeno vreme: Subotu; jer zapovest o Suboti jedina je zapovest koja se tiče oblasti vremena. Dakle, iz teksta možemo zaključiti da će sila maloga roga nastojati da promeni zapovest o Suboti. Ljudske osobine ove sile, koje predstavljaju njen versko-duhovni identitet (uporedite: Danilo7,4.13), i njen redosled u nizu carstava (posle paganskog Rima), nagoveštavaju da se radi o Rimokatoličkoj crkvi. Danilovo proročanstvo je, prema tome, predvidelo težnju Crkve da zauzme Božje mesto kao Stvoritelja.

Rimokatolička crkva je, menjajući svetost Subote svetkovanjem nedelje, učinila upravo ono što je proročanstvo predvidelo. Glavni istorijski razlog koji je podstakao rimske careve, zajedno sa katoličkim vlastima, da svetkuju nedelju jeste što je ta promena olakšala integraciju velikog broja ljudi u Rimskom carstvu. Oni su obožavali Sunce i svetkovali nedelju, dan Sunca. Ova „evanđeoska“ strategija i kompromis u velikoj meri pomogli su političkom uspehu Rimokatoličke crkve.

Ipak, da bi ovu promenu opravdali a posteriori, crkveni oci koristili su teološki argument da je Isus vaskrsao u nedelju. Ova teološka odbrana bila je, u stvari, izražavanje starogrčke dualističke filozofije, koja je razdvajala niži fizički stvoreni svet od uzvišenog duhovnog sveta.

**Razmislite o ovome:** Zašto je zapovest o Suboti najpodložnija kritici i zašto je najlakše mogla biti promenjena? Koja su pogrešna shvatanja obelodanjena na osnovu istorijskih i teoloških razloga te promene?

**Aktivnost:**
Razmotrite i raščlanite pogrešno rasuđivanje koje se krije iza tekstova koje mnogi hrišćani koriste kao glavni dokaz da bi podržali promenu sa svetkovanja Subote na svetkovanje nedelje.  

**3. Znak vremena**
(*Podsetite se u razredu sledećih tekstova:*  Otkrivenje 12,17; Otkrivenje 14,9.12)

Knjiga Otkrivenje nam saopštava da će pored prethodne promene Subote od strane „malog roga“, Subota služiti kao ispit vernosti na kraju vremena. U Starom zavetu Subota je već bila data kao znak između Boga i Njegovog naroda, vidljivi znak da je Bog Onaj koji ih posvećuje (2. Mojsijeva 31,13; Jezekilj 20,12). Središnje mesto Subote u Dekalogu – koje je u starim zavetnim sporazumima bilo mesto pečata – svedoči o ulozi Subote.

Knjiga Otkrivenje koristi starozavetni simbol vernosti Božjem zakonu, znak na čelu ili ruci (5. Mojsijeva 6,8), da opiše onoga ko se pridružuje strani Božjeg neprijatelja i „klanja se zveri“ (Otkrivenje 14,9). Ovaj simbol ukazuje da se određena osoba pokorila lažnom zakonu koji je zamenio Božji zakon. Činjenica da je klanjanje zveri stavljeno nasuprot klanjanju Stvoritelju (Otkrivenje 14,7) ukazuje da je reč o Suboti, jer ona izražava veru u Stvoritelja (2. Mojsijeva 20,11). Sledeći tekst objašnjava da se ovo tumačenje odnosi na „svete“ koji „drže zapovesti Božje i veru Isusovu“ (Otkrivenje 14,12; uporedite: Otkrivenje 12,17).

**Razmislite o ovome:**
Ako biste upitali adventističkog vernika šta Subota znači za njega, možda bi odgovorio: „Nije nedelja.“ Iako ovaj odgovor sadrži važan elemenat istine, ne predstavlja celu istinu. Zašto?

#### 3. KORAK – PRIMENITE

**Samo za učitelje:**
Razgovarajte zašto crkveni oci nisu želeli da drže sedmi dan Subotu. Pokažite odnos između nastanka antisemitizma i odbacivanja Subote.

**Za primenu:**

1. Kako treba da držimo Subotu da bismo ovaj dan zaista učinili Božjim znakom?

2. Razgovarajte o poređenju jednog rabina: „Vi adventisti držite Subotu dok mi Jevreji slavimo Subotu.“

#### 4. KORAK – BUDITE KREATIVNI

**Samo za učitelje:** Pokažite članovima razreda jedinstvenu prirodu zapovesti o Suboti u poređenju sa ostalim zapovestima. Pomozite svom razredu da shvati zašto ima smisla da će Subota (a ne neka druga zapovest) biti poslednji ispit vere.

**Aktivnosti:**

1. Ispričajte članovima svoga razreda iskustva ljudi koji su doživeli porogonstvo zbog svetkovanja Subote.

2. Razmotrite sledeće neobično pitanje: Zašto je ponekad mnogo teže držati Subotu u slobodnom društvu nego u društvu u kome vlada represija?
