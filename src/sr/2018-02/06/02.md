---
title:  Obećanje
date:   06/05/2018
---

Jedno od najuzvišenijih obećanja u Bibliji nalazimo u Rimljanima 8,1: »Nikakva, dakle, sad nema osuđenja onima koji su u Hristu Isusu i ne hode po tijelu nego po Duhu.«

Ove reči su poput vrhunca, zaključka prethodnih misli. Samo proučavanjem Pavlovih reči koje prethode ovom stihu možemo bolje shvatiti nadu i obećanja datih u ovom tek­stu.

`Pročitajte tekst iz Rimljanima 7,15-25. Šta je suština Pavlovih reči u ovim stihovima što njegovu misao u Rimljanima 8,1. čini toliko uverljivom?`

Iako su se u hrišćanstvu vodile velike rasprave o tome da li je Pavle ovde govorio upravo o sebi kao verniku ili ne, jedno je jasno: Pavle je govorio o stvarnosti greha. Svi, čak i hrišćani, mogu da se poistovete sa borbom na koju Pavle ovde ukazuje. Ko u svom životu nije osetio uticaj tela i »grijeha koji živi u« nama, što nas nagoni da činimo ono što znamo da ne bi trebalo, ili da ne činimo što znamo da bi trebalo? Prema Pavlu, problem ne predstavlja Zakon, već naše telo.

Ko se nije našao u prilici da želi da učini ono što je ispravno, a učini ono što je pogrešno? Iako Pavle ne govori o neizbežnosti greha u životu novorođenog hrišćanina, on sigurno potvrđuje uvek prisutnu borbu sa kojom se suočava svako ko teži da bude poslušan Bogu.

Tako, on izgovara poznate reči: »Ja nesrećni čovjek! Ko će me izbaviti od tijela smrti ove?« (Rimljanima 7,24) Pavle odgovor pronalazi u Isusu, u velikom obećanju o tome da »nema osuđenja« za one koji veruju u Isusa, koji blagodaću hodaju po Duhu. Vernici se bore; suočavaju se sa iskušenjima; greh je stvaran. Međutim, verom u Isusa oni koji veruju više nisu osuđeni od strane Zakona; oni ga drže. Dakle, oni uče da hode po Duhu a ne »po tijelu«.

`Pročitajte ponovo današnji biblijski tekst. Na koje načine se možete poistovetiti sa onim što Pavle ovde govori? Zašto, onda, tekst u Rimljanima 8,1. predstavlja tako divno obećanje?` 
