---
title:  Od Subote do nedelje
date:   08/05/2018
---

Kao adventistički hrišćani često čujemo hrišćansku braću i sestre iz drugih verskih zajednica da je Zakon ukinut ili da više nismo pod Zakonom već pod blagodaću. Međutim, oni zapravo kažu da je samo četvrta zapovest ukinuta. Iako, neki ne misle tako. Oni smatraju da je sedmi dan, Subota, zamenjen prvim danom, nedeljom, u znak sećanja na Isusovo vaskrsenje.

Oni veruju da to mogu dokazati biblijskim tekstovima.

Slede novozavetni tekstovi koje mnogi hrišćani obično navode u želji da pokažu da je sedmi dan Subota iz Starog zaveta u Novom zavetu zamenjen prvim danom. Dok ih čitamo, zapitajmo se da li oni zaista govore o promeni dana ili samo opisuju tadašnje događaje, ne podižući ih na nivo uspostavljanja promene.

`Pročitajte: Jovan 20,19-23. Kakav je razlog naveden što su se učenici okupili u toj sobi? Da li je u pitanju bilo bogosluženje u čast Isusovog vaskrsenja, kao što neki tvrde?`

`Pročitajte: Dela 20,6.7. Šta u ovim stihovima, ako postoji nešto, ukazuje da je Subota promenjena u nedelju, prvi dan sedmice? Vidi: Dela 2,46.`

`Pročitajte: 1. Korinćanima 16,1-4. Pored činjenice da je trebalo da sakupljaju milostinju kod kuće prvog dana u sedmici, šta ovaj tekst uči o promeni Subote u nedelju?`

Ovi tekstovi predstavljaju srž »dokaza« koji se koriste u širenju učenja da je prvi dan u sedmici zamenio sedmi dan Subotu. Osim što je nekoliko puta opisano da su se vernici okupili iz različitih razloga, nijedan tekst ne ukazuje da su ova okupljanja predstavljala bogosluženja održana prvog dana kao zamena za sedmi dan Subotu. Pojedinci pripisuju ovim stihovima značenje koje nikada nisu imali.
