---
title:  Pokušaj promene Subote
date:   10/05/2018
---

Božji zakon, Deset zapovesti, i dalje važi (vidi: Jakov 2,10-12), a taj Zakon obuhvata sedmi dan Subotu. Zašto, onda, toliko mnogo hrišćana svetkuje nedelju, iako ne postoji biblijsko opravdanje za to?

U 7. poglavlju Knjige proroka Danila govori se o četiri velika carstva: Vavilonu, Medo-Persiji, Grčkoj i, zatim, Rimu, koji je četvrto i poslednje zemaljsko carstvo. U kasnijem razdoblju Rimskog carstva prikazano je da sila maloga roga izlazi iz njega (Danilo 7,8). I dalje je reč o Rimskom carstvu, samo je u pitanju njegov kasniji oblik. Šta bi drugo mogla da bude ova sila osim papstva, koje se uzdiglo neposredno iz Rima i do danas je njegov deo? Tomas Hobs je zabeležio oko 1600. godine: »Ako razmotrimo poreklo ove velike crkvene vlasti, lako ćemo primetiti da papstvo nije ništa drugo do duh mrtvog Rimskog carstva, koji sedi krunisan na njegovom grobu.« (Leviathan [Oxford: Oxford University Press, 1996] str. 463)

`Pročitajte: Danilo 7,23-25. Čemu ovi stihovi uče što nam može pomoći da shvatimo poreklo svetkovanja nedelje?`

U originalnom aramejskom jeziku, u 25. stihu, istaknuto je da je sila malog roga »nameravala« da promeni Zakon. Koja zemaljska sila zapravo sme da menja Božji zakon?

Iako su određene pojedinosti nepoznate, znamo da je pod papskim Rimom sedmi dan Subota bila zamenjena običajem svetkovanja nedelje, običajem koji se tako čvrsto ukorenio da ga je protestantska reformacija održala sve do 21. veka. Danas većina protestanata i dalje svetkuje prvi dan sedmice umesto da sledi biblijski nalog o sedmom danu.

`Pročitajte i uporedite sledeće tekstove: Otkrivenje 13,1-17; Danilo 7,1-8.21.24.25. Kakva slična slika je upotrebljena u ovim tekstovima koja nam pomaže da shvatimo događaje poslednjih dana?`

Koristeći sliku neposredno iz Knjige proroka Danila, koja obu­hvata sliku o potonjem (papskom) razdoblju Rima, Otkrivenje ukazuje na progonstvo u poslednje vreme koje će biti usmereno onima koji odbiju da se »poklone« prema nalogu sila koje zapažamo u Otkrivenju.

`Kako Otkrivenje 14,6.7, naročito 7. stih, koji odražava jezik iz četvrte zapovesti (2. Mojsijeva 20,11), pokazuje da će pitanje Subote biti ključno u krizi poslednjeg vremena u vezi sa tim kome se klanjamo?`
