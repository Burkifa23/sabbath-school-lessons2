---
title:  Zakon i greh
date:   07/05/2018
---

U odeljku od nedelje čitali smo stihove (Rimljanima 7,15-25) u kojima se spominje da greh postoji u životu svakog čoveka, čak i hrišćanina. Međutim, u stihovima koji prethode ovim, Pavle govori o Zakonu koji pokazuje koliko je greh rasprostranjen i poguban.

`Pročitajte tekst iz Rimljanima 7,1-14. Kakav odnos vlada između Zakona i greha? Šta ovi stihovi govore o nemogućnosti da budemo spaseni Zakonom?`

Dve ključne pojedinosti proizlaze iz ovog Pavlovog učenja. Prvo, on pokazuje da Zakon ne predstavlja problem. Zakon je »svet i pravedan i dobar«. Problem leži u grehu, koji vodi u smrt. Druga pojedinost je da je Zakon nemoćan da nas spase od greha i smrti. On ukazuje na problem greha i smrti. Ako ništa drugo, Zakon čini problem greha i smrti još očiglednijim, ali ne nudi nikakvo rešenje.

Samo bi površan čitalac na osnovu ovih stihova mogao da tvrdi da je Zakon, Deset zapovesti, ukinut, zanemarujući mnoge druge koji pokazuju da Zakon i danas važi. Takav stav je suprotan Pavlovim rečima. Ništa što Pavle ovde beleži nema smisla ako je Zakon ukinut. Njegova tvrdnja zasniva se na pretpostavci da je Zakon još uvek obavezujući, jer je Zakon taj koji ukazuje na stvarnost greha i na potrebu za Jevanđeljem. »Šta ćemo, dakle, reći? Je li zakon grijeh? Bože sačuvaj! Nego ja grijeha ne poznah osim kroz zakon; jer ne znadoh za želju da zakon ne kaza: Ne zaželi.« (Rimljanima 7,7)

`Pročitajte pažljivo tekst iz Rimljanima 7,13. Šta Pavle ovde govori ne samo o Zakonu već i o tome zašto je još uvek neophodan?`

Nije Zakon taj koji donosi smrt, već greh. Zakon samo pokazuje koliko je greh poguban, Zakon je dobar jer ukazuje na greh. On samo nema rešenje za njega, Jevanđelje ga ima. Pavle želi da naglasi da kao hrišćani, kao oni koji su spaseni u Hristu, treba da služimo u »obnovljenju Duha« (Rimljanima 7,6); odnosno, da živimo sa Isusom u zajednici zasnovanoj na veri, oslanjajući se na Njegove zasluge i Njegovu pravednost kada je spasenje u pitanju (tema o kojoj se mnogo govori u Rimljanima poslanici).

`Kako vam je lično iskustvo u držanju Zakona pokazalo potrebu za Božjom blagodaću?`
