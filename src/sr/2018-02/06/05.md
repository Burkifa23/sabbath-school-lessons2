---
title:  Sedmi dan u Novom zavetu
date:   09/05/2018
---

Kao što smo videli u odeljku od utorka, tekstovi koji se obično koriste za širenje ideje da je nedelja zamenila Subotu zapravo ne govore o tome. U stvari, svako ukazivanje na sedmi dan Subotu u Novom zavetu otkriva da je ona i dalje bila svetkovana kao jedna od Božjih zapovesti.

`Šta sledeći tekstovi govore o sedmom danu Suboti pre i posle Hristove smrti? Luka 4,14-16; Luka 23,55.56.`

Zapazite kako su žene koje su provodile vreme sa Hristom ostale »na miru po Zakonu« (Luka 23,56). Očigledno je da se Zakon odnosio na četvrtu zapovest, zapisanu na kamenim pločama na Sinaju. Nema naznaka da su iz vremena provedenog sa Isusom naučile nešto drugo osim da drže Božje zapovesti, uključujući i zapovest o Suboti. U stvari, Hristos je rekao svojim učenicima: »Ako imate ljubav k Meni, zapovijesti Moje držite.« (Jovan 14,15) Njegove zapovesti, koje je On lično držao, obuhvatale su i sedmi dan Subotu. Da je nedelja trebalo da zameni Subotu, ove žene bi to znale.

`Pročitajte sledeće tekstove: Dela 13,14.42-44; Dela 16,12.13. Kakve dokaze pružaju ovi stihovi u vezi sa svetkovanjem sedmog dana Subote? Kakav dokaz pružaju za svetkovanje prvog dana u sedmici?`

U ovim tekstovima ne nalazimo dokaz o promeni Subote u nedelju. Umesto toga, oni jasno ukazuju na običaj držanja Subote među ranim vernicima.

Tekst iz Dela 16,13. posebno je zanimljiv zato što se radnja događa izvan sinagoge. Vernici su se okupili na obali reke, gde su se neki »po običaju« molili. To su činili sedmog dana, u Subotu, i mnogo godina posle Isusove smrti.  Ako se dogodila promena na nedelju, ništa u ovim tekstovima na to ne upućuje.

`Kako na nenametljiv način i bez osuđivanja možete svedočiti o sedmom danu Suboti onima koji svetkuju nedelju?`
