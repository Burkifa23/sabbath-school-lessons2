---
title:  Sjedinjene Američke Države u proročanstvu
date:   04/06/2018
---

Ljudi se pitaju, razumljivo je zašto, Kako Rim danas ili u budućnosti može vršiti uticaj  opisan u 13. poglavlju Otkrivenja? Davno su prošli dani kada je mogao zapovedati vojskom, kao što je činio u prošlosti. Odgovor, takođe, pronalazimo u Otkrivenje 13.

`Koja obeležja nam pomažu da utvrdimo ko predstavlja ovu silu? Otkrivenje 13,11.12.`

Za zver koja prethodi ovoj, koja predstavlja Rim po mišljenju protestanata, rečeno je da joj je data vlast u razdoblju od 42 meseca (Otkrivenje 13,5). Ovo razdoblje je isto što i »vrijeme i za vremena i za po vremena« iz Danila (Danilo 7,25), ili tri i po godine (Otkrivenje 12,14) ili 1260 proročkih dana (Otkrivenje 12,6). To je vreme tokom koga će papska sila tlačiti svoje neistomišljenike. Ovo proročko vremensko razdoblje (koristeći načelo dan za godinu) započelo je uspostavljanjem papske supremacije 538. g.n.e., a završilo se 1798, kada je papa odveden u zarobljeništvo. Tada je papska sila zadobila smrtonosnu ranu, i proročanstvo se ispunilo.

Otprilike u ovom istorijskim trenutku, pri kraju isteka »četrdeset i dva meseca« (1798), javlja se još jedna sila (Otkrivenje 13,11; Otkrivenje 13,1), uzdižući se ovog puta iz zemlje, što je suprotno prethodnim silama, koje su se uzdizale iz vode (vidi: Danilo 7,2.3), koja je simbol mnoštva naroda. »Vode, što si vidio, gdje sedi bludnica, ono su ljudi i narodi, i plemena i jezici.« (Otkrivenje 17,15)

Iz ovih i drugih razloga, ovu silu moraju predstavljati Sjedinjene Američke Države, koje su nastale u prilično nenaseljenom delu sveta tako da nije bilo potrebno da ruše velika carstva da bi ostvarile svoj cilj.

»Koja je država u Novom svetu 1798. godine počela da stiče moć, da pruža dokaze o svojoj budućoj veličini i snazi i privlači pažnju celoga sveta? Primena ovog simbola je nesumnjiva. Jedna država, i samo jedna jedina, ispunjava najave ovog proročanstva, koje nesumnjivo ukazuje na Sjedinjene Američke Države.« (Elen Vajt, Velika borba, str. 440. original)

Iako je prvo prikazano da ova sila ima dva roga kao u jagnjeta, što je simbol blagosti, ona će govoriti »kao aždaja« (Otkrivenje 13,11), ukazujući time na vreme progonstva poput onoga koje se dogodilo pod upravom prethodne sile. Otkrivenje 13,11-17, dakle, odgovara na pitanje kako Rim može da izvrši uticaj o kome proročanstvo govori. Imaće podršku moćnih Sjedinjenih Američkih Država – upravo tako.
