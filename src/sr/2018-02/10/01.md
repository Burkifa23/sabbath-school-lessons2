---
title:  Amerika i Vavilon
date:   02/06/2018
---

### Tekstovi za proučavanje u toku sedmice
Otkrivenje 13,1-12; Otkrivenje 14,9-11; Otkrivenje 16,2; Otkrivenje 19,20; Otkrivenje 20,4; Jeremija 51,6.7.53.57; Otkrivenje 18,1-4.

> <p>Tekst za pamćenje</p>
> »A u to će se vrijeme podignuti Mihailo veliki knez, koji brani tvoj narod; i biće žalosno vrijeme, kakvoga nije bilo otkako je naroda dotada; i u to će se vrijeme izbaviti tvoj narod, svaki koji se nađe zapisan u Knjizi.« (Danilo 12,1)

Prošle sedmice proučavali smo o »krivotvorenom trojstvu«, sotoni (aždaja), i dve zemaljske sile koje će zajedno progoniti Božji narod.

Jedna od tih sila, zver iz mora (Otkrivenje 13,1-10) opisana je kao sklop risa, medveda i lava (Otkrivenje 13,2) – slika neposredno uzeta iz Danila (Danilo 7,4-6). U 6. lekciji videli smo da se u 7. Danilovom poglavlju – nakon uspona Vavilona (lav), Medo-Persije (medved) i Grčke (ris) – pojavila poslednja zemaljska sila, Rim. Paganski Rim, kakav je bio u početku, kasnije se pretvorio u papski Rim, silu maloga roga iz Knjige proroka Danila (Danilo 7,7.8; 19-21; 23-25); koji se neposredno uzdigao iz četvrte zveri. Videli smo, takođe, da mnoge osobine papskog Rima, opisane u ovim stihovima u 7. Danilovom poglavlju, poseduje zver iz mora iz Otkrivenja (Otkrivenje 13,1-10). Dakle, proučavaoci Biblije vide Rim kao ključnog neprijatelja u događajima poslednjeg vremena u 13. poglavlju Otkrivenja.
 
Međutim, ovde se ne spominje samo Rim. Opisana je još jedna sila. Ove sedmice uglavnom ćemo se usredsrediti na 13. poglavlje Otkrivenja i događaje i sile koje su tu prikazane. Kao i uvek, postavićemo pitanje: Šta ovi događaji znače, i kako se možemo pripremiti za njih?
