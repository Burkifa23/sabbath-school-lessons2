---
title:  "»Vavilon veliki«"
date:   06/06/2018
---

`Pročitajte sledeće tekstove. Šta oni uče o Vavilonu? Jeremija 51,6.7.53.57; Zaharija 2,7; Otkrivenje 17,5.6; Otkrivenje 18,2.3.`

Vavilon, kao što smo videli u odeljku od utorka, ima dugu istoriju kao prestonica lažnog bogosluženja; tako da predstavlja odgovarajući simbol sile poslednjeg vremena koja vara narode.

`Uporedite aždaju, zver iz mora i crvenu zver (Otkrivenje 12,3; Otkrivenje 13,1-3; Otkrivenje 17,3). Kakve sličnosti i razlike postoje među njima?`

Sve tri zveri imaju sedam glava i deset rogova, što predstavlja ukupan broj glava i rogova zveri iz Danilo 7. Svako naredno carstvo bilo je izgrađeno na prethodnom. Slično tome, crvena zver poseduje karakteristike aždaje i zveri iz mora (simboli paganstva i papskog Rima), kao i zveri iz zemlje (Otkrivenje 13,11-14), grupišući »sve tri sile – sve Božje neprijatelje – u pravu koaliciju.« (Žak Dukan, Secrets of Revelation, The Apocalypse Through Hebrew Eyes [Hagerstown, Md.: Review and Herald Publishing Association, 2002], str. 162) Dodatni činilac u Otkrivenje 17 je žena koja jaše na crvenoj zveri, predstavljajući savez verskih i političkih sila. Ova žena je u oštroj suprotnosti sa čistom ženom iz Otkrivenje 12:

| Čista žena (Otkrivenje 12)     | Bludnica (Otkrivenje 17)     |
| :------------- | :------------- |
| Na nebu      | Na vodama      |   
| Obučena u sunce     | Obučena u porfiru u skerlet      |   
| Venac od 12 zvezda     | Nakićena zlatom, dragim kamenjem i biserom      |
| Aždaja je napada    | Aždaja je podržava      |
| Majka Ostatku     | Majka bludnicama      |

Kao »majka bludnicama«, Vavilon je bio posvećen svom umnožavanju. Otpala majka Crkva ima mnogo otpalih kćeri. Međutim, Bog nije odgovoran za raširene zablude i počinjene zločine od strane otpalog hrišćanstva. Njegov pravi narod, iako se sotona okomio na njega, opstaje vekovima.

Otkrivenje 14,8 već je upozorilo narod na pad Vavilona i otpadništvo od istine, što na kraju vodi do poslednje obmane koja se završava primanjem žiga zveri (Otkrivenje 14,9-11). Ova opomena biće ponovljena mnogo većom silom, dostižući vrhunac u poslednjem pozivu upućenom Božjem narodu, koji se još uvek nalazi u Vavilonu, da izađe iz njega i ujedini se sa Božjom crkvom Ostatka, Crkvom poslednjeg vremena (Otkrivenje 18,1-4). 
