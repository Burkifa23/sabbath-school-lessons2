---
title:  Pouka za učitelje
date:   08/06/2018
---

### SAŽETI PREGLED POUKE

### Ključni tekst:
Otkrivenje 13,1-18.

**Učenici će:**

**Saznati:**  Prepoznaće istorijske sile predstavljene dvema zverima i događaje povezane sa njima.

**Osetiti:** Upravljaće svojim osećanjima vezanim za bogosluženje.

**Činiti:** Izneće dokaze u prilog ispunjenja proročanstva i pronaći još razloga da veruju Bogu koji upravlja istorijom.

**SMERNICE ZA PROUČAVANJE**

**Saznati:**  Vavilon i Amerika

A. Šta ukazuje da je zver iz mora Rimokatolička crkva?

B. Šta ukazuje da su zver iz zemlje Sjedinjene Američke Države?

**Osetiti:** Emocionalna kontrola

A. Zašto činjenica da se osećamo dobro nije pouzdan znak Božjeg prisustva?

B. Kako možete biti sigurni da su vaša osećanja vezana za bogosluženje u skladu sa pravim Bogom?

C. Zašto treba da volite ljude uprkos činjenici da možda pripadaju strani zveri?

**Činiti:** Držite se Boga

A. Šta predstavlja najčešće iskušenje lažnog bogosluženja?

B. Kako se izlazi iz Vavilona?

C. Zašto izlazak iz Vavilona nije dovoljan da se izbegne njegov uticaj?

**Zaključak:** Težnja Vavilona je da ga obožava ceo svet.

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Otkrivenje 13,10.

**Ključno načelo duhovnog rasta:** Duhovan život nije egocentričan, već podrazumeva službu u čijem je središtu Bog i život utemeljen na poverenju u Boga. Pravo bogosluženje ne odnosi se samo na zajedništvo i provođenje dobrih trenutaka zajedno. Niti se odnosi na pripadanje pravoj grupi vernika dovoljnih da organizuju pravo bogosluženje. Ono mora da vodi iskrenoj posvećenosti Bogu.

**Samo za učitelje:**
Prepoznavanje sila koje se kriju iza dve zveri u 13. poglavlju Otkrivenja treba da nam pomogne da odredimo proročko razdoblje u kome živimo i da nas pouči da vodimo svoj život u skladu sa tim. Istražite istorijske dokaze koji potvrđuju koga predstavljaju zveri. Koliko god je to moguće, izaberite poznate izvore, čak i istorijske udžbenike, da biste osigurali objektivnost i verodostojnost. Glavni cilj ove lekcije je da nadahne posvećenost i službu pravom Bogu.

**Uvodni razgovor:**  Nikada nije bilo toliko mnogo religija i verskih denominacija koje tvrde da su prava Božja crkva. Razgovarajte o tome zašto ljudi na sve veći broj verskih zajednica reaguju tako što traže utočište u tradicionalnim crkvama zbog njihove istorijske legitimnosti.

**Za razgovor:**  
1. Kako možemo objasniti nastanak sve većeg broja verskih zajednica?
2. Razmotrite zabludu u vezi sa traženjem utočišta u tradicionalnim crkvama samo zato što imaju istorijsku legitimnost. Kako možemo odbaciti ovu zabludu, a da pritom ne upadnemo u zamku ponosa i samodovoljnosti koja karakteriše Laodikejsku crkvu (Otkrivenje 3,17)?

##### 2. KORAK – ISTRAŽITE

**Samo za učitelje:**
Važno je da budete pažljivi, koliko god je to moguće, u predstavljanju materijala iz ove lekcije. Prvo, razotkrijte identitet dve zveri u svetlu savremenih događaja. Drugo, razgovarajte zašto je odbacivanje zablude o vraćanju tradicionalnim crkvama važno za naš duhovni život. Budite kreativni i primereni u svojoj prezentaciji. Ojačajte osnovu svog pristupa; koristite najbolje dokaze i tvrdnje u predstavljanju ove lekcije.

##### BIBLIJSKI KOMENTAR

**1. Vavilon i njegovi saveznici**

(Podsetite se u razredu sledećeg teksta: Otkrivenje 13,12)

Osobine zveri iz mora podsećaju na četiri životinje iz 7. poglavlja Knjige proroka Danila – od kojih su prve tri ris (leopard), medved i lav (Otkrivenje 13,2; uporedite: Danilo 7,2-6). Međutim, pažnja je ovde posebno usmerena na četvrtu zver (Otkrivenje 13,1; uporedite: Danilo 7,7). Karakterističan elemenat ove četvrte zveri koji privlači Jovanovu pažnju jeste mali rog. Poput malog roga, zver iz mora prisvaja Božju silu, i zahteva da joj se klanjaju. Izraz „Ko je kao zver?“, koji izgovaraju oni koji joj se klanjaju (Otkrivenje 13,4), nastao je na osnovu tradicionalnog izraza koji odlikuje obožavanje Boga u starom Izrailju: „Ko je kao Ti, Gospode?“ (2. Mojsijeva 15,11; Psalmi 35,10) Zver, zatim, poput malog roga proganja Božji narod isti vremenski period, 42 meseca, što odgovara vremenu, vremenima i pola vremena malog roga (Otkrivenje 13,5; Danilo 7,25), počevši od 538. godine, pa sve do 1798. Zver iz mora predstavlja, dakle, istu silu kao i mali rog, odnosno, Rimokatoličku crkvu kao instituciju.

U viđenju u Otkrivenju spomenut je još jedan znak da bismo prepoznali i shvatili ko je mali rog: zver iz mora (mali rog) biće ranjena i izgubiće svoj ugled neko vreme, posle čega će se oporaviti i ponovo primiti slavu (Otkrivenje 13,8). Rana se odnosi na pritisak koji je izvršila Francuska revolucija, odnosno na Napoleonov udar na crkvu, kada je 1798. zarobio papu i stavio ga u tamnicu. Isceljenje rane odnosi se na oporavak crkve u 19. veku, kada je, između ostalog, proglašena dogma o nepogrešivosti pape (1870). Popularnost i politički uticaj papstva nikada nije bio veći u savremeno doba nego što je danas.

**Razmislite o ovome:**

Koje osobine prema Otkrivenju čine četvrtu zver silom koja progoni?  

**2. Bogosluženje je u pitanju**
(Podsetite se u razredu sledećeg teksta: Otkrivenje 13,16.17)

Posle viđenja zveri iz mora, Jovan vidi zver koja izlazi iz zemlje. Zver iz zemlje podupreće zver iz mora, čak će i ohrabriti ljude da joj se poklone (Otkrivenje 13,12), kao što je i aždaja pomogla da se poklone zveri (Otkrivenje 13,4).

Sada, sa dolaskom zveri iz zemlje, ovaj zahtev zveri iz mora da joj se klanjaju ponovo je uspostavljen. Zver iz zemlje čini sve unutar svoje političke moći da podstakne klanjanje zveri iz mora. Jezik upotrebljen u Jovanovom viđenju podseća na izveštaj iz 3. poglavlja Knjige proroka Danila, u kome je Navuhodonosor naredio da se podigne kip, koji je video u svom snu u 2. poglavlju Knjige proroka Danila, a zatim da mu se svi poklone. Oni koji to odbiju, trebalo je da budu ubijeni (Danilo 3,4-7). Slično tome, zver iz zemlje učiniće „da se pobiju koji se god ne poklone ikoni zvijerinoj“ (Otkrivenje 13,15).

Biblijski tekst iz Otkrivenja detaljno opisuje kako će se ispoljiti ovo klanjanje zveri iz mora: poklonici zveri primiće žig na ruci i čelu (Otkrivenje 13,16). Verne Jevreje ovaj jezik podseća na stari običaj (5. Mojsijeva 6,8) kada se tefilin, molitveni kaiš, vezivao za ruku i čelo da na simboličan način predstavi potpuno pokoravanje Božjim zapovestima (vidi: Priče 3,3; Priče 6,21; Priče 7,3), obuhvatajući i dela (ruka) i misli (čelo). Isti simbol javlja se u tekstu Otkrivenje 14,9, gde je povezan sa verom u stvaranje, ukazujući time posebno na Subotu (vidi 6. lekciju). Mnoštvo znakova ukazuje da se zver iz zemlje odnosi na Sjedinjene Američke Države. Ovo proročanstvo nije se još u potpunosti ispunilo. Sledeći znaci pomoći će da potvrdimo identitet zveri iz zemlje:

1. Ova sila se razlikuje od zveri iz mora: nije verska sila; niko joj se ne klanja (Otkrivenje 13,12.15). U pitanju je politička sila; može da ubije (Otkrivenje 13,15). Deluje i kao ekonomska sila; određuje ko može da kupi ili proda (Otkrivenje 13,17).

2. Ova sila se javlja posle zveri iz mora i počinje da deluje odmah nakon što zver iz mora biva ranjena (Otkrivenje 13,12); što znači krajem osamnaestog veka.

3. Ova sila ima ubedljiv karakter. Izgleda kao jagnje (Otkrivenje 13,11), koje je simbol Isusa Hrista u Njegovoj ranjivosti. Ipak, ona govori kao aždaja; ima veliku silu. Takođe, za razliku od zveri iz mora (vidi: Otkrivenje 17,15), izlazi iz zemlje – slabo naseljenog dela sveta.

4. Ova sila vrši važan politički i kulturni uticaj na svet; ona predstavlja super silu.

Uloga biblijskog proroka nije samo da optuži zle sile. Duhovni cilj koji se krije iza otkrivanja istorijskih kretanja nije da budemo sudije i upiremo prstom u ljude.

Umesto toga, cilj je da nas to podstakne da izađemo iz Vavilona (Otkrivenje 18,2) i da osnaži našu veru i nadu (Otkrivenje 13,10). Cilj je da izgradimo poverenje u Božju reč i Njegovo upravljanje istorijom, i da obožavamo jedinog pravog Boga.

**Za razgovor:**
Koje osobine zveri iz zemlje odgovaraju karakteristikama Sjedinjenih Američkih Država? Koji savremeni događaji ukazuju da Amerika ispunjava proročku ulogu onako kako je rečeno u Otkrivenju? Šta Subotu čini idealnim ispitom službe Bogu? Šta znači izaći iz Vavilona? Kakav uticaj ispunjenje proročanstva ima na vaš duhovni život? Kako paradoksalna povezanost jagnjeta i aždaje odgovara karakteru Sjedinjenih Država u proročanstvu? Kako ova pardoksalna povezanost podseća na povezanost između malog roga i ljudskih osobina?

#### 3. KORAK – PRIMENITE

**Samo za učitelje:**
Na internetu ima mnogo pouka o proročanstvima. Neobično je to što ljudi ne veruju u Boga, jer smatraju da je takva vera naivna; ali proučavaju horoskope i traže savete od gatara. Zašto?

**Za primenu:**

1. Kako se možemo zaštiti od neuverljivih tumačenja Otkrivenja?

2. Zašto danas postoji toliko mnogo različitih, čak i protivrečnih, tumačenja Otkrivenja?  

#### 4. KORAK – BUDITE KREATIVNI

**Samo za učitelje:**
Razgovarajte o sledećem izveštaju o putovanja pape Franje u Sjedinjene Države: „Došao je kao pastir i svuda je pazio na svoje stado, sa milosrdnim dodirom koji je zadivio čak i skeptike... Videli smo elemente ovakve svečanosti i ranije: Pavle VI bio je prvi papa koji je posetio SAD još 1965, kada je započeo Drugi vatikanski sabor... Jovan Pavle II posetio je SAD 7 puta u toku svoje dvadesetsedmogodišnje službe... Ali ništa od toga se nije dogodilo u doba instagrama, kada je svako od nekoliko miliona ljudi, koliko je došlo da ga vidi, mogao da podeli svoje iskustvo sa još milionima drugih ljudi... On je prvi papa koji je koristio Google Hangout i prvi koji je imao preko 20 miliona pratilaca na Tviteru.“ (Time, 5. oktobar 2015, str. 36.40)

**Aktivnost:**
Sakupite iz časopisa nedavne izveštaje koji podržavaju proročanstvo iz 13. glave Otkrivenja.
