---
title:  "Armagedon i planina Karmil: drugi deo"
date:   21/06/2018
---

`Pročitajte tekst iz 1. O carevima 18,18-40. Šta se u ovim stihovima događa, kako se izveštaj završava i (bez suvišnog povlačenja sličnosti), kako ovaj izveštaj prikazuje šta će se dogoditi – ali u širem smislu – kada velika borba dostigne vrhunac na kraju vremena?`

Borba na planini Karmil vodila se između Ilije, Božjeg proroka, i nekoliko stotina Valovih sveštenika. (Zapazite koliko je zlo bilo brojnije u odnosu na dobro.) Ova proba trebalo je da pokaže ko je pravi Bog, Bog koji je stvorio nebo i Zemlju, ili Val, samo još jedno oličenje »aždaje« i još jedno sredstvo kojim ona nastoji da prevari svet (Otkrivenje 12,9).

Sveštenici su se molili Valu da pošalje oganj i spali žrtvu koju su prineli. Vikali su od jutra do mraka. »Vičite većma«, rugao se Ilija, »može biti spava«. (1. O carevima 18,27) Sveštenici su zapali u stanje bunila. Parali su se noževima dok krv nije potekla. Umorni i iscrpljeni odustali su u vreme prinošenja večernje žrtve.

Ilijina žrtva bila je tri puta natapana, a opkop oko oltara napunjen je vodom. Ilija se molio Bogu jednostavnom molitvom. Bog je odmah sve spalio uključujući kameni oltar i tlo ispod njega. Sila pravog Boga u poređenju sa Valovom bila je očevidna.

`Pročitajte sledeće tekstove i uporedite ih sa sudbinom lažnih Valovih proroka. Šta zapažamo? Otkrivenje 16,13; Otkrivenje 19,20.21.`

Šta god je nepoznato u vezi sa Armagedonom, makar za sada, znamo ishod: uništenje Božjih neprijatelja i odbrana Boga i Njegovih svetaca.

`Pročitajte tekst iz 1. Korinćanima 15,1.2. Iako se neposredan okvir ne odnosi na Armagedon, šta Pavle želi da naglasi, i zašto je važno da to zapamtimo, naročito u svetlosti šta budućnost donosi? Pročitajte, takođe, Otkrivenje 16,15, u kome je sigurno reč o Armagedonu. Šta saznajemo iz ovih tekstova zajedno?`
