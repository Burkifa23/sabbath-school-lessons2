---
title:  Pouka za učitelje
date:   22/06/2018
---

### SAŽETI PREGLED POUKE

### Ključni tekst:
Otkrivenje 14,8.

**Učenici će:**

**Saznati:**  Saznaće o konačnoj bici koja će Božje sledbenike staviti nasuprot stanovnicima Vavilona.

**Osetiti:** Shvatiće duhovnu prirodu sukoba i kako se on tiče njihovog ličnog života sa Bogom.

**Činiti:** Koristiće Božja sredstva da se odupru neprijatelju i da se bore protiv njega, i tako se spreme za konačan sukob.

**SMERNICE ZA PROUČAVANJE**

**Saznati:**  Armagedonska bitka

A. Šta znači jevrejska reč Armagedon?

B. Kada i gde će se bitka odigrati?

C. Ko će predstavljati suprotstavljene vojske?

**Osetiti:** Duhovna bitka

A. Zašto je ova bitka duhovne prirode?

B. Kako će ova bitka uticati na vaš lični život?

C. Kako će se ova duhovna bitka razlikovati od vaših sadašnjih duhovnih bitaka?

**Činiti:** Priprema za bitku

A. Kakvo duhovno oružje će vam biti potrebno da biste preživeli u ovoj bici?

B. Kako će vas ideja o doslovnoj bici odvratiti od onoga što stvarno treba da činite?

C. Kako danas treba da se pripremate za budući Armagedon?

**Zaključak:**  Armagedonska bitka je duhovne prirode i u njoj će se sile zla suprotstaviti pripadnicima Božjeg carstva.

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Efescima 6,10-18.

**Ključno načelo duhovnog rasta:**
To što je Armagedonska bitka duhovne prirode ne znači da će biti manje teška i manje stvarna od pravih vojnih bitaka: „Jer naš rat nije s krvlju i s tijelom, nego s poglavarima i vlastima, i s upraviteljima tame ovoga svijeta, s duhovima pakosti ispod neba.“ (Efescima 6,12) Prvi put u istoriji sve sile zla će se okupiti i potpunije otkriti svoje pravo lice i prave namere. Ova duhovna bitka ima kosmičke razmere. Naše sadašnje svakodnevne borbe biće sve intenzivnije.

**Samo za učitelje:**
Pouka za ovu sedmicu deo je naše pripreme za konačnu Armagedonsku bitku. Pred nama je, prema tome, izazov da saznamo i objasnimo kako će se bitka odvijati, i kako da je dovedemo u vezu sa svojim sadašnjim duhovnim bitkama. Razgovarajte o temi duhovne bitke, odnosno „velike borbe“ kako je opisana u Svetom pismu. Iznesite ključne tekstove iz Starog i Novog zaveta koji se odnose na duhovnu bitku (4. Mojsijeva 24; Danilo 10-11; Matej 26,36-42, itd).

**Uvodni razgovor:**
Mnogi evangelički hrišćani veruju u doslovnu Armagedonsku bitku koja će se odigrati u Izraelu i u koju će biti uključena prava vojska. Razgovarajte o različitim današnjim popularnim tumačenjima.

**Za razgovor:**
Zašto se doslovno tumačenje Armagedona, koje odgovara gledištu određenih evangeličkih hrišćana, suprotstavlja duhovnom sagledavanju velike borbe? Koji argumenti ne idu u prilog doslovnom tumačenju Armagedonske bitke?

##### 2. KORAK – ISTRAŽITE

**Samo za učitelje:**
Izveštaj o Vavilonskoj kuli ostao je u sećanju biblijskih proroka kao paradigma ludosti ljudskog ponosa. Podsetite se tog izveštaja u razredu (1. Mojsijeva 11,1-9). Donesite sliku ruševina Velikog zigurata u Uru (u blizini Vazdušne baze Ali u Iraku). Pokažite kako je Danilo upućivao na ovaj izveštaj (Danilo 1,2; Danilo 3,1; Danilo 8,11).

Babel (ili Vavilon) i za Jovana predstavlja silu zla koja želi da zauzme Božje mesto. Motiv Vavilona, grčko ime za Babel, provlači se kroz Otkrivenje (javlja se šest puta, broj povezan sa Vavilonom) i dostiže vrhunac u proročanstvu o Armagedonu. Poput graditelja Vavilonske kule, zle sile se ujedinjuju protiv nebeskog Cara. Veliki susret se završava, kao i u izveštaju o Vavilonskoj kuli, silaskom nebeskog Boga i padom duhovnog Vavilona. Njegov pad opisan je izrazima koji podsećaju na pad drevnog istorijskog Vavilona.

##### BIBLIJSKI KOMENTAR

**1. Okupljanje Vavilona**

(*Podsetite se u razredu sledećih tekstova:*  Otkrivenje 16,16; Danilo 11,43)

Otkrivenje na poslednje događaje ljudske istorije ukazuje kao na bitku ogromnih razmera, kada će se „sabrati“ sve zle sile (Otkrivenje 16,16), i ujediniti aždaja i dve zveri (Otkrivenje 16,13; uporedite: Otkrivenje 12,17; Otkrivenje 13,1.11; vidi prethodnu lekciju). Ove tri sile povešće sa sobom „careve svega vasionoga svijeta“ (Otkrivenje 16,14). Ovaj tabor nazvan je „gradom velikim“ (Otkrivenje 16,19), imenom koje označava Vavilon (Otkrivenje 14,8).

Prorok Danilo imao je isto viđenje. U svom proročanstvu o carstvima, predstavljenim kipom čoveka, on na kraju vidi veliko okupljanje zemaljskih careva (Danilo 2,43.44). Isti događaj ponovo se javlja u njegovom proročanstvu o „velikom ratu“ (Danilo 10,1), koji se takođe završava okupljanjem svih sila sa severa i juga (Danilo 11,40).

Prema ovim proročanstvima, poslednji trenuci ljudske istorije biće karakteristični po ujedinjenju. Nije jasno kako će do ovog ujedinjenja doći. Međutim, zanimljivo je da se ovaj scenario počeo odvijati pred našim očima: sve sile u svetu teže za jedinstvom kako bi naš svet postao jedno na svakom polju – jedna kultura, religija, ekonomija, politički sistem i vojna struktura. Sve više govorimo istim jezikom, oblačimo se na isti način, pevamo iste pesme, jedemo istu hranu, čak i razmišljamo i verujemo isto. Svet nikada nije bio toliko međusobno povezan. Sve više postaje „jedno globalno selo“.

**Razmislite o ovome:**
Koje svetske institucije sugerišu trend globalnog jedinstva? Koje svetske institucije jasno pokazuju mentalitet Vavilona? Koje svetske institucije mogu dobiti naše odobravanje i zašto?
Kakvo je vaše lično iskustvo kada je „globalno selo“ u pitanju?

**2. Bitka Vavilona**

(*Podsetite se u razredu sledećih tekstova:*  Danilo 2,35.45; Danilo 11,45)

Danilo u oba svoja proročanstva postavlja okupljene sile zla nasuprot svetoj nebeskoj gori. Slično tome, Knjiga Otkrivenja postavlja ovo konačno okupljanje nasuprot „crkvi nebeskoj“ (Otkrivenje 16,17); takođe, na svetoj gori, što je nagovešteno prefiksom har („gora“) u imenu Armagedon. Reč Magedon, staro ime Megida, podseća na mnoge sukobe (Sudije 7; 2. O carevima 10,11; 2. O carevima 23,29.30). Proročanstvo se tiče nebeskog Jerusalima, a ne zemaljskog u savremenoj državi Izrael. Ne odnosi se na vojne sukobe neprijateljskih zemaljskih vojski, i nema ništa sa sukobima na Bliskom istoku, kao što veliki broj evangeličkih hrišćana veruje.

Armagedonska bitka je duhovna po svojoj prirodi, i u njoj se sukobljavaju dva duhovna neprijatelja – Vavilon i nebeski Jerusalim. Vavilonsku stranu predstavljaju tri zveri: aždaja, zver iz mora i zver iz zemlje. Poslednja sila je sada nazvana novim imenom, „lažni prorok“, koje potvrđuje njegovu ulogu kao onog koji podržava zemaljsku instituciju papstva (Jeremija 5,30.31; Jeremija 23,14) i kao onaj koji obmanjuje (Jeremija 5,13; Jeremija 23,16). U proročanstvu je posebno naglašeno da ove sile koriste natprirodne metode, „duhove đavolske“, da zavedu „careve svega vasionoga svijeta“ (Otkrivenje 16,14).

**3. Pad Vavilona**

(*Podsetite se u razredu sledećih tekstova:*  Danilo 2,35.45; Danilo 11,45; Otkrivenje 16,17-21)

U Danilovim viđenjima, kao i u Jovanovom viđenju, kraj je isti: Bog dolazi i uništava sve okupljene sile zla. Pisac Knjige Otkrivenje opisuje ovo uništenje kao podelu Vavilona, koji se naziva „velikim gradom“ (Otkrivenje 16,19; uporedite: Otkrivenje 14,8). „Veliki skup“ je tada razbijen, baš kao što je i veliki broj ujedinjenih graditelja vavilonske kule bio podeljen različitim jezicima i uništen (1. Mojsijeva 11,7.8).

Stari izveštaj o padu istorijskog Vavilona služi kao primer budućeg pada duhovnog Vavilona. Voda Eufrata „presahnu... da se pripravi put carevima od istoka sunčanoga“ (Otkrivenje 16,12). Biblija povezuje osvajanje Vavilona od strane Kira 539 g.p.n.e. sa isušivanjem Eufrata: „Govorim dubini: Presahni i isušiću rijeke tvoje. Govorim Kiru: Pastir si Moj; i izvršiće svu volju Moju.“ (Isaija 44,27.28; Jeremija 50,38). Istoričar Herodot (484-425g.p.n.e) svedoči o ovome: „(Kir) je postavio svoju vojsku na mesto gde reka utiče u grad, a drugi deo gde ističe iz grada, i naredio je svojim ljudima da uđu u grad koritom Eufrata na mestu gde je reku bilo moguće pregaziti... Kada su pronašli takvo mesto, Persijansci kojima je bio saopšten ovaj plan ušli su u Vavilon koritom Eufrata, čija se visina vode spustila do visine čovekovih bedara.“ (Herodotus I, knjige I i II, preveo A.D. Godli [Mass.: Harvard University Press, 1975], str. 239)

**Uvodni razgovor:**
Zapazite kako prošlo vreme u izrazu „pade Vavilon“ ukazuje na budući događaj pada duhovnog Vavilona.

**Za razgovor:**  

1. Zašto je pad Vavilona bio toliko važan za Jevreje tog vremena? Koji je jedini neznabožački car nazvan mesijom i zašto?

2. Kakve paralele postoje između pada istorijskog i duhovnog Vavilona?

#### 3. KORAK – PRIMENITE

**Samo za učitelje:**
Biblija često upućuje na poznati događaj iz prošlosti kada govori o budućem događaju koji se još nije odigrao. Pronađite nekoliko primera ovakve prakse u Bibliji, i u Starom i u Novom zavetu.

**Za primenu:**

1. Kakva se pouka u pedagoškom smislu može usvojiti iz ove prakse da se spominjanjem poznatog događaja iz prošlosti govori o događaju koji se još nije desio?

2. Zašto biblijski prorok koristi prošlo vreme da govori o budućem događaju? Koje još primere ove biblijske prakse znate?

#### 4. KORAK – BUDITE KREATIVNI

**Samo za učitelje:**
U medijima ima mnogo nagoveštaja o Armagedonu. Navedite neke primere u razredu.

**Aktivnost:** Ako ste u mogućnosti, izaberite jedan primer, kao što je pesma, koji opisuje zanimanje za Armagedon u medijima. Podelite to sa razredom i razgovarajte o različitim razlozima ovog trenda.  
