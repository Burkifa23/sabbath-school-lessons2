---
title:  »Vino ljutoga gnjeva«
date:   17/06/2018
---

`Pročitajte sledeće tekstove: Otkrivenje 14,8; Otkrivenje 16,19; Otkrivenje 17,5; Otkrivenje 18,2.10.21, šest stihova u kojima se u knjizi Otkrivenje spominje Vavilon. Imajući na umu izveštaj o Vavilonu iz Starog zaveta, šta ovi tekstovi uče o Vavilonu u okviru događaja poslednjih dana?`

Rečeno je da je Biblija izveštaj o dva grada, Jerusalimu i Vavilonu. Dok Jerusalim u celoj Bibliji predstavlja Božji grad i grad Njegovog zavetnog naroda (Psalam 102,21; Isaija 52,9; Isaija 65,19; Otkrivenje 3,12), Vavilon je oličenje tlačenja, nasilja, lažne religije i otvorene pobune protiv Boga.

Petar u svojoj prvoj poslanici (1. Petrova 5,13) šalje pozdrave iz crkve u »Vavilonu«, što po opštem shvatanju ne znači iz ruševina starog carstva u današnjem Iraku, već iz samog Rima, koji će uskoro postati tlačitelj Crkve. Ovo je zanimljiva upotreba ovog imena u svetlosti Otkrivenja i uloge Rima koja je tu predstavljena.

`Šta sledeći tekstovi otkrivaju o pogubnom uticaju Vavilona na svet i Božji narod? Otkrivenje 14,8; Otkrivenje 18,3.`

Nema sumnje da sila koju Vavilon predstavlja, kako je opisano u Otkrivenju, u velikoj meri vrši štetan uticaj širom sveta. Izraz »otrovnijem vinom bluda svojega« (Otkrivenje 14,8) jasno ukazuje na lažnu doktrinu, lažno učenje, pokvarenost i konačan ishod koji će iz toga proisteći. Vavilon je sila zla koja se raširila na sve narode (Otkrivenje 18,3). Prema tome, svi moraju paziti da ne bi bili zavedeni.

Pogledajte kako svet danas izgleda: pokvarenost, zbrka, tlačenje. Čemu nas ovo stanje uči o potrebi da se čvrsto držimo Isusa i Njegove reči?
