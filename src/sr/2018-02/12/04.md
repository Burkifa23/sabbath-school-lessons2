---
title:  Armagedon
date:   19/06/2018
---

Iako veliki broj ljudi, među kojima su i mnogi hrišćani, ne znaju mnogo o knjizi Otkrivenje, jedna slika ili reč iz ove knjige postala je opšteprihvaćena u današnjoj kulturi: Armagedon (vidi: Otkrivenje 16,16). Čak i u svetovnoj kulturi ova reč označava konačnu borbu u kojoj sudbina Zemlje visi o koncu. U Holivudu je snimljen film pod tim nazivom o ogromnom asteroidu koji preti da uništi planetu. Ideja o kraju sveta je u određenoj meri prisutna i u umu svetovnih ljudi.

Mnogi hrišćani koji poznaju Otkrivenje i veruju u ono što je u njoj zabeleženo smatraju bitku Armagedon doslovnim vojnim sukobom na Bliskom istoku pred kraj sveta. Prema jednom tumačenju vojska iz Azije koju čini 200 miliona vojnika upašće u severni Izrael. Drugi su usredsređeni na različite vojne i političke sukobe u tom delu sveta koji će, prema njihovom shvatanju, postaviti pozornicu za konačnu vojnu bitku Armagedon u oblasti Megido.

Međutim, Biblija daje potpuno drugačiju sliku. Pismo predstavlja Armagedon kao vrhunac, ali ne sukoba između zavađenih naroda, već između dve strane u kosmičkom sukobu. To je verska borba, ne ekonomska ili politička, ma koliko ekonomski i politički činioci bili u igri.

`Šta možemo naučiti o Armagedonu iz sledećih stihova? Otkrivenje 16,12-16.`

Kao prvo, zapazite koliko je jezik ovde simboličan. Duhovi poput žaba izlaze iz usta aždaje, lažnog proroka, i zveri (ukazivanje na sile iz Otkrivenja 13. poglavlja; »lažni prorok« ovde sigurno predstavlja zver iz zemlje, Otkrivenje 13,11). Ovde, takođe, uočavamo veliku borbu, kada »duhovi đavolski« (Otkrivenje 16,14) kreću u borbu na »veliki Dan Boga Svedržitelja« (Otkrivenje 16,14) Kako god da će se Armagedon odvijati, u pitanju je sukob svetskih razmera između Hristovih i sotoninih sila. Ne radi se o lokalnoj bici u oblasti Megido kao što ni Vavilon u Otkrivenju ne govori o događajima u delu savremenog Iraka.

`Pročitajte: Otkrivenje 16,15. Zanimljivo je što nas usred tih događaja Isus ohrabruje evanđeoskom vešću, obećanjem o Njegovom dolasku i potrebom da budemo pokriveni Njegovom pravdom. Kako nam to pomaže da shvatimo duhovnu prirodu borbe u koju smo uključeni?`
