---
title:  Vavilon je pao
date:   18/06/2018
---

Ma koliko uticaj Vavilona u svetu bio poguban i dalekosežan, Otkrivenje uči da će jednoga dana svemu tome doći kraj.

`Pročitajte: Otkrivenje 18,1-10. Šta ovi stihovi govore o »Vavilonu velikom«?`

Druga anđeoska vest (Otkrivenje 14,8) o padu Vavilona ponavlja se u 2. stihu 18. poglavlja, u kome je prikazano koliko je ovo postalo iskvareno.

»Biblija tvrdi da će pre dolaska našeg Gospoda, sotona delovati ’sa svakom silom i znacima i lažnim čudesima i sa svakom prevarom nepravde’, i da će oni ’koji ljubavi istine ne primiše, da bi se spasli’ biti ostavljeni da osete ’silu prevare da veruju laži’ (2. Solunjanima 2,9-11). Tek kada nastane takvo stanje, tek kada u celom hrišćanstvu bude uspostavljeno potpuno jedinstvo Crkava sa svetom, tek tada će pad Vavilona biti potpun. Promena je progresivna, a savršeno ispunjenje proročanstva iz Otkrivenja 14,8. predstoji tek u budućnosti.« (Elen Vajt, Velika borba, str. 389.390. original)

Da li se »savršeno ispunjenje« već ostvarilo, samo Bog zna. Ali ono što znamo jeste da će se, prema ovim tekstovima, duhovni Vavilon jednog dana suočiti sa Božjim sudom zbog svog velikog zla. »Jer grijesi njezini dopriješe tja do Neba, i Bog se opomenu nepravde njezine.« (Otkrivenje 18,5) Ovaj izraz odražava jezik iz Starog zaveta o starom Vavilonu (vidi: Jeremija 51,9), i znači da će vreme suda sigurno doći.

Naravno, ovaj sud koji se bliži ne treba da nas iznenadi. Uostalom, stari Vavilon se suočio sa sudom (vidi: Danilo 5). Pismo je na brojnim mestima veoma jasno da će jednoga dana svi morati da odgovore za svoja dela, uključujući i Vavilon. Koliko je utešno znati da na tom sudu kao hrišćani imamo Posrednika koji će se založiti za nas (1. Jovanova 2,1; Danilo 7,22). U suprotnom, naša sudbina ne bi bila ništa bolja od sudbine Vavilona.

`Kako možete pronaći utehu u obećanju da će se sva nepravda i bezakonje, koji sada nekažnjeno prolaze, jednoga dana suočiti sa konačnom Božjom kaznom?`
