---
title:  Žig zveri
date:   13/06/2018
---

Šta predstavlja ovaj žig čije primanje treba da izbegnemo? Kao što smo zapazili u jednoj od prethodnih lekcija, četvrta zver iz Danilo 7, u svojoj kasnijoj fazi (takođe opisana kao zver iz mora u Otkrivenje 13), »pomišljaće da promijeni vremena i zakone«. (Danilo 7,25) Jedna zapovest koju je pomišljala da promeni bila je četvrta zapovest o Suboti – jedina od svih deset koja se odnosi na vreme i neposredno ukazuje na Boga kao Onoga koji je stvorio »nebo i Zemlju, more i što je god u njima, a u sedmi dan počinu«. (2. Mojsijeva 20,11)

Prva anđeoska vest – koja vraća čitaoca upravo na ovu zapovest, onu koju je zver nastojala da promeni – jasno govori da samo Gospodu treba da se klanjamo kao Stvoritelju. Zatim, nakon opomene kakva sudbina čeka one koji se klanjaju »zveri i ikoni njezinoj« (Otkrivenje 14,9), Božji verni narod opisan je u 12. stihu.

`Pročitajte: Otkrivenje 14,12. Imajući na umu neposredni okvir, kako nam ovaj opis Božjeg vernog naroda pomaže da shvatimo zašto je Subota toliko važna u završnim događajima?`

Tekst glasi: »Ovdje je trpljenje svetijeh, koji drže zapovijesti Božije i vjeru Isusovu.« (Otkrivenje 14,12) Kao što smo videli, »zapovijesti Božije« obuhvataju i četvrtu zapovest o Suboti, koja upućuje na Boga kao Stvoritelja, kao Onoga kome se jedino treba klanjati. Ne treba da nas čudi što mnogi pitanje »žiga zveri« neposredno povezuju sa pitanjem svetkovanja nedelje, krivotvorene »subote«, što u Bibliji nije naloženo, nasuprot držanju četvrte zapovesti, koja je data u Bibliji.

Da li to znači da hrišćani koji održavaju bogosluženja nedeljom već sada imaju žig zveri? Ne. Prema tekstu Otkrivenje 13,15. oni koji odbiju da se pridruže ovom lažnom klanjanju zveri, biće ubijeni. Na kraju će to pitanje postati pitanje života i smrti. Očigledno je da događaji još nisu dostigli tu tačku, i žig zveri neće biti dat do ove konačne probe. Prema tome, niko još nije primio žig zveri.

`Božje zapovesti. Vera Isusova. Zašto su ove pojedinosti, čak i sada, ključne odlike pitanja šta znači biti pravi hrišćanin?`
