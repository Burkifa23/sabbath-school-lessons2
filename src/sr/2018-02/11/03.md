---
title:  Zver i lažno bogosluženje
date:   11/06/2018
---

`Pročitajte sledeće tekstove. Šta uče o tome koliko je važno da izbegnemo »žig zveri«? Otkrivenje 13,17; Otkrivenje 14,9.10; Otkrivenje 16,2.`

Primiće nepomešan Božji gnev, biće kažnjeni sa sedam poslednjih zala i, na kraju, biće bačeni u ognjeno jezero. Kakva suprotnost onima koji su odbili da prime žig zveri i koji stoje na staklenom moru pobedonosno pevajući hvalu Bogu i Jagnjetu!

Šta predstavlja ovaj žig koji niko ne bi želeo da primi? Pret­hodni stihovi jasno ga povezuju sa lažnim bogosluženjem. Takođe, kao što smo videli u prethodnoj lekciji, četvrta zver iz Danilo 7, u svojoj kasnijoj fazi (takođe opisana kao zver iz mora u 13. poglavlju Otkrivenja), »pomišljaće da promijeni vremena i zakone«. (Danilo 7,25) Jedna zapovest koju je pomišljala da promeni bila je četvrta zapovest o Suboti – jedina od svih deset koja se odnosi na vreme i neposredno ukazuje na Boga kao Onoga koji je stvorio »nebo i Zemlju, more i što je god u njima, a u sedmi dan počinu«. (2. Mojsijeva 20,11)

Značajno je to što nas Prva anđeoska vest vraća na ovu zapovest koju je zver nastojala da promeni i jasno glasi da samo Gospodu treba da se poklonimo kao Stvoritelju. U stvari, od sedam stihova iz Otkrivenja od 12. do 14. poglavlja, koji se odnose na to kome se klanjamo, jedino Otkrivenje 14,7 govori o istinskoj službi Bogu; ostalih šest upozorava na lažno klanjanje zveri i njenoj ikoni (Otkrivenje 13,4.8.12.15; Otkrivenje 14,9.11). Odmah pošto je treći anđeo opisao sudbinu onih koji su uključeni u lažno bogosluženje, opisani su pravi Božji sledbenici: »Ovdje je trpljenje svetijeh, koji drže zapovijesti Božije i vjeru Isusovu.« (Otkrivenje 14,12)

Drugim rečima, objavljivanje ove tri vesti razdvaja čitavo čovečanstvo u dve grupe: one koji se klanjaju Stvoritelju držeći sve Njegove zapovesti, uključujući i zapovest o svetkovanju sedmog dana Subote, i one koji se klanjaju zveri i njenoj ikoni. Ovaj lažni oblik bogosluženja, dakle, nudi još jedan izbor u odnosu na služenje Stvoritelju držanjem zapovesti o Suboti.

`Razmišljajte o povezanosti između službe Bogu i odanosti. Kojim važnim vidovima službe možemo pokazati odanost Bogu?`
