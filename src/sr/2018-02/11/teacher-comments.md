---
title:  Pouka za učitelje
date:   15/06/2018
---

### SAŽETI PREGLED POUKE

### Ključni tekst:
Otkrivenje 14,9.

**Učenici će:**

**Saznati:**  Naučiće šta predstavlja Božji pečat i žig zveri koji će obeležiti Božji narod i one koji se klanjaju zveri u poslednjim danima ljudske istorije.

**Osetiti:** Shvatiće duhovni značaj pečata kao znaka lične zajednice sa Bogom ispunjene ljubavlju.

**Činiti:** Ponovo će se posvetiti Stvoritelju i Spasitelju da bi bili sigurni da će biti na Božjoj, a ne sotoninoj strani.

**SMERNICE ZA PROUČAVANJE**

**Saznati:**  Značenje pečata

A. Šta predstavlja slika „pečata“?

B. Zašto se „žig“ stavlja na čelo ili ruku?

C. U čemu je razlika između Božjeg pečata i žiga zveri?

**Osetiti:** Suština službe Bogu

A. Zašto služimo Bogu?

B. Zašto je vera u stvaranje izraz zavisnosti od Boga?

C. Zašto je Subota znak prave službe Bogu?

**Činiti:** Služba Bogu predstavlja život

A. Kako treba da svetkujemo Subotu da bi bila znak istinske službe Bogu?

B. Zašto služba Bogu predstavlja više od svetkovanja Subote sedmog dana?

C. Kako držanje Subote utiče na naš svakodnevni život?

**Zaključak:** Božji pečat ukazuje na naše pripadanje Bogu kao Stvoritelju i Spasitelju, pa je, prema tome, znak života i nade. Žig zveri, sa druge strane, ukazuje na otpadništvo, pa je, dakle, znak gubitka i smrti.

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Efescima 1,12-14.

**Ključno načelo duhovnog rasta:** Pod Božjim pečatom se podrazumeva celokupan proces delovanja Svetog Duha koji potvrđuje da smo čuli „reč istine“ (Efescima 1,13). To znači da pečat nije magično ili proizvoljno obeležje. Kao i u slučaju obrezanja ili krštenja, Božji pečat je znak zaveta između Boga i Njegovog naroda. Ovaj znak odražava unutrašnje stanje svetosti i povezan je sa životom vere. Znak se vidi u srcima Božjeg naroda, u intimnosti njihovih misli i osećanja; on govori o njihovoj ljubavi prema Bogu. Takođe se zapaža u njihovim delima, koja izražavaju iskrenost njihovog odgovora Bogu.

**Samo za učitelje:**
Pouka za ovu sedmicu deo je naše pripreme za poslednje borbe zahvaljujući kojima će se napraviti razlika između dve strane: pravednih i zlih. Prema tome, pred nama je izazov da saznamo i objasnimo značenje i značaj znaka po kome će se prepoznati pravedni (Božji pečat), i da ga razlikujemo od znaka koji će otkriti zle (žig zveri). Istražite ulogu Subote u tim događajima.

**Uvodni razgovor:**  
Pojedini hrišćani tumače žig zveri doslovno; na primer, kao bar-kod, broj kreditne kartice ili neku vrstu biometrijske identifikacije. Pronađite predstavnike svakog od ova tri doslovna tumačenja i utvrdite argumente koji podupiru njihovo mišljenje.

**Za razgovor:**
Zašto su ove doslovne primene žiga zveri u suprotnosti sa duhovnom i simboličkom perspektivom Knjige Otkrivenja? Šta u biblijskom tekstu ukazuje na duhovnu primenu žiga zveri?

##### 2. KORAK – ISTRAŽITE

**Samo za učitelje:**
Jovan, prorok Knjige Otkrivenja, koristi niz slika i pojmova iz Starog zaveta da ukaže na upadljivu razliku između onih koji primaju Božji pečat kao znak da pripadaju Njemu i onih koji primaju žig zveri kao znak odanosti zveri. Protumačite simbolički jezik i razgovarajte o sledećim pitanjima:

1. Šta predstavlja primanje žiga na čelo i ruku?

2. Šta taj postupak znači kad je reč o odnosu sa zveri?

3. Kakve pouke ove slike nagoveštavaju u vezi sa ključnim pitanjem bogosluženja?

4. Kakvo mesto Subota zauzima u ovoj drami koja će se dogoditi na kraju vremena?

5. Kako je Subota povezana sa Božjim pečatom i žigom zveri?

##### BIBLIJSKI KOMENTAR

**I Božji pečat**
(*Podsetite se u razredu sledećih tekstova:*  Otkrivenje 7,1-4; Otkrivenje 9,4)

U okviru viđenja o sedam pečata (Otkrivenje 6,1-8,1) – odmah posle šestog pečata, koji se otvara uz Božji gnev (Otkrivenje 6,17) – prorok Jovan vidi „Božji pečat“, koji označava one koji će preživeti Božji gnev (Otkrivenje 7,3). Ovaj poseban pečat razlikuje se od ostalih sedam. Dok sedam pečata nose poruku o uništenju i smrti, ovaj pečat nosi obećanje o spasenju i životu. Takođe, dok ostali pečati nagoveštavaju određenu tajanstvenost, ovaj ukazuje na posedovanje.

U stara vremena ljudi su pečat često stavljali na robu da bi potvrdili da pripada njima. Ovaj pečat sastojao se od komada metala ili dragog kamena (2. Mojsijeva 28,11; Jestira 8,8) na kome je bilo ugravirano ime vlasnika ili simbol koji ga je predstavljao. Pečat se koristio tako što se njegovim pritiskanjem na glinu zatvarao dokument ili roba. U Jovanovom proročkom viđenju, pečat je stavljen na čela da spase Božji narod od predstojećih nevolja (Otkrivenje 7,3; Otkrivenje 9,4). Prorok Jezekilj ukazuje na istu zaštitnu ulogu znaka na čelu (Jezekilj 9,4-6; uporedite: 1. Mojsijeva 4,15). U ovom tekstu u Knjizi proroka Jezekilja pečat označava samo one koji služe živom Bogu, Stvoritelju, koji se razlikuju od onih koji „klanjahu se Suncu prema istoku“ (Jezekilj 8,16).

Viđenje u 7. poglavlju Otkrivenja ima isto značenje. Sadrži niz koji podseća na izveštaj o stvaranju. U stvari, niz „zemlja, more, drveće“ (Otkrivenje 7,3) isti je kao i u izveštaju o stvaranju (uporedite: 1. Mojsijeva 1,9-13). Dakle, spominjanje ovog niza ukazuje na činjenicu da pečat označava one koji priznaju Boga kao svog Stvoritelja, one koji Mu pripadaju (Psalmi 24,1.2; Psalmi 89,12.13; Psalmi 100,3). Biti zapečaćen od strane Boga znači da mi, i sve što imamo i jesmo, pripada njemu, Onome koji je sve stvorio.

**Razmislite o ovome:** Šta je vidljivi dokaz da je Božji narod primio „Božji pečat“?

**II Žig zveri**

(*Podsetite se u razredu sledećih tekstova:*  Otkrivenje 13,15.16; Otkrivenje 14,9)

Da bi se nadmetao sa Bogom i zbunio ljude, Božji neprijatelj, predstavljen kao „zver“, takođe je stvorio svoj žig kao znak odanosti. Otkrivenje opisuje da se ovaj žig stavlja na desnu ruku ili čelo (Otkrivenje 13,16). Ovaj simbol uzet je iz 5. Mojsijeve, u kome na simboličan način predstavlja vernost Božjem zakonu. Bog, da bi bio siguran da deca Izrailjeva neće zaboraviti da u svom srcu čuvaju Njegove reči i zapovesti, pribegava slikovitom prikazu: „I veži ih sebi na ruku za znak, i neka ti budu kao počeonik među očima.“ (5. Mojsijeva 6,8; uporedite: 2. Mojsijeva 13,9) Jevreji danas ovo još uvek doslovno primenjuju, vezujući tefilin, molitveni kaiš (filakteriju), na ruku i čelo da se podsete svog potpunog pokoravanja Božjem zakonu, obuhvatajući i dela (ruka) i misli (čelo).

Baš kao što je „pečat Božji“ na čelu znak koji podseća Božji narod da se pokori Njegovim zapovestima, tako je „žig zveri“ na ruci ili čelu znak posvećenosti zveri. U stvari, kao što treći anđeo navodi, ovde je reč o bogosluženju. Opomena „ko se god pokloni zveri“ objašnjena je u naporednoj izjavi „i primi žig na čelo svoje ili na ruku svoju“ (Otkrivenje 14,9). Grčki veznik kai, „i“, koji se nalazi na početku ove izjave odgovara jevrejskom slovu waw, koje nudi dopunsko objašnjenje, označavajući neposrednu vezu izmenju klanjanja zveri i primanja žiga.

**Razmislite o ovome:**
Zašto je „žig zveri“ znak službe? Uporedite „žig zveri“ i „pečat Božji“. Zašto je bogosluženje ključno pitanje konačne faze velike borbe?

**III Subota, znak službe Bogu**

(*Podsetite se u razredu sledećih tekstova:*  1. Mojsijeva 2,1-3; 2. Mojsijeva 20,8-11)

Ljudska istorija počela je u Subotu, u vreme bogosluženja. Subota, prema tome, označava prvo čovekovo bogosluženje u istoriji, prvi čovekov odgovor na Božji dar stvaranja. Takođe je značajno da Subota, koja ukazuje na stvaranje, zauzima središte Dekaloga. Taj položaj zauzima i u tematskom smislu: Subota ukazuje i na odnos sa Bogom (od prve do treće zapovesti) i na odnos sa drugim ljudima (od pete do desete zapovesti).

Zanimljivo je da se u starim zavetnim dokumentima pečat stavljao u sredinu, da niko ne bi mogao da krivotvori sporazum ili da ga izbriše. Mesto Subote u središtu Dekaloga je pokazatelj da je njena svrha da bude pečat Stvoritelja (vidi 6. lekciju, 2. korak, odeljak III: Znak vremena).

**Za razgovor:**

1. Subota je jedina zapovest Dekaloga koja je dovedena u sumnju (i koja je promenjena) u tradicionalnom hrišćanstvu. Zašto je zapovest o Suboti jedina zapovest koja se dovodila, i koja se još uvek dovodi, u sumnju?

2. Kako je promena Subote uticala na odnos između hrišćana i Jevreja?

#### 3. KORAK – PRIMENITE

**Samo za učitelje:**
Sedmi dan Subota prema četvrtoj zapovesti ukazuje na stvaranje, dok nedelja prema tradiciji Rimokatoličke crkve upućuje na vaskrsenje. Razgovarajte u razredu kako su ova dva različita objašnjenja o tome koji dan treba svetkovati uticala na njihov način razmišljanja.

**Za primenu:**

1. Kako treba da svetkujemo Subotu u svojoj porodici da bi ona mogla odražavati svoju ulogu kao pečat Božji?

2. Po čemu se razlikuje ono što drugi hrišćani rade nedeljom od onoga što adventistički hrišćani čine Subotom?

#### 4. KORAK – BUDITE KREATIVNI

**Samo za učitelje:**
Posmatrajte i analizirajte bogosluženja u svojoj crkvi u uporedite ih sa bogosluženjima u drugim crkvama ili religijama. Razgovarajte u razredu o značenju bogosluženja.

**Aktivnost:** Pripremite program za Subotu koji će izraziti adventističko učenje o bogosluženju.  
