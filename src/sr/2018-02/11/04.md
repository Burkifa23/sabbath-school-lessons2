---
title:  Božji pečat
date:   12/06/2018
---

Pečat, poput potpisa, koristi se za overavanje dokumenata. U davnim vremenima verodostojnost ili vlasništvo potvrđivalo se utiskivanjem pečata na mek vosak ili glinu, koji je predstavljao autoritet vlasnika u čijem je posedu bio.

`Šta je Božji pečat, kako se daje i kada? Efescima 1,13.14; Efescima 4,30; 2. Timotiju 2,19; Otkrivenje 7,1-4; Otkrivenje 14,1.`

Božji pečat je znak Božjeg vlasništva i zaštite Njegovog naroda. Pavle opisuje zapečaćenje u vezi sa obraćenjem i primanjem dara Svetog Duha. On naziva ovaj dar »zalogom« koji je dat svim vernicima kao sigurnost potpunog otkupljenja i budućeg nasledstva koje će primiti kada Isus dođe.

U Otkrivenju je prikazano još jedno zapečaćenje upravo pre Drugog dolaska. Ovim poslednjim pečatom zapečaćeno je 144.000 prilikom izlivanja Svetog Duha u vreme poznog dažda. Oni na svom čelu imaju zapisano Božje ime (ili potpis). Delovanjem Svetog Duha u njihovom životu oni odražavaju Božji karakter.

`Uporedite Božji pečat sa žigom zveri. Kakve međusobne razlike su spomenute? Otkrivenje 7,3; Otkrivenje 14,9.`

Pečat se daje istinskim Božjim sledbenicima, a žig onima koji se klanjaju zveri. Pečat se stavlja samo na čelo, što upućuje na konačnu odluku uma da služi Bogu na način kako je On zapovedio. Žig, sa druge strane, stavlja se ili na čelo ili na ruku. To znači da ljudi mogu da se klanjaju zveri iz dva razloga. Ili pristaju na to, misleći da istinski služe Bogu, ili se ne slažu sa tim, ali i dalje postupaju tako jer se plaše ozbiljnih posledica ukoliko se ne povinuju: neće moći da kupuju ni prodaju ili će na kraju biti ubijeni (Otkrivenje 13,17.15).

»Oni koji se sjedinjuju sa svetom postaju slični njemu i spremaju se da prime žig zverin. Oni koji se ne uzdaju u sebe, koji su ponizni pred Bogom i čiste svoju dušu pokoravajući se istini, oni postaju slični Nebu i spremaju se da prime Božji pečat na svoje čelo.« (Elen Vajt, Testimonies for the Church, 5. sveska, str. 216)
