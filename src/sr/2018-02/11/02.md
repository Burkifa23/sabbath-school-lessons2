---
title:  Božji znak po kome se prepoznaje Njegov narod
date:   10/06/2018
---

`U starozavetno vreme postojala su dva spoljašnja znaka po kojima se prepoznavao Božji pravi narod. Jedan od njih bilo je obrezanje. Ko je prvi primio ovaj znak? 1. Mojsijeva 17,9-11.`

Bog je naložio Avramu i njegovim potomcima da se obrežu kao znak zaveta spasenja. Muška novorođenčad trebalo je da se obrežu osmog dana posle rođenja (3. Mojsijeva 12,3). Međutim, ovaj obred ima i dublje značenje. Trebalo je da predstavlja potrebu za »obrezanjem« ili obnovom srca (vidi: 5. Mojsijeva 30,6). Zato Pavle piše: »Jer ono nije Jevrejin koji je spolja Jevrejin, niti je ono obrezanje koje je spolja na tijelu. Nego je ono Jevrejin koji je iznutra, i obrezanje srca duhom a ne slovima, to je obrezanje; kome je hvala ne od ljudi nego od Boga.« (Rimljanima 2,28.29)

Tekstovi kao što su 1. Korinćanima 7,19; Galatima 5,6; Galatima 6,15. pokazuju da je obrezanje u Novom zavetu zamenjeno krštenjem, koje predstavlja obraćenje, »novo stvaranje«, umiranje grehu i ustajanje u novi život (vidi: Rimljanima 6,3.4). Iz tog razloga Pavle kaže da obrezanje više nije važno, već »vera koja kroz ljubav radi« i »držanje Božjih zapovesti«.

`Koji drugi spoljašnji znak je Bog dao po kom se prepoznavao Njegov narod i zašto je bio dat? 2. Mojsijeva 31,13.17; Jezekilj 20,12.20)`

Zapazite da Subota kao znak potiče još iz vremena stvaranja (vidi: 1. Mojsijeva 2,2.3), dok je obrezanje počelo da se primenjuje tek od Avrama. Iz tog razloga je Isus rekao, ukazujući na stvaranje, »Subota je načinjena čovjeka radi«. (Marko 2,27) Po tome se vidi da pripadamo Bogu, stvaranjem, zato što nas je stvorio, i otkupljenjem, jer nas opravdava i posvećuje. Dakle, iako Pavle kaže da obrezanje više nije važno, tvrdi da držanje Božjih zapovesti (uključujući i svetkovanje Subote) i dalje jeste (vidi: Jevrejima 4,9).

`Kako vaše misli i namere otkrivaju da li je vaše srce zaista obrezano?`
