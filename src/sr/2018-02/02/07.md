---
title:  Za dalje proučavanje
date:   13/04/2018
---

»Dok se približavamo kraju istorije ovoga sveta, proročanstva koja je Danilo zapisao zahtevaju našu posebnu pažnju, jer se odnose upravo na vreme u kome živimo. S njima treba povezati i učenja poslednje knjige novozavetnih spisa. Sotona je mnoge naveo da veruju da se proročki delovi Danilovih i Jovanovih spisa ne mogu razumeti. Međutim, imamo jasno obećanje da će posebni blagoslovi pratiti proučavanje tih proročanstava. ’Razumni će razumeti’ (Danilo 12,10), rečeno je o Danilovim viđenjima koja će biti raspečaćena u poslednje vreme. O otkrivenju koje je Hristos dao svom sluzi Jovanu, da bi se Božji narod njime usmeravao kroz sve vekove, bilo je rečeno: ’Blago onome koji čita i onima koji slušaju riječi proroštva i drže što je napisano u njemu, jer je vrijeme blizu.’« (Otkrivenje 1,3; Elen Vajt, Istorija proroka i careva, str. 547.548. original)

Iako smo skloni da Knjigu proroka Danila posmatramo u okviru uspona i padova naroda, suda (Danilo 7,22.26; Danilo 8,14) i konačnog oslobođenja Božjeg naroda u vreme nevolje (Danilo 12,1), videli smo ove sedmice da Knjiga proroka Danila, takođe, može pružiti primere šta za nas lično znači biti pripremljen za iskušenja i progonstvo, kad god da naiđu. U ovom smislu, ovi izveštaji predstavljaju izuzetno važne poruke za nas u poslednjim danima. Uostalom, bez obzira koliko korisno bilo da znamo sve o »žigu zveri«, »vremenu nevolje« i budućim progonstvima, ako nismo stekli određeno i potrebno iskustvo sa Bogom, svo ovo znanje samo će nas osuditi. Više od svega, treba nam iskustvo novorođenja koje su Danilo i ostali, uključujući i Navuhodonosora, stekli.

**Za razgovor:**

`1. Pročitajte Danilovu molitvu (Danilo 9,3-19). Kako ova molitva pokazuje da je Danilo shvatio šta je blagodat i da nas Bog voli i otkupljuje zato što je dobar, a ne zbog naših zasluga ili dobrote? Zašto je važno da ovu istinu ne samo shvatimo već i doživimo? `

`2. Razgovarajte u razredu o izazovima sa kojima su se tri Jevrejina (Danilo 3) i Danilo (Danilo 6) suočili zbog stava koji su zauzeli kada je njihova verska praksa bila ugrožena od strane političke vlasti. Kakve sličnosti nalazite u ova dva izveštaja? Po čemu se razlikuju? Šta iz oba izveštaja možemo naučiti o tome da ukoliko smo verni možemo biti moćni Božji svedoci?`

`3. Šta znači biti nanovo rođen? Zašto je Isus rekao da moramo ponovo da se rodimo? (Jovan 3,7)`
