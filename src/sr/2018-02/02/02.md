---
title:  Veranu malom
date:   08/04/2018
---

»Koji je vjeran u malom i u mnogom je vjeran; a ko je nevjeran u malom i u mnogom je nevjeran.« (Luka 16,10)

Obratite pažnju na ove Isusove reči. Toliko je lako, zar ne, stvarati kompromis, biti »neveran u malom«. Problem ne leži toliko u tome da je ono što je »malo« važno samo po sebi; nije. Zato je »malo«. Kao što mnogi od nas znaju, bilo iz ličnog iskustva ili na osnovu primera drugih (ili oba), problem je u tome što jedan kompromis vodi u drugi, zatim u sledeći, pa sledeći, dok ne postanemo »i u mnogom neverni«.

Imajući ovu misao na umu, osvrnućemo se Danilo 1, u kome su zabeležena prva iskustva ova četiri Judejca u vreme Vavilonskog ropstva.

`Pročitajte: Danilo 1,1-21. Na koji način je stav koji su Danilo, Ananija, Misailo i Azarija zauzeli odražavao šta je stari Izrailj trebalo da predstavlja drugim narodima? Vidi: 5. Mojsijeva 4,6-8; Zaharija 8,23.`

Iako tekst neposredno ne povezuje hranu koju su jeli sa činjenicom da su bili »deset puta bolji« od ostalih u »mudrosti i razumu« (Danilo 1,20), ta povezanost je jasna. U poglavlju je, takođe, rečeno da im je Bog dao to znanje i razum. Odnosno, Gospod je mogao da radi sa njima zahvaljujući njihovoj vernosti Njemu koju su pokazali time što su odbili da jedu nečistu hranu u Vavilonu. Bili su poslušni i Bog je blagoslovio njihovu poslušnost. Zar ne bi Bog učinio nešto slično za stari Izrailj kao celinu da se držao učenja Biblije postojano i verno kao ova četiri mladića? Naravno. Zar neće On učiniti isto za nas danas, u poslednjim danima, ako smo verni?

`S obzirom da nam je dato toliko mnogo svetlosti i istine, kao Crkva treba da se upitamo: Da li smo verni i poslušni onome što nam je dato? U isto vreme, kako svako od nas pojedinačno može da zauzme položaj koji će nas osposobiti da budemo moćni svedoci za Boga?`
