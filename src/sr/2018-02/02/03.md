---
title:  Danilova poniznost
date:   09/04/2018
---

Danilo 2 pomaže nebrojenom mnoštvu ljudi širom sveta da veruju u Boga iz Biblije. Ono pruža snažan i razuman dokaz ne samo o postojanju Boga već i o Njegovom predznanju. Zaista, otkrivenje koje ovo poglavlje pruža o Božjem predznanju predstavlja dokaz Božjeg postojanja.

`Pročitajte: Danilo 2,1-49. Kako ovo poglavlje pruža tako ubedljiv dokaz o Božjem postojanju? Obratite pažnju, takođe, kako je današnja Evropa opisana u ovoj knjizi (Danilo 2,40-43). Kako je čovek koji je živeo pre oko 2600 godina mogao tako tačno opisati prilike osim božanskim otkrivenjem?`

Danilo je otvoreno i bez ustezanja odao Bogu priznanje za ono što mu je bilo otkriveno. Lako je mogao da se hvali da je njegova već priznata mudrost i razumevanje izvor njegove sposobnosti ne samo da zna šta je car sanjao već i da taj san protumači. Međutim, Danilo je po­stupio drugačije. Molitve koje su on i drugi uputili (Danilo 2,17-23) pokazale su njihovu potpunu zavisnost od Boga; u suprotnom bi umrli sa ostalim mudracima.

Danilo je kasnije podsetio cara da niko od njegovih mudraca, vračeva ili magova nije se pokazao spososobnim da mu protumači šta je sanjao. Suprotno tome, Bog na Nebu može da otkrije tajne zato što je On jedini pravi Bog.

Dakle, u svojoj poniznosti i svom oslanjanju na Boga, Danilo je bio moćan Božji svedok. Ako je Danilo tada pokazao poniznost, koliko više mi danas treba da je pokažemo? Uostalom, mi imamo otkrivenje plana spasenja koje Danilo nije imao; a ako nešto treba da nas učini poniznima, to treba da bude znanje o tome šta je Isus učinio na krstu.

`Kako krst treba da nas pouči o poniznosti? Šta nam govori, ne samo o našoj grešnosti, već i o potpunoj zavisnosti od Boga kada je spasenje u pitanju? Razmislite gde biste bili bez krsta. Čime onda treba da se hvalite osim krstom? Vidi: Galatima 6,14.`
