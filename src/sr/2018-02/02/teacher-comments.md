---
title:  Pouka za učitelje
date:   13/04/2018
---

### SAŽETI PREGLED POUKE

### Ključni tekst:
Danilo 1,20.

**Učenici će:**

**Saznati:**  Prepoznaće odgovornost koju imaju kao Božji svedoci u svetu.

**Osetiti:** Negovaće ljubav i poštovanje prema drugima i nadahnuće ih u njima.

**Činiti:** Ostaće verni Bogu i sebi bez kompromisa.

**SMERNICE ZA PROUČAVANJE**

**Saznati:**  *Bićete svedoci do kraja Zemlje*
`A. Zašto je Danilo bio svedok?

B. Na koje načine je Danilo bio svedok?

C. Kako je starešina dvorana odgovorio na Danilovo svedočanstvo?

**Osetiti:** *Voleti Boga znači voleti čoveka*

A. Objasnite Isusov poziv da mrzimo svoje roditelje (Luka 14,26).

B. Kako možete pokazati ljubav prema svojim roditeljima ili prijateljima koji ne veruju u Boga?
`C. Zašto je svedok za istinu koji voli i koji je voljen uspešniji od svedoka koga zanima samo istina?

**Činiti:** *Biti čovekoljubiv i svet*

A. Kako mogu održati ravnotežu između dužnosti da budem veran Božjim zapovestima i svog odnosa sa prijateljima i porodicom koji ne dele moje vrednosti?

B. Zašto nije moguće istinski voleti ljude ako niste sveti?

**Zaključak:** Primer Isusa, koji je postao čovek ne čineći nikakve ustupke, predstavlja izazov za hrišćanina u ovom svetu, a posebno adventističkog hrišćanina.

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Danilo 1,15.17.

**Ključno načelo duhovnog rasta:**
Bog želi da Njegov narod podeli sa svetom istinu o Njegovom carstvu. Pitanje sa kojim se često suočavamo prilikom ispunjavanja tog naloga tiče se metoda koje treba da primenimo u širenju istine. U Knjizi proroka Danila saznajemo da je istina povezana sa načinom na koji se prenosi. Literarni oblici određene knjige često izražavaju njenu najdublju i najsnažniju poruku. Danilo je lično primenio ovo načelo u svom životu. Njegov lični odnos sa ljudima, način na koji im je pristupao, šta je jeo i pio, čak i način na koji je predstavljao sebe bilo je povezano sa duhovnom porukom koju je nosio.

**Samo za učitelje:** Pouka za ovu sedmicu naučiće nas kako da budemo svedoci u svetu koji je daleko od Boga i koji je čak neprijateljski raspoložen prema Njemu. I mi smo, poput Danila, u izgnanstvu, i svedočimo o carstvu koje nije vidljivo i opšteprihvaćeno. Učićemo iz primera Danila i njegova tri prijatelja, koji su ostali verni Bogu dok su služili caru. Saznaćemo sa kakvim izazovima su se suočavali u sekularnom svetu i njihovim metodama svedočenje. Takođe ćemo saznati više o njihovom duhovnom životu i kako su mogli uneti nadu u svoj svakodnevni život.

**Uvodni razgovor:**  
Knjiga proroka Danila posebno je važna za adventističke hrišćane; ova knjiga sadrži određene istine po kojima se razlikujemo od većine ljudi, uključujući i drugih hrišćana, koje nas na određeni način čine jedinstvenima u našem društvu. Nažalost, ova knjiga dovela je pobornike ekstremizma na ivicu religije. Paradoks je to što je Knjiga proroka Danila jedna od najuniverzalnijih biblijskih knjiga. Ona pruža jedinu nadu koja je ljudima potrebna, naročito danas.

**Za razgovor:**

1. Zašto je Knjiga proroka Danila često zanemarena?

2. Kako glasi poruka nade u Knjizi proroka Danila?

##### 2. KORAK – ISTRAŽITE

**Samo za učitelje:** Kao adventistički hrišćani često polazimo od pretpostavke da dobro poznajemo Knjigu proroka Danila. Da bismo izbegli stare stereotipe, predložite učenicima da pristupe Knjizi proroka Danila kao da to čine prvi put. Cilj treba da im bude da ponovnim čitanjem Knjige steknu novo razumevanje proročanstava i otkriju nove staze koje vode do njih. Ovakvo otkriće i snažno razumevanje obećani su onima koji je čitaju u poslednjim danima, zato što je rečeno da je Knjiga zapečaćena do kraja vremena (Danilo 12,9).  

##### BIBLIJSKI KOMENTAR

**1. Biti voljen od strane neprijatelja**

(*Podsetite se u razredu sledećeg teksta:* Danilo 1,9)

Kada je Danilo odlučio da ostane veran Bogu, dogodilo se čudo: „I dade Bog Danilu te nađe milost i ljubav u starješine nad dvoranima.“ (Danilo 1,9) Zanimljivo je da je Bog nadahnuo ljubav i poštovanje u srcu neprijatelja odmah nakon što je Danilo odlučio da ne čini ustupke.

Ovaj stih ukazuje na dve pouke. Prvo, Bog nije učinio čudo pre nego su Danilo i njegova tri prijatelja Jevrejina izložili svoj život opasnosti. Dakle, Danilo nije iznenada, pre ispita vernosti Bogu, pronašao savršena jela na svom stolu. Iako Bog može ponekad da olakša naš hod sa Njim i „vodi (nas) stazama pravednim“ (Psalmi 23,3), stvarnost je takva da nas život mnogo češće suočava sa prilikama koje se kose sa našim načelima.

Drugo, biti veran Bogu ne znači ophoditi se neljubazno prema ljudima ovoga sveta. Iako je Danilo odlučio da bude drugačiji i odbije carev poziv, ophodio se ljubazno i sa poštovanjem prema starešini nad dvoranima, ponizno mu pristupajući (Danilo 1,8.12). Takođe je zanimljivo da se 9. stih ne odnosi na Danilovu ljubav i poštovanje prema svom gospodaru. Nije dovoljno voleti svoje neprijatelje; treba takođe da se trudimo da nadahnemo ljubav u njihovom srcu, što je dokaz da je naša ljubav iskrena.

**Razmislite o ovome:**

Zašto pozitivna osećanja naših bližnjih prema nama često predstavljaju najplodnije tlo za svedočenje tim istim bližnjima?


**2. Tihi svedok**

(*Podsetite se u razredu sledećih tekstova:*  Danilo 3,26-28; Danilo 2,11.21)

Najrečitije svedočanstvo o nečijoj veri u Boga jeste život koji vodi. Jedino svedočanstvo trojice jevrejskih mladića bilo je to što su preživeli u ognjenoj peći. Zapazite da oni nisu privukli pažnju na sebe. Nisu čak ni progovorili. Tekst jednostavno kaže da „iziđoše isred ognja“ (Danilo 3,26). Bog je bio u središtu. Ovo je  glavna poruka koju je Navuhodonosor zapamtio iz tog dramatičnog čuda: „Blagosloven Bog... koji... izbavi sluge svoje.“ (Danilo 3,28) Upućivanje na svedoke bilo je u drugom planu: „Koji se u Nj pouzdaše“ (Danilo 3,28). Čak i tada naglašena je reč „Njega“. Ovaj primer ilustruje metod svedočenja koji se ističe u Knjizi proroka Danila. Ne radi se o nama, već o Bogu. Tri jevrejska mladića nisu hvalila sebe („Pogledaj šta je Bog učinio za mene!“). Samo je Bog primio slavu (1. Korinćanima 1,31).

**Razmislite o ovome:** Setite se trenutka kada ste bili razočarani zato što je neko drugi bio nagrađen za posao koji ste vi obavili, ili kada je nečiji rad, manje važan od vašeg, primio priznanje, dok je vaš bio zanemaren. Kako ste se osećali? Razmislite o ovom pitanju i razgovarajte u razredu o tome u okviru teksta Propovednik 9,11.

**3. Pitanje bogosluženja**

(*Podsetite se u razredu sledećih tekstova:*  Danilo 3,7; Danilo 8,11)

Upravo iz razloga što Danilo živi u izgnanstvu (daleko od Jerusalima) i služi na neznabožačkom dvoru, pitanje „bogosluženja“ je središnja tema Knjige proroka Danila. Ovo pitanje zapažamo već u prvom testu vernosti, u vezi sa hranom i pićem. Veoma je značajno to što se Danilo poziva na biblijski tekst o stvaranju kada je hrana u pitanju (Danilo 1,12; uporedite: 1. Mojsijeva 1,29).

Drugi test vernosti dogodio se kada je Izrailjcima naloženo da se poklone pred zlatnim kipom koji je car podigao. Zlatni lik koji je Navuhodonoso „postavio“ odnosi se na statuu iz njegovog sna, čije se tumačenje završilo božanskim obećanjem  da će Bog „podignuti Carstvo koje se dovijeka neće rasuti“ (Danilo 2,44). U Navuhodonosorovom umu Vavilonsko carstvo zamenilo je Božje carstvo. Ova ideologija podseća nas na bezumnost graditelja Vavilonske kule, koji su želeli da zauzmu Božje mesto (1. Mojsijeva 11,4). Kasnije u Knjizi proroka Danila „mali rog“ i „severni car“ pokazaće isti način razmišljanja (Danilo 8,11; 11,31). Nasuprot ovim primerima lažnog bogosluženja, u Knjizi proroka Danila istaknuto je sedam molitava, Danilovih, tri jevrejska mladića i cara Navuhodonosora. Knjiga proroka Danila završava se blagoslovom (Danilo 12,12), što je karakteristično za mnoge molitve u Bibliji (Psalmi 1,1; Psalmi 119,1; Otkrivenje 1,3).

**Razmislite o ovome:**
Na osnovu teksta iz 3. poglavlja Knjige proroka Danila, navedite osobine lažnog i pravog bogosluženja. Kakvu ulogu muzika ima u lažnom bogosluženju? Kako je molitva povezana sa proučavanjem Božje reči (Danilo 9,2.3)?

#### 3. KORAK – PRIMENITE

**Samo za učitelje:**  
Zabrinjavajuće je koliko je naše vreme naprednog znanja i skepticizma povezano sa naivnim sujeverjem i neobičnim verovanjima svih vrsta. Sa druge strane, pojava verskog fanatizma izazvala je nasilje i probudila lažnu sigurnost i nadu. Odbacivši pravog nebeskog Boga, ljudi u sebi traže rešenje za svoje tragično stanje.

**Za primenu:**
Primenite načela koja smo do sada naučili iz Knjige proroka Danila na današnje prilike i razgovarajte o sledećim pitanjima:

1. Zašto je Knjiga proroka Danila značajna i za naše vreme? Zašto je pitanje hrane i pića važno?

2. Šta je proročko značenje zahteva malog roga da mu se služi? Kako možemo saopštiti ovu tešku optužbu iz Knjige proroka Danila, a da pritom ne udaljimo ljude?

#### 4. KORAK – BUDITE KREATIVNI

**Samo za učitelje:**
Ima mnogo zajedničkih tačaka, kao i razlika, između Danilovog i našeg vremena. U Danilovo vreme ljudi su u osnovi bili religiozni; pa ipak, bili su neznabošci. Danas ljudi nisu neznabošci, ali nisu religiozni. Kako možemo izaći na kraj sa ovom razlikom? Zašto su mnogi ljudi sumnjičavi kad su u pitanju crkve i hrišćanska vera? Kakve pouke možemo naučiti od Danila koje nam mogu pomoći da se suočimo sa ovim snažnim promenama?

**Aktivnosti:**

1. Podelite razred u sedam grupa, ako je moguće, i svakoj grupi dodelite po jednu molitvu iz Knjige proroka Danila. (Ako su razredi manji, svakoj grupi dajte više molitava.) Recite svakoj grupi da zabeleže šta je na njih u toj molitvi ostavilo najjači utisak. Zatim ih pozovite da iznesu svoja razmišljanja i uporede odgovore.

2. Zašto je često teško dosegnuti moćne, bogate ili visoko obrazovane ljude? Zašto je Danilo mogao da dosegne moćne i visoko obrazovane? (Usredsredite se na naš metod objavljivanja istine, a ne na bacanje krivice na druge da bismo opravdali svoju nesposobnost.) Šta možete iskoristiti iz njegovog načina rada?
