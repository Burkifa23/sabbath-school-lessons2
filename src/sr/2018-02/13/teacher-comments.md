---
title:  Pouka za učitelje
date:   29/06/2018
---

### SAŽETI PREGLED POUKE

### Ključni tekst:
Danilo 7,13.

**Učenici će:**

**Shvatiti:** Razmišljaće o stvarnosti i odlučujućem trenutku Drugog Isusovog dolaska.

**Osetiti:** Očekivaće da se susretnu sa Gospodom licem k licu i radovaće se tome.

**Činiti:** Živeće u nadi uprkos smrti i sadašnjoj stvarnosti beznađa.

**SMERNICE ZA PROUČAVANJE**

**Saznati:**  Kraj je početak

A. Zašto dolazak nebeskog carstva podrazumeva uništenje zemaljskih carstava?

B. Zašto je Drugi dolazak stvaran događaj, a ne samo duhovna parabola?

C. Zašto Drugi dolazak ima smisla?

**Osetiti:** Čežnja da Ga vidimo

A. Kakva vam se osećanja javljaju kada razmišljate o Drugom dolasku?

B. Kako nada u Drugi dolazak utiče na vaš pogled na svet?

C. Zašto je Drugi dolazak jedino pravo rešenje za našu patnju?

**Činiti:** Nada na osnovu nade

A. Kako vam nada u Drugi dolazak pomaže kada doživite nepravdu?

B. Kako vam nada u Drugi dolazak pomaže da se izborite sa smrću?

C. Kako vam nada u Drugi dolazak pomaže da donesete ispravne odluke u svom životu?

**Zaključak:** Drugi Hristov dolazak je osnovno verovanje koje celokupnoj hrišćanskoj veri daje smisao. To je događaj koji će na kraju ispuniti sve snove i nade ljudskog roda.

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** 2. Timotiju 4,7.8.

**Ključno načelo duhovnog rasta:** Verovanje u Drugi Isusov dolazak obuhvata više od ponavljanje te istine prilikom priznanja svoje vere. Ono je ugaoni kamen našeg duhovnog života. Isusova molba: „Da dođe carstvo Tvoje“ (Matej 6,10) predstavlja vrhunac Njegovog obrasca molitve. Stari Izrailjci molili su se okrenuti prema Jerusalimu (Danilo 6,10), jer je molitva bila izraz njihove nade.

**Samo za učitelje:**
Verovanje u Drugi Hristov dolazak sadrži sva ostala načela vere. Proučite sa svojim učenicima značenje imena „adventisti sedmog dana“. Zamolite ih da razmišljaju o značenju svakog elementa imena i o značaju napetosti koja vlada među njima. Zatim pročitajte sledeći navod: „Naše ime sastoji se iz dva suprotna entiteta... Dok nas izraz ’sedmog dana’ povezuje sa ovozemaljskim životom i ljudskom istorijom, reč „adventista“ vodi nas u budućnost, koja nastupa posle ljudske istorije i pripada proročkom domenu, ukazujući na nebeski poredak. Dok nas izraz „sedmog dana“ suočava sa sadašnjom stvarnošću ovozemaljskog grada i čini da dišemo u ritmu vremena ’pod nebom’ (Propovednik 3,1), reč ’adventista’ vodi nas daleko odavde, podstičući da sanjamo, molimo se i nadamo dolasku nebeskog carstva, jačajući u našem srcu osećanje ’večnosti’ (Propovednik 3,11).“ (Žak Dukan, “The Tension of Seventh-day Adventist Identitiy: An Existential and Eschatological Perspective“, Journal of the Adventist Theological Society [26. januar 2015], str. 29.37)

**Uvodni razgovor:**  
Istražite povezanost između istine o Drugom dolasku i drugih adventističkih istina. Ako nemate ovu nadu, kako će ostala verovanja opstati? Kakva veza postoji između nade u Drugi dolazak i zapovesti o Suboti?

**Za razgovor:**
1. Zašto Biblija počinje stvaranjem, a završava se Božjim carstvom? Koji drugi primeri u Bibliji svedoče o ovoj istoj povezanosti?
2. Zašto ne bi bilo moguće da budete dobar adventista bez svetkovanja Subote? Zašto ne bi bilo moguće da budete dobar adventista sedmog dana bez nade u Drugi dolazak?

##### 2. KORAK – ISTRAŽITE

**Samo za učitelje:**
Jedan hrišćanski predavač ismejavao je one naivne hrišćane koji su verovali u Drugi Isusov dolazak sa neba: „Da li mislite da će se Isus spustiti padobranom?“ Ljudi su se počeli smejati, a predavač je time postigao željeni cilj. U prošlom veku, mnogi hrišćanski teolozi naglašavali su važnost egzistencijalnog susreta sa Isusom Hristom. Ono što je jedino važno, tvrdili su oni, jeste naša lična zajednica sa Njim, naš moralni život, i naša vera u Njegovu ljubav prema nama u sadašnjem životu. Ova pouka baviće se ovim pogubnim razmišljanjem. Biblijska nada se ne odnosi na ovaj život, već se tiče potpuno novog sveta, koji će započeti stvarnim, istorijskim delovanjem Boga, koji će ući u našu istoriju i doneti novi život koji nema nikakve veze sa našim sadašnjim smrtnim stanjem.

##### BIBLIJSKI KOMENTAR

**1. Carstvo budućnosti**

(Podsetite se u razredu sledećeg teksta: Danilo 2,34.35)

Danilova proročanstva to jasno pokazuju. Božje nebesko carstvo razlikovaće se od svih ostalih ovozemaljskih carstava. Proročka istorija carstava na Zemlji opisana je kao stalno smenjivanje carstava, koja su nestajala jedno za drugim, mada je uvek ostajalo ponešto od prethodnog.

Božje carstvo, sa druge strane, iznenada se javlja sa neba i ni na koji način nije povezano sa prethodnim zemaljskim carstvima. U stvari, osnivanje Božjeg carstva podrazumeva potpuno i korenito uništenje svih drugih carstava: „I ne nađe mu se mjesto.“ (Danilo 2,35) Zapazite da ovaj događaj nije posledica ljudskih ratova ili ekološke katastrofe. Kao što je stvaranja sveta bilo Božje jedinstveno delo, tako će se i uništenje sveta dogoditi „bez ruku“ (Danilo 2,45). Sa druge strane „Bog će nebeski podignuti Carstvo koje se dovijeka neće rasuti“ (Danilo 2,44). Dok zemaljska carstva ne traju večno i nemaju budućnost, Božje carstvo je jedino otvoreno prema budućnosti.

Ova buduća perspektiva Božjeg carstva sadrži tajnu biblijske mudrosti. Dok je mudrost u svetu okrenuta sadašnjosti, mudrost Božjeg carstva okrenuta je prema budućnosti. Sve što činimo treba da preispitujemo na osnovu tog pitanja. Kao što Elen Vajt savetuje. „Nijedan poslovni ili životni plan ne mogu biti zdravi ili potpuni ako obuhvataju samo kratke godine ovog sadašnjeg života i ne brinu o beskrajnoj budućnosti. Učite mlade da u svoje planove uključe večnost.“ (Vaspitanje, str. 145. original)

**Razmislite o ovome:**
Kakva razlika postoji između zemaljskih carstava (predstavljenih metalom) i nebeskog carstva (predstavljenog kamenom) u viđenju u 2. poglavlju Knjige proroka Danila? Zašto je Drugi Isusov dolazak nepomirljiv sa idejom evolucije?

**2. Kao lupež**

(*Podsetite se u razredu sledećih tekstova:*  1. Solunjanima 5,4; Otkrivenje 3,3; Otkrivenje 16,15)

Biblijsko gledište nade potpuno je drugačije od ljudskih teorija o nadi. Dok sve ljudske filozofije o nadi očekuju da rešenje za ljudski jad dođe sa ovoga sveta ljudskim naporima, Biblija obećava da rešenje naših problema dolazi od Boga sa neba. Iz tog razloga, Mesija, naš Spasitelj, prikazan je da dolazi „na oblacima nebeskim“ (Danilo 7,13; Matej 24,30; Otkrivenje 14,14). Ne možemo sami sebe spasiti kao što ne možemo ni sami sebe stvoriti.

Ne možemo ni predvideti trenutak Njegovog dolaska. Prema Bibliji, „kraj“ nije postepen proces, rezultat progresivnog sazrevanja. Jevrejska reč qets, „kraj“, izvedena je od jevrejske reči qatsats, što znači „odseći“ (5. Mojsijeva 25,12) i nagoveštava iznenadni događaj, koji nije povezan sa prethodnim događajima. Prema tome, Isusov dolazak će iznenaditi poput snažnog i neočekivanog udarca.

Biblija upoređuje Hristov dolazak sa dolaskom lopova. Ovo poređenje ukazuje da svet koji će On uzeti trenutno nije u Njegovim rukama; on je u rukama neprijatelja (Matej 13,28; uporedite: Jov 1,11.12). Da bi nas spasao, Bog je primoran da provali i ukrade, kao što je učinio kada je ukrao Izrailj od faraona ili kada je zaposednutog čoveka ukrao od đavola (Matej 12,28.29).

**Za razgovor:**

1. Zašto ljudi ne mogu da spase sebe?

2. Koja ljudska učenja o nadi poznajete? Kako su i zašto propala ili kako će propasti?

3. Zašto će Božji narod, kao i svi ostali, biti iznenađeni Hristovim drugim dolaskom?

4. Zašto Božje spasenje sveta nagoveštava silovito delovanje?

5. Kakvu pouku nam pruža poređenje sa lopovom dok čekamo Njegov dolazak? (Pročitajte: Matej 24,44)

3. Novo nebo i nova Zemlja
(Podsetite se u razredu sledećeg teksta: Isaija 65,17-25)

Bog neće samo „ukrasti“. On će podariti nešto novo. Vavilonsko carstvo je uništeno, i umesto njega, stvoren je Novi Jerusalim. Smrt je zamenio večni život. Vaskrsenje mrtvih biće prvi pokazatelj Drugog dolaska. Knjiga proroka Danila je knjiga Starog zaveta u kojoj ova nada u najvećoj meri odjekuje  (Danilo 12,2.3.13). Večni život ćemo živeti u punini u novostvorenim telima. Božje carstvo biće mesto koje naša mašta ne može da zamisli (1. Korinćanima 2,7-9).

To što Božje carstvo prevazilazi našu maštu ne znači da ovaj novi poredak prevazilazi našu moć shvatanja, već znači da je Božje obećanje stvarno čak i ako ga ne možemo zamisliti, jer „Lupež“ nije došao iz našeg uma ili naših snova. Nebo je stvarno mesto koje „Lupež“ priprema za nas (Jovan 14,2). Život u ovom carstvu biće stvaran, kakav nikada nije bio u našem zemaljskom životu, zato što će, prvi put posle Edemskog vrta, vladati život bez senke smrti.

**Razmislite o ovome:** Zašto ne možemo da zamislimo Božje carstvo? Zašto vaskrsenje mrtvih isključuje ideju o besmrtnosti duše?

#### 3. KORAK – PRIMENITE

**Samo za učitelje:**
Autor pouke za ovo tromesečje jednom prilikom dao je intervju na radiju. U toku programa govorio je o svojoj nadi u Božje nabesko carstvo. U suprotnosti sa njegovim komentarima o nadi u nebeskog Boga, muzički tehničar, ateista, pustio je pesmu o ptičjem letu na nebu da pokaže da se autorova vera ne odnosi na realne stvari. Za ovog tehničara nebesa su predstavljala samo ptice i doslovno nebo. Nasuprot onome što je ova pesma trebalo da ukaže, zašto se nada u Drugi dolazak odnosi na realne stvari iako ih ne možemo videti?

**Za primenu:**
1. Šta nam u životu odvlači pažnju od Božjeg nebeskog carstva?

#### 4. KORAK – BUDITE KREATIVNI

**Samo za učitelje:**
Razgovarajte u razredu o izazovima sa kojima se suočavamo kada širimo istinu o Drugom dolasku onima koji u nju ne veruju.

**Aktivnosti:**

1. Zamolite članove razreda da u narednoj sedmici podele sa drugima svoju nadu u Drugi dolazak i neka sledeći put ispričaju kako su ljudi reagovali.

2. Podstaknite svoje učenike da se preispitaju: Šta bi odsada, nakon proučavanja ove pouke, drugačije uradili u svom životu?
