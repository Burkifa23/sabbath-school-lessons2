---
title:  Živi i mrtvi
date:   28/06/2018
---

Pre nego što je vaskrsao svog prijatelja Lazara iz grobnice, Isus je izgovorio sledeće reči: »Ja sam Vaskrsenije i Život; koji vjeruje Mene ako i umre življeće.« (Jovan 11,25) On nije samo zatražio od ljudi da poveruju u ovakvu neverovatnu tvrdnju, već je podigao Lazara iz mrtvih, koji je bio mrtav dovoljno dugo da telo počne da zaudara (Jovan 11,39).

I oni koji veruju u Isusa umiru. Međutim, kao što je Isus rekao, iako umiru, ponovo će živeti. Upravo se na to odnosi vaskrsenje mrtvih. I upravo to Drugi Isusov dolazak čini središtem naših nada.

Šta se prema sledećim tekstovima događa mrtvima u Hristu kada se Isus vrati? Rimljanima 6,5; 1. Solunjanima 4,16; 1. Korinćanima 15,42-44.53-55.

Veliku nadu Drugog dolaska predstavlja vaskrsenje iz mrtvih, koje je Isus lično doživeo i koje će, takođe, doživeti Njegovi verni sledbenici svih uzrasta. U Njegovom vaskrsenju počiva nada i sigurnost njihovog vaskrsenja.

`Šta će se dogoditi sa onima koji budu živi kada Isus dođe? Filibljanima 3,21; 1. Solunjanima 4,17.`

Verni koji budu živi kada se Isus vrati zadržaće fizičko telo, ali ne u njegovom sadašnjem stanju. Ono će na natprirodan način biti preobraženo u određenu vrstu nepropadljivog tela koje će, takođe, imati oni koji budu vaskrsnuti iz mrtvih. »Živi pravednici preobrazili su se ’ujedanput, u trenuću oka’. Božjim glasom, bili su proslavljeni; sada su postali besmrtni i zajedno sa vaskrslim svetima uzeti u susret Gospodu na Nebo.« (Elen Vajt, Velika borba, str. 645. original)

`Sastavite listu svih pojedinosti na ovom svetu koje su vam toliko važne da biste radije žrtvovali večni život da biste ih sada zadržali. Šta se nalazi na toj listi?`
