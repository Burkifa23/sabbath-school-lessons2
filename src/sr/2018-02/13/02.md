---
title:  Gospodnji dan
date:   24/06/2018
---

Ma koliko bili skloni da o Drugom Isusovom dolasku razmišljamo kao o samo novozavetnom učenju, to nije istina. Naravno, samo posle Njegovog prvog dolaska, posle Njegove smrti, vaskrsenja i vaznesenja nama je dato potpunije i bogatije otkrivenje istine u vezi sa Drugim dolaskom. Međutim, kao i u slučaju mnogih drugih pojedinosti u Novom zavetu, Stari zavet otkriva nagoveštaje i senke ove važne istine mnogo pre nego što će se dogoditi. Objavljujući učenje o Isusovom dolasku, pisci Novog zaveta nisu otkrili novu istinu; umesto toga, u velikoj meri su istakli istinu koja je već bila otkrivena u Bibliji. Jedino što sada u svetlosti raspetog i vaskrslog Spasitelja, obećanje o Drugom dolasku može biti potpunije shvaćeno i cenjeno.

`Pročitajte sledeće tekstove. Čemu nas uče o Isusovom drugom dolasku? Isaija 13,6.9; Zaharija 14,9; Danilo 12,1. `

Nema sumnje, »dan Gospodnji« biće dan uništenja, žalosti i nevolje za izgubljenim. Ali će, takođe, biti i dan izbavljenja za sav Božji narod, one koji se »nađu napisani u Knjizi« (vidi: Filibljanima 4,3; Otkrivenje 3,5; Otkrivenje 13,8). Ovu temu, shvatanje »dana Gospodnjeg« kao vreme suda za zle, ali i kao vreme kada će Božji narod biti zaštićen i nagrađen, nalazimo u Starom zavetu. Na primer, iako će se neki suočiti sa »ljutim gnjevom Gospodnjim«, oni koji posl­ušaju poziv da »traže pravdu« i da »traže krotost« biće sakriveni »na dan gnjeva Gospodnjega«. (Sofonija 2,1-3)

`Pročitajte: Matej 24,30.31. Na koji način ovi stihovi pokazuju izraženu podelu između izgubljenih i spasenih prilikom Isusovog drugog dolaska?`

`Kako se poslednji događaji budu razvijali, postaće očiglednije na čijoj smo strani. Kakve odluke možemo i moramo doneti sada da bismo bili sigurni da smo na pravoj strani?`
