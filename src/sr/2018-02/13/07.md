---
title:  Za dalje proučavanje
date:   29/06/2018
---

Isusov drugi dolazak nije epilog, dodatak ili pogovor tužnom izveštaju o ljudskom grehu i patnji u ovom palom svetu. Drugi dolazak je veličanstveni vrhunac, velika nada hrišćanske vere. Šta bi bilo bez njega? Izveštaj o ljudskom rodu se neprestano nastavlja, jedan žalostan događaj za drugim, jedna tagedija za drugom, dok se sve ne završi smrću. Odvojen od nade koju nam nudi Hristov ponovni dolazak, život je, kako je Vilijam Šekspir napisao: »Bajka koju idiot priča, puna buke i besa, a ne znači ništa.« Pa ipak, imamo nadu zato što je Božja reč stalno potvrđuje. Imamo nadu, jer je Isus dao svoj život u otkup za nas (Marko 10,45), i On se zaista vraća da uzme ono što je platio. Zvezde na nebu nam ne govore o Drugom dolasku. Ptice koje cvrkuću na drveću ne objavljuju ga. One same po sebi mogu da ukažu na nešto dobro, nešto ispunjeno nadom, na samu stvarnost. Ali one nas ne uče da će jednoga dana, kada Isus ponovo dođe, trube »zatrubiti i mrtvi će ustati neraspadljivi, i mi ćemo se pretvoriti«. (1. Korinćanima 15,52) Ne uče nas da ćemo jednoga dana podići pogled i ugledati »Sina Čovječijega gdje sedi s desne strane Sile i ide na oblacima nebeskijem«. (Marko 14,62) Ne, mi znamo sve to zato što nam je rečeno u Božjoj reči, a mi verujemo u obećanje koje nam Reč daje.

**Za razgovor:**

`1. Razmislite o tome šta bi značilo da Isusov drugi dolazak nije ništa drugo do ono što pojedinci veruju da jeste: potpun izraz hrišćanskih načela u životu Hristovih sledbenika.  Bez obzira koliko bi to bilo divno, zašto bi nas na kraju ostavilo bez ikakve nade?`

`2. Zašto je trenutno široko prihvaćena ideja da je univerzum nastao ni iz čega besmislena? Zašto ljudi šire takvo stanovište i zašto veruju u to? Zašto je verovanje u večnog Boga, koji je sve stvorio, mnogo logičnije i razumnije objašnjenje?`

`3. Podelite sa razredom koje pojedinosti ste naveli na listi koje smatrate toliko važnim u ovom životu da biste žrtvovali nadu u večnost da biste ih sada zadržali. Šta možete naučiti jedni od drugih u vezi sa tim što je zabeleženo na listama? Ako vernici nisu ništa naveli, kako možemo biti sigurni da nas ništa u životu ne odvaja od spasenja, što će biti slučaj u životu mnogih ljudi?`
