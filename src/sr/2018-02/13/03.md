---
title:  Danilo i Isusov drugi dolazak
date:   25/06/2018
---

Iako su mnogi Jevreji u Isusovo vreme očekivali da će Mesija zbaciti rimsku vlast i utvrditi Izrailj kao najmoćniji narod, to nije razlog Isusovog dolaska, ni prvog ni drugog. Umesto toga, Bog je spremio nešto mnogo uzvišenije za svoj verni narod od samog preuređivanja grešnog i palog sveta.

Možda nijedan drugi tekst u Starom zavetu ne otkriva tako jasno istinu da novi svet ne izrasta iz starog, već predstavlja novo i korenito drugačije delo stvaranja, kao što to čini Danilo 2.

Ovo poglavlje prikazuje uspon i pad četiri velika carstva – Vavilona, Medo-Persije, Grčke i konačno Rima, koji se zatim deli na narode savremene Evrope. Međutim, kip koji je Navuhodonosor video u snu (simbol smene ova četiri glavna svetska carstva) doživljava svoj kraj na neobičan način što ukazuje na veliki jaz između ovog sveta i onog koji će doći posle povratka našeg Gospoda Isusa Hrista.

`Šta sledeći stihovi govore o sudbini ovog sveta i prirodi novog? Danilo 2,34.35.44.45.`

Ovi stihovi ostavljaju malo nejasnoća o tome šta će se dogoditi kada Isus ponovo dođe. U Jevanđelju po Luki (Luka 20,17.18) Isus sebe poistovećuje sa ovim kamenom koji će satrti sve što je ostalo na ovom svetu. U Knjizi proroka Danila 2,35. čitamo da nakon što su zlato, srebro, zemlja, gvožđe i bronza bili uništeni, »postaše kao pljeva na gumnu u ljeto, te odnese vjetar, i ne nađe mu se mjesto«. Odnosno, posle Isusovog dolaska ništa neće ostati od ovog starog sveta.

U međuvremenu, kamen koji je uništio svaki trag ovog starog sveta »posta gora velika i ispuni svu Zemlju«. A ovo carstvo, koje je nastalo kao rezultat Drugog dolaska, jeste ono »koje se dovijeka neće rasuti« i koje će »stajati dovijeka«. (Danilo 2,44)

Samo jedan od dva moguća kraja čeka svako ljudsko biće koje je ikada živelo na ovoj planeti. Ili ćemo biti sa Isusom kroz svu večnost, ili ćemo nestati sa plevom ovoga sveta. Na ovaj ili onaj način, sve nas čeka večnost.
