---
title:  Pokloniti se Onome koji je stvorio Nebo i Zemlju
date:   24/05/2018
---

`Pročitajte ponovo Otkrivenje 14,6.7. Koje određene činioce nalazimo u Prvoj anđeoskoj vesti i kako su međusobno povezani?`

Zajedno sa Jevanđeljem, pozivom da svedočimo svetu, da se bojimo Boga i da Mu odamo slavu dolazi i poziv da se poklonimo Bogu kao Stvoritelju. To ne treba da nas čudi. Ovi drugi vidovi »sadašnje istine« – večno Jevanđelje, pozivi na svedočenje, sud – šta oni znače odvojeno od Boga kao našeg Stvoritelja? Ove istine i sve druge uzdižu se iz osnovne istine da je Gospod sve stvorio. Klanjajući se Gospodu kao Stvoritelju, vraćamo se suštini. Vraćamo se osnovi šta znači biti čovek, šta znači biti živ i različit u odnosu na druga zemaljska stvorenja, biti stvoren po Božjem obličju. Slaveći Gospoda kao Stvoritelja, priznajemo svoju zavisnost od Njega kad je u pitanju naš život i buduća nada. Zato je svetkovanje Subote toliko važno. To je posebno priznanje da je samo Bog naš Stvoritelj i da samo Njemu služimo. Odnosno, pored Jevanđelja, pored suda, poziv da služimo Gospodu kao Stvoritelju ovde je posebno naglašen.

`Pročitajte: Otkrivenje 14,8-11. Kako nam ovi stihovi mogu pomoći da shvatimo važnost proslavljanja Gospoda kao Stvoritelja?`

Dok se poslednji događaji budu odvijali, pritisak da se poklonimo zveri i njenom liku umesto Stvoritelju širiće se svetom. Ako razmotrimo vrlo ozbiljno upozorenje u vezi sa sudbinom onih koji obožavaju zver i njen lik, bolje možemo shvatiti zašto se naglašava slav­ljenje Boga kao Stvoritelja, kao Jedinog ko je dostojan ljudske hvale. U vreme poslednje krize, ova istina postaće važnija nego ikada.

`Posvetite vreme razmišljanju o neverovatnim čudima u stvorenom svetu. Čemu nas uče o Onome koji je sve to stvorio i zašto je jedino On dostojan naše hvale?`
