---
title:  Čas Njegovog suda je došao
date:   23/05/2018
---

U Prvoj anđeoskoj vesti, misao da se bojimo Boga i da treba da Mu odamo slavu povezana je sa sudom (Otkrivenje 14,7). Ako je Biblija jasna, kad je reč o svakom učenju, jasna je i kad ističe da je Bog Bog pravde i suda. Jednoga dana sud i pravda, koji toliko nedostaju u ovom svetu, zaista će doći.

Nije zato neobično što ljudi treba da se boje Boga.

Iz tog razloga »večno Jevanđelje«, takođe, obuhvata stvarnost suda. Kakav odnos vlada između ova dva pojma? Ako Jevanđelje znači »Radosna vest«, to znači da iako smo svi grešnici, iako smo svi prekršili Božji zakon, kada dođe dan suda, poput razbojnika na krstu, nećemo se suočiti sa kaznom koju zaslužujemo za svoje grehe i kršenje Zakona.

`Pročitajte sledeće tekstove i zapitajte se u kakvom položaju biste se nalazili da se oslanjate na svoje zasluge? Matej 12,36; Propovednik 12,14; Rimljanima 2,6; 1. Korinćanima 4,5.`

Bog koji zna broj vlasi na našoj glavi sudiće svetu. To je upravo razlog zašto je »večno Jevanđelje« Radosna vest. Sud se bliži, ali nema »osuđenja« za verne Isusove sledbenike, koji su oprani, posvećeni i opravdani u ime Gospoda Isusa (vidi: 1. Korinćanima 6,11), zato što je Isus Hristos njihova pravda, a Njegova pravda će ih provesti kroz sud.

»Čovek nije u stanju da se svojom snagom suoči s neprijateljevim napadima. U haljinama koje su uprljane grehom, svestan svoje krivice, on stoji pred Bogom. Ali Isus, naš Zastupnik, ulaže svoj uspešni priziv u korist onih koji su svojim pokajanjem i verom predali svoje duše Njemu na čuvanje. On zastupa njihov slučaj i moćnim dokazom sa Golgote pobeđuje njihovog tužitelja. Njegova savršena poslušnost Božjem zakonu dala Mu je svu vlast i na Nebu i na Zemlji i On od svog Oca očekuje milost i pomirenje za grešnog čoveka.« (Elen Vajt, Testimonies for the Church, 5. sveska, str. 471)

`Čemu nas stvarnost suda uči o potpunoj potrebi za oproštenjem? Kako drugima koji su vam učinili nešto nažao možete pružiti blagodat i opraštanje koje nam Bog nudi preko Isusa?`
