---
title:  Sveopšti karakter Jevanđelja
date:   20/05/2018
---

`Pročitajte sledeće tekstove: Otkrivenje 14,6; Matej 24,14; Matej 28,19. Kakvu sličnu temu nalazimo u ovim stihovima? Kako nam oni pomažu da shvatimo koliko su misionski rad i svedočenje važni u ostvarenju naše svrhe kao Crkve?`

Mogli bismo reći, u određenom smislu, da je Prva anđeoska vest Veliki nalog (Matej 28,19) dat u okviru poslednjih dana. Ona je, zapravo, »sadašnja istina«.

Zapazite da je u sva tri teksta naglašeno objavljivanje Jevanđelja celom svetu, »svim narodima«, »svakom plemenu i jeziku i kolenu i narodu«. Drugim rečima, ova poruka ima sveopšti karakter. Svaka osoba treba da je čuje.

`Pročitajte tekst iz Galatima 3,22. O čemu ovaj tekst govori što nam pomaže da shvatimo zašto ceo svet treba da čuje vest Jevanđelja?`

Sveopšti karakter greha objašnjava sveopšti karakter naše misije i poziva. »Svako pleme i jezik i koleno i narod« su pogrešili, prekršili su Božji zakon i »zatvoreni su pod greh«. Adamov pad u Edemskom vrtu uticao je na svako ljudsko biće; nijedno pleme, koleno ili narod nisu se oduprli tom uticaju. Svi se suočavamo sa neposrednim posledicama greha, i da rešenje nije omogućeno, svi bismo se suočili sa konačnom posledicom: večnom smrću.

To rešenje je, naravno, pruženo: život, smrt, vaskrsenje i Isusova služba u nebeskom Svetilištu. Isus je jedino rešenje za problem greha. Svako treba da poznaje uzvišenu nadu o tome šta je Bog ponudio ljudima u Isusu Hristu. Zato su adventistički hrišćani krenuli širom sveta, nastojeći da odnesu vest o Isusu onima koji još nisu čuli za nju.  

`Zašto širenje evanđeoske vesti drugima donosi toliko duhovnih prednosti onima koji je šire? Odnosno, zašto je misionski rad jedan od najboljih načina da se pripremimo za Isusov dolazak.`
