---
title:  Pouka za učitelje
date:   25/05/2018
---

### SAŽETI PREGLED POUKE

### Ključni tekst:
Otkrivenje 14,6.

**Učenici će:**

**Saznati:**  Shvatiće poruku prvog anđela i povezati je sa „sadašnjom istinom“ poslednjeg vremena.

**Osetiti:** Probudiće osećanje straha Božjeg, da bi produbili i pojačali osećanje strahopoštovanja i divljenja.

**Činiti:** Objavljivaće vest svetu i pokloniti se Bogu kao Sudiji i Stvoritelju.

**SMERNICE ZA PROUČAVANJE**

**Saznati:**  Sadašnja istina prvog anđela

A. Šta je sadašnja istina prvog anđela?

B. Zašto je Prva anđeoska vest „sadašnja istina“ za poslednje vreme?

**Osetiti:** Strah Božji

A. Šta znači bojati se Boga? I zašto bi trebalo da Ga se bojimo?

B. Kako činjenica da je Bog stvorio svet i da je Sudija sveta podstiče strahopoštovanje i divljenje?

**Činiti:** Objavljivanje poruke

A. Kako treba da objavljujemo poruku o sudu?

B. Kako treba da objavljujemo poruku o stvaranju?

**Zaključak:** Prva anđeoska vest je važna i sveopšta zato što se odnosi na sudbinu sveta.

#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Otkrivenje 14,7; Danilo 7,9-11.26.

**Ključno načelo duhovnog rasta:** Ako je obožavanje Boga, klanjanje Bogu, srž duhovnog života, ono treba da nadahne i neguje naš svakodnevni duhovni život – kada se molimo, proučavamo Sveto pismo, i kada učestvujemo u zajedničkom bogosluženju.

**Samo za učitelje:**
Prva anđeoska vest nalaže nam da se „bojimo Boga“. Sastavni deo straha Božjeg jeste snažna svest o Božjem prisustvu. Utisnite u srca svojih učenika kako ova svest treba da utiče na naš svakodnevni život u svakom trenutku i na svakom mestu.

**Za razgovor:**  
Kako se poruka o sudu primenjuje na ljudsku istoriju?

##### 2. KORAK – ISTRAŽITE

**Samo za učitelje:**
Prva anđeoska vest sastoji se iz dva saveta posle kojih sledi određeno objašnjenje. Prvi savet glasi: „Bojte se Boga i podajte Mu slavu“ (Otkrivenje 14,7) zbog predstojećeg suda. Drugi savet glasi: „Poklonite se“ zbog Božjeg čina stvaranja. Analizirajte šta ovo upućivanje na sud i stvaranje stvarno znači. Kakve pouke su obuhvaćene svakim od ovih pojmova u okviru ovog teksta? Istražite, takođe, osnovne elemente istine o sudu i stvaranju, i šta obe ideje treba da znače u svakodnevnom životu. Stavite Prvu anđeosku vest unutar konteksta 7. poglavlja Knjige proroka Danila da biste mogli shvatiti neposrednu apokaliptičku nameru poruke. Šta predstavlja povezanost suda i stvaranja?

##### BIBLIJSKI KOMENTAR

**1. Poruka o sudu**
(Podsetite se u razredu sledećeg teksta: Otkrivenje 14,7)

Obe izjave, „bojte se Boga“ i „podajte Mu slavu“, prenose istu poruku. Moramo ozbiljno da shvatimo Boga. Biblijski koncept „straha Božjeg“ nema ništa sa sujevernim osećanjima ili apsurdnom idejom da treba da služimo Bogu time što ga se bojimo. Izraz „bojati se Boga“ često se koristi u tekstovima mudrosti da bi se podstakli učenici da postanu svesni Božjeg prisustva u svim svojim poslovima (Priče 3,7). Ništa ne možemo sakriti od Boga jer On sve vidi. U stvari, dva glagola, „videti“ i „bojati“, čini se da potiču od istog korena (yra/raah). Ova dva pojma su povezana: „Gle, oko je Gospodnje na onima koji Ga se boje.“ (Psalmi 33,18) On može da sudi zato što vidi sve, čak i ono što je skriveno: „Boga se boj... jer će svako djelo Bog iznijeti na sud i svaku tajnu, bila dobra ili zla.“ (Propovednik 12,13.14)

Biblijski izraz „podati slavu“ povezan je sa jevrejskom rečju kabod, koja znači „težak“. Prva anđeoska vest je, dakle, poziv da svojoj veri damo „težinu“, „važnost“. Razlog zašto je ovaj poziv upućen je dan suda. Ipak, prva anđeoska vest nije samo objavljivanje događaja  – „časa suda Njegova“. Poruka predstavlja hitan poziv na pravednost. Kasnije u istom poglavlju, tekst ukazuje na „svete“ koji su prepoznatljivi po poslušnosti Božjim zapovestima (Otkrivenje 14,12; uporedite: Propovednik 12,14).

**Razmislite o ovome:** Zašto je sud radosna vest?

**2. Poruka o stvaranju**

(*Podsetite se u razredu sledećih tekstova:*  Otkrivenje 4,11; Psalmi 95,6.7; Psalmi 100,3)

Prema Bibliji, stvaranje je razlog zašto obožavamo Boga, odnosno zašto Mu se klanjamo. U Knjizi proroka Nemije klanjanje se može opravdati na osnovu stvaranja: „Ti si sam Gospod; Ti si stvorio nebo, nebesa nad nebesima i svu vojsku njihovu... Vojska nebeska Tebi se klanja.“ (Nemija 9,6) Sličan tekst nalazi se i u Otkrivenju. U okviru poklonjenja Bogu na nebu, 24 starešine navode isti razlog: „Dostojan si, Gospode, da primiš slavu i čast i silu; jer si Ti sazdao sve, i po volji tvojoj jest i stvoreno je.“ (Otkrivenje 4,11) Nije slučajno što se u Psalmima – koji odražavaju duhovni život Izrailja i izražavaju njihova osećanja u činu obožavanja Boga  – stvaranje nalazi u srži klanjanja Bogu. Jevrejsku reč hishtakhaweh, koja se javlja 25 puta u Psalmima, uvek pronalazimo u kontekstu klanjanja. Prema psalmisti, samo se Bogu možemo klanjati, jer „On nas je stvorio“ (Psalmi 100,3).

Prvi biblijski izveštaj o obožavanju Boga neposredan je odgovor na božansko delo stvaranja. Ono nije bilo samo prvo čovekovo delo, već i prvi čovekov odgovor na stvaranje (1. Mojsijeva 2,3). Iz tog razloga prva anđeoska vest ukazuje na zapovest o Suboti, koristeći iste reči spomenute u samoj zapovesti (2. Mojsijeva 20,8-11). Ubuduće, od Subote do Subote, ljudi će se sećati da je stvaranje bilo osnovni razlog klanjanja Bogu. Kao što je Elen Vajt zabeležila: „Subota kao uspomena na stvaranje je važna zato što nas stalno podseća na pravi razlog obožavanja Boga.“ (Velika borba, str. 437. original)

**Razmislite o ovome:**
Zašto je obožavanje Boga povezano sa stvaranjem? Pošto je obožavanje ljudski izraz vere u stvaranje, kako to znanje treba da upravlja načinom na koji obožavamo Boga? Na koji način je sedmi dan Subota odgovor na stvaranje? Kako ovaj odnos između Subote i obožavanja Boga utiče na Subotu?

**3. Poruka o sudu i stvaranju**

(*Podsetite se u razredu sledećih tekstova:*  Propovednik 11,1.6; Propovednik 12,13.14; Otkrivenje 14,6-13)

Veza između suda i stvaranja ukazuje na Dan pomirenja, jedini praznik koji povezuje ova dva pojma i smešta ih u kontekst 7. poglavlja Knjige proroka Danila. Za Izrailjce Dan pomirenja predstavljao je očišćenje sveta, istinsko novo stvaranje. U 16. poglavlju 3. Mojsijeve, ključni tekst o Danu pomirenja, izraz „sva bezakonja“ ili „svi gresi“ javlja se kao lajtmotiv, ili dominantna tema koja se ponavlja (3. Mojsijeva 16,21.22.30, itd). Dan pomirenja bio je trenutak kada su gresi celog Izrailja bili oprošteni. Dan pomirenja bio je jedini trenutak kada su ceo izrailjski narod i čitav prostor Svetilišta bili potpuno očišćeni (3. Mojsijeva 16,17.33.34).

Sa ovim mislima o ponovnom stvaranju, Danilo koristi izraz „noći i dana“ da odredi konačan Dan pomirenja na kraju 2300 noći i dana (Danilo 8,14). Ovaj tehnički izraz javlja se samo u okviru stvaranja (1. Mojsijeva 1,5.8.13.19.23.31). Ipak, naš tekst ukazuje na više od stvaranja. Neočekivano spominjanje vodenih izvora nasuprot uobičajenom obrascu koga čine tri tradicionalna elementa stvaranja (nebo, Zemlja, more) posebno je značajna. Vodeni izvori označavaju novi Jerusalim u koji Jagnje vodi svoj narod (Otkrivenje 7,17; Otkrivenje 22,17). Slično tome, Knjiga proroka Jezekilja opisuje novi Jerusalim koji obiluje vodenim izvorima (Jezekilj 47,1-12).

Još jedna zanimljiva karakteristika apokaliptičkog teksta koji govori o Trostrukoj anđeoskoj vesti je da je njegovo mesto u Otkrivenju uporedno sa apokaliptičkim tekstom u 7. poglavlju Knjige proroka Danila. Zanimljivo je što je viđenje o Trostrukoj anđeoskoj vesti u Otkrivenju paralelno sa viđenjem suda u Knjizi proroka Danila. Da budemo određeniji, viđenje o Trostrukoj anđeoskoj vesti nalazi se na istom mestu u nizu viđenja kao i sud u Knjizi proroka Danila, nakon istog zemaljskog viđenja četiri životinje (Otkrivenje 13,2-18; uporedite: Danilo 7,1-8) i pre dolaska Sina Čovečijeg (Danilo 7,13.14; Otkrivenje 14,14). Ovaj položaj znači da je objavljivanje Trostruke anđeoske vesti na Zemlji paralelan sa Danom pomirenja na Nebu.

**Za razgovor:**

1. Kakve pouke su nagoveštene činjenicom da je ljudsko objavljivanje Trostruke anđeoske vesti na Zemlji uporedno sa božanskim Danom pomirenja na Nebu?

2. Šta znači poruka da je poslednje vreme Dan pomirenja?

3. Zašto Jovan dodaje neobičan izraz „izvori vodeni“?

#### 3. KORAK – PRIMENITE

**Samo za učitelje:**
Reći da danas živimo u vreme Dana pomirenja neće biti lak zadatak. Objasnite karakteristike Dana pomirenja. Pokažite snažne pouke ove istine. Naglasite egzistencijalni i praktični aspekt ove poruke. Analizirajte tekst Danilo 12,12. i razgovarajte o dimenziji sreće u poruci o Danu pomirenja.

**Za primenu:**

1. Kako se poruka o Danu pomirenja primenjuje na svakodnevni život hrišćanina?

2. Da li ta poruka znači da se od nas traži da živimo asketskim životom?

#### 4. KORAK – BUDITE KREATIVNI

**Samo za učitelje:**
Učenje o Svetilištu i Danu pomirenja dva su najteža i najapstraktnija verovanje za poučavanje. Budite svesni činjenice da se mnogi mladi i pastori ustručavaju da ih poučavaju. Nemojte poučavati o ovim temama fanatično. Pronađite načina da ih učinite zanimljivima.

**Aktivnosti:**  

1. Donesite sliku Svetinje ili, ako je moguće, napravite Svetilište sa nekim od članova razreda.

2. Organizujte posetu sinagogi na Dan pomirenja. Razgovarajte kasnije sa razredom šta je ostavilo najjači utisak na njih u toku bogosluženja.  
