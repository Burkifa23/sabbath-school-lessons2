---
title:  Pokloniti se Stvoritelju
date:   19/05/2018
---

### Tekstovi za proučavanje u toku sedmice
Otkrivenje 14,6.7; Matej 24,14; Galatima 3,22; Luka 23,32-43; 1. Mojsijeva 22,12; Otkrivenje 14,8-12.

> <p>Tekst za pamćenje</p>
> »I vidjeh drugoga anđela gdje leti posred neba, koji imaše vječno Jevanđelje da objavi onima koji žive na zemlji, i svakome plemenu i jeziku i koljenu i narodu.« (Otkrivenje 14,6)

Kao adventistički hrišćani verujemo u biblijski pojam »sadašnje istine« (2. Petrova 1,12). U suštini reč je o ideji da Bog ljudima otkriva istinu u vreme kada je to potrebno, odnosno da Gospod ljudima vremenom daje sve više svetlosti. Prvo evanđeosko obećanje (1. Mojsijeva 3,15) otkrilo je palom paru da će se nada ostvariti kroz ženino potomstvo. Obećanje dato Avramu da će od njega »postati velik i silan narod« i da će se u njemu »blagosloviti svi narodi na Zemlji« (1. Mojsijeva 18,18) potpunije je otkrivenje evanđeoskog obećanja. Dolazak Isusa, koji je objavio da »Sin Čovječij nije došao da Mu služe nego da služi, i da da dušu svoju u otkup za mnoge« (Marko 10,45), predstavlja još veće otkrivenje evanđeoske istine.

Danas verujemo da je Trostruka anđeoska vest (Otkrivenje 14,6-12) »sadašnja istina« za one koji žive u poslednjim danima neposredno pre Drugog Hristovog dolaska i ispunjenje svih naših hrišćanskih nada.

Ove sedmice posebno ćemo se usredsrediti na Prvu anđeosku vest, jer sadrži istine važne za one koji nastoje da ostanu verni usred opasnosti poslednjeg vremena.
