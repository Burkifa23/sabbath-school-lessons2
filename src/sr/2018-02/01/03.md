---
title:  Više od znanja
date:   02/04/2018
---

Iako ne možemo objasniti zašto se zlo pojavilo (s obzirom da za njega ne postoji nikakvo opravdanje), Pismo otkriva da je započelo na Nebu, u Luciferovom srcu. Osim neverovatnog uvida koji dobijamo iz spisa Elen Vajt (vidi poglavlje »Poreklo zla« u knjizi Velika borba), Sveto pismo ne govori mnogo o tome kako je nastalo na Nebu. Božja reč mnogo izričitije govori o tome kako je zlo nastalo na Zemlji.

`Pročitajte sledeći tekst: 1. Mojsijeva 3,1-7. Šta se ovom prilikom dogodilo što ukazuje na Adamovu i Evinu krivicu?`

Žalosno je to što je Eva znala koje im je reči Bog uputio. Ona ih je ponovila: »Kazao je Bog, ne jedite i ne dirajte u nj, da ne umrete.« (1. Mojsijeva 3,3) Iako ništa nije bilo rečeno o doticanju roda, koliko saznajemo iz Pisma, znala je istinu da će umreti ukoliko ga bude jela.

Sotona je, zatim, otvoreno i besramno protivrečio tim rečima. »A zmija reče ženi: Nećete vi umrijeti.« (1. Mojsijeva 3,4)

Može li suprotnost biti veća? Ma koliko sotonin pristup bio vešt u početku, kada je privukao njenu pažnju i uvideo da se ne opire, otvoreno je doveo u pitanje Gospodnju zapovest. Tragično je to što Eva nije postupala u neznanju. Ona nije mogla da tvrdi: »Nisam znala, nisam znala.«

Znala je.

Ipak, uprkos tom znanju, pogrešila je. Ukoliko čak i u savršenom okruženju Edemskog vrta samo znanje nije bilo dovoljno da spreči Evu (a zatim i Adama, koji je, takođe, znao istinu) da ne pogreši, ne treba da se zavaravamo misleći da je znanje dovoljno i može da nas spase. Da, treba da znamo šta nam Božja reč govori. Međutim, pored tog znanja, potrebno nam je predanje i poslušnost onome što ona kaže.

Bog je rekao jedno, sotona drugo. Uprkos znanju koje su Adam i Eva posedovali, izabrali su da poslušaju sotonu. Razmislite o tome koliko se malo od toga promenilo do sada? Kako možemo izbeći da učinimo istu grešku? 
