---
title:  Rat na Nebu i Zemlji
date:   03/04/2018
---

Pad naših praroditelja gurnuo je svet u greh, zlo i smrt. Ljudi mogu izraziti svoje neslaganje o neposrednim uzrocima, ili pitanju čija je greška, ali ko može da porekne stvarnost  meteža, nasilja, pobune i sukoba koji utiču na sve nas?

Govorimo o kosmičkoj borbi, kosmičkom sukobu, i to je u redu. Međutim, bez obzira na kosmičko poreklo ovog sukoba, on se, takođe, odigrava i ovde na Zemlji. Veliki deo biblijskog izveštaja – od pada u Edemskom vrtu do poslednjih događaja i Drugog Isusovog dolaska – na mnogo načina predstavlja biblijsko izlaganje velike borbe. Mi živimo usred te borbe. Božja reč nam objašnjava šta se događa, šta se krije iza nje, i što je najvažnije, kako će se završiti.

`Kakve bitke, koje se odvijaju i na Nebu i na Zemlji, opisuje sledeće poglavlje: Otkrivenje 12,1-17?`

U ovom tekstu zapažamo bitku na Nebu i bitke na Zemlji. Prva bitka vodi se između aždaje (sotona, Otkrivenje 12,7-9) i Mihajila (jevrejsko značenje: »Ko je kao Bog?«). Pobunjenik Lucifer postao je poznat kao sotona (neprijatelj), koji je samo stvoreno biće koje se bori protiv večnog Stvoritelja, Isusa (Jevrejima 1,1.2; Jovan 1,1-4).

Pošto se Lucifer pobunio protiv Tvorca, velika borba ne govori o sukobu bogova, već o stvorenju koje se pobunilo protiv svog Stvoritelja i koje je tu pobunu ispoljilo napadajući druga dela stvaranja.

Pošto je poražen u bici protiv Hrista na Nebu, sotona je na Zemlji nastojao da se okomi na Njega  odmah posle Njegovog rođenja (Otkrivenje 12,4). Pošto je poražen u bici protiv Hrista tom prilikom, a zatim i u pustinji i kasnije na krstu, sotona – posle nepobitnog poraza na Golgoti – krenuo je u rat protiv Hristovog naroda. Ovaj rat besni velikim delom hrišćanske istorije (Otkrivenje 12,6.14-16) i nastaviće se do kraja (Otkrivenje 12,17), dok se sotona ne suoči sa još jednim porazom, ovog puta prilikom Drugog Hristovog dolaska.

`Pročitajte sledeći tekst: Otkrivenje 12,10-12. Kakvu nadu pronalazimo u ovim stihovima usred sve borbe i sukoba koje zapažamo u drugim tekstovima?`
