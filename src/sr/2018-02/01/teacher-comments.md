---
title:  Pouka za učitelje
date:   06/04/2018
---

### SAŽETI PREGLED POUKE

### Ključni tekst:
Jezekilj 28,14.15; Otkrivenje 12,17.

**Učenici će:**

**Saznati:**  Shvatiće obim sukoba između Boga i sotone, i tragedije koja je zadesila ljudski rod.

**Osetiti:** Imaće poverenje da će im Bog u svojoj vernosti pomoći u svakodnevnim borbama protiv zla.

**Činiti:** Posvetiće svoj život Bogu iz ljubavi i biće poslušni Njegovim zapovestima.

**SMERNICE ZA PROUČAVANJE**

**Saznati:**  *Kosmičke razmere velike borbe*

A. Kakav uticaj zlo vrši na svet i univerzum?

B. Gde je zlo nastalo i zašto?

C. Kakav je Božji plan da spase ljudski rod od tragedije zla?

**Osetiti:** *Božja ljubav u mom životu*

A. Kakvo obećanje je Isus dao svojim učenicima da bi do kraja održali nadu?

B. Kakvu sigurnost je Isus pružio svojim učenicima kako njihova srca ne bi bila uznemirena?

C. Da li se pod ovim obećanjima podrazumeva da će Božji učenici biti pošteđeni nevolja? Zašto da i zašto ne?

**Činiti:** *Čovekov odgovor*

A. Kako ljudi treba da odgovore na Božju ljubav?

B. Zašto je poštovanje Božjeg zakona jedini logičan odgovor na Božju blagodat?

C. Kako su naša nada u večnost i zajednica za beskonačnim Bogom povezane sa našom ograničenom vernošću i poslušnošću Bogu?

**Zaključak:** Samo kosmičko rešenje sa drugog sveta može da reši kosmički problem na ovom svetu. Način na koji vodimo život treba da ukaže na taj drugi svet.


#### PROGRAM PROUČAVANJA

##### 1. KORAK – MOTIVIŠITE

**Naglasite tekst:** Jovan 14,1-4.

**Ključno načelo duhovnog rasta:**

Čekanje Hristovog dolaska na kraju vremena nije samo učenje ili način da pronađemo utehu ili nadu u svojim nevoljama. Iako se ovo sve podrazumeva, ono, kao prvo i osnovno, predstavlja čežnju da sretnemo Hrista licem k licu. Ova nada u Njegov dolazak je u središtu našeg duhovnog života. Međutim, ova nada sadrži paradoks. Što duže živimo sa Njim, naša zajednica sa Njim postajaće sve bliskija. Ipak, što smo Mu bliži, više ćemo čeznuti za Njegovim fizičkim i ličnim prisustvom u Njegovom carstvu.

**Samo za učitelje:** U pouci za ovu sedmicu predstavljena je tema velike borbe, koja utiče na čitav univerzum. Povezanost Neba i Zemlje treba u naš sadašnji život da donese nadu u budući dolazak Hristovog nebeskog carstva. Ovo verovanje mnogo je više od dobijanja boljeg života i uživanja u lepšem domu u savršenom Božjem carstvu. Iako su ove prednosti uključene, nada u skoro Hristovo carstvo prvenstveno se tiče ličnosti Isusa Hrista, koji nas voli, i koga mi volimo, i sa kim ćemo živeti u večnosti. Isus objašnjava zašto priprema mesto za nas – da „i vi budete gde sam ja“  (Jovan 14,3). Život hrišćanina, dakle, treba da ukaže na to carstvo i tu Ličnost.

**Uvodni razgovor:** Učitelj iz petnaestog veka, Maharal iz Praga, uporedio je vernika sa drvetom okrenutim naopako, čiji je koren na nebu, a koje cveta i donosi rod na Zemlji. Prema tome, hrišćanin treba da pusti svoj koren na Nebu, a da cveta i donosi rod na Zemlji koja svedoči o Nebu. Hrišćaninove reči, dela i način života treba da probude u drugim ljudima duboku potrebu i snažnu želju za nebeskim carstvom. U određenom smislu, kao adventistički hrišćani, odgovorni smo da u onima koji su oko nas probudimo nadu u „Dolazak“.

**Za razgovor:** Kako je Nebo povezano sa Zemljom? Kako hrišćanski način života može drugima nagovestiti lepotu i atmosferu Neba? Kakve duhovne pouke možemo izvući iz razmišljanja o zvezdama i beskraju svemira (Psalmi 8,3.4)? Zašto je bilo neophodno da uzvišeni Bog univerzuma napusti Nebo da bi živeo na Zemlji (Jovan 3,31-36)?`

##### 2. KORAK – ISTRAŽITE

**Samo za učitelje:** Pouka za ovu sedmicu upoznaje nas sa dramom velike borbe, koja je započela na Nebu Luciferovom pobunom, a zatim nastavila da se širi na planeti Zemlji padom naših praroditelja. Njen završetak započeo je Božjim utelovljenjem, koji je došao da živi među nama da bi nas pripremio za Božje nebesko carstvo na kraju vremena. Ohrabrite učenike da razmišljaju o velikom značaju ovih događaja.

##### BIBLIJSKI KOMENTAR

**1. Poreklo zla**

(*Podsetite se u razredu sledećih tekstova:* Jezekilj 28,2.11-17; Isaija 14,12-14; 2. Solunjanima 2,7)

Biblijski tekstovi koji govore o poreklu zla veoma su retki i kratki. Jezekilj jednostavno kaže da je zlo iznenada nastalo, ali ne daje nikakvo objašnjenje: „Dokle se ne nađe bezakonje na tebi“ (Lucifer u tekstu proroka Jezekilja predstavljen je kao car Tir) (Jezekilj 28,15). Bog nema udela u nastanku tog bezakonja. Ništa u ovom anđeoskom biću nije moglo nagovestiti njegov pad. U stvari, Bog je „stvorio“ Lucifera „savršenog“ (Jezekilj 28,15) i „punog mudrosti“ (Jezekilj 28,12). Bog ga je čak postavio u „Edemu, vrtu Božjem“ (Jezekilj 28,13), što znači da je Bog „postavio“ Lucifera „na svetoj gori Božjoj“ u nebeskom hramu gde „hođaše posred kamenja ognjenoga“ (Jezekilj 28,14).

Apsurdan način na koji je zlo nastalo nagovešteno je biblijskim tekstom. Zlo je nastalo u Luciferovom umu; njegovo „srce se ponese“ (Jezekilj 28,17; uporedite: Jezekilj 28,2). Smatrao je sebe Bogom (Jezekilj 28,2). Prorok Isaija opisuje istu misao u Luciferovom umu (Isaija 14,13); i u ovom tekstu Lucifer ima težnju da sedne na svetu goru i „izjednači se sa Višnjim“ (Isaija 14,13.14).

Događaji na Nebu postali su obrazac po kome je nastalo bezakonje među ljudima na Zemlji. Prvi ljudi, Adam i Eva, stvoreni su savršeno, kao i Lucifer. Stvoreni su „po Božjem obličju“. Bog ih je postavio u Edemskom vrtu. Tvrdnja kojom se poslužila zmija, odnosno sotona, da ubedi Evu da zgreši podseća nas na samoobmanu i iskušenje ponosa koje je povelo sotonu u pad: „Pa ćete postati kao bogovi.“ (1. Mojsijeva 3,5) Dakle, ljudi su obmanuli sami sebe gajeći iluziju da će dostići božanski nivo mudrosti (1. Mojsijeva 3,6). Pojava zla se, i na Nebu i na Zemlji, dogodila protivno Božjim planovima – ne može se objasniti ni shvatiti. Kao što Pavle kaže, postojanje zla je „tajna bezakonja“ (2. Solunjanima 2,7).

**Razmislite o ovome:** U kom smislu je poreklo bezakonja tajna? Kakvih primera iz istorije možete da se setite koji ilustruju „apsurd“ prirode zla? Na koje načine ste primetili iracionalni karakter zla u svom ponašanju? Ispričajte primer kada ste bili žrtva iracionalne nepravde zla.

**2. Posledice zla**

(Podsetite se u razredu sledećih tekstova: Otkrivenje 12,1-17; 1. Mojsijeva 3,15)

Čim je zlo buknulo, nastao je rat na Nebu, a zatim i na Zemlji. Otkrivenje kratko izveštava o ratu na Nebu između sotoninih i Božjih anđela (Otkrivenje 12,7.8). Tekst ne razrađuje detaljno prirodu i tok ovog nebeskog rata. Samo nam je rečeno da je sotonina vojska izgubila bitku i da je zbačena sa Neba na Zemlju (Otkrivenje 12,13; uporedite: 4. stih). Rat, takođe poznat i kao velika borba, pomera svoje glavno težište na Zemlju, na kojoj se razvija sledeći sukob između sotone („aždaje“) i Božjeg naroda („žene“), koja donosi na svet Mesiju (Otkrivenje 12,13). Tada sotona ponovo napada „ženu“. Ona beži u pustinju i nalazi se u progonstvu „za vreme, vremena i pola vremena“ (Otkrivenje 12,6.14; uporedite: Danilo 7,25). Sotona se zatim okreće prema „ostatku“ Božjeg naroda i napada ih (Otkrivenje 12,17).

**Razmislite o ovome:** Zašto je Biblija toliko suzdržana u vezi sa poreklom zla na Nebu? Zašto je crkvena istorija u središtu proročkog viđenja u 12. poglavlju Otkrivenja?

**3. Rešenje zla**

(*Podsetite se u razredu sledećih tekstova:* 1. Mojsijeva 3,15; Filibljanima 2,6-8)

U nastavak velike borbe ovde na Zemlji uključen je, takođe, i nebeski Bog. Zlo je započelo izopačenjem bića koje je želelo da zauzme Božje mesto. Ironično je to što je Bog izabrao da se suprotstavi zlu promenom svog božanskog položaja. Bog, Svemogući i Večni, postao je čovek – drvodeljin sin – a umro je smrću jednog razbojnika da bi spasao ljudski rod. Božanska namera da spase čovečanstvo opisana je u prvom proročanstvu u Bibliji u kome se Bog obraća zmiji ukazujući na rat (1. Mojsijeva 3,15). Apostol Pavle shvata suštinu celog plana: Hristos „koji, ako je i bio u obličju Božijemu, nije se otimao da se isporedi s Bogom; nego je ponizio sam Sebe uzevši obličje sluge, postavši kao i drugi ljudi i na oči nađe se kao čovjek. Ponizio je sam Sebe postavši poslušan do same smrti, a smrti krstove“ (Filibljanima 2,6-8).

**Razmislite o ovome:** Zašto je u procesu spasenja događaj na krstu dovoljan da nas spase? Kakav odnos vlada između Jevanđelja krsta, koji pokazuje Božju ljubav i blagodat prema nama, i naše nade u Božje buduće carstvo?

#### 3. KORAK – PRIMENITE

**Samo za učitelje:** Razgovarajte sa svojim učenicima o uzajamnom odnosu između krsta i Božjeg carstva. Postavite pitanje: „Kako znate da ste spaseni?“ Stavite izazov pred svakog učenika da pažljivo razmisli o svojim odgovorima. Zašto je bez krsta nemoguće imati pristup Božjem carstvu?

**Za primenu:**

1. Razgovarajte o praktičnom načelu: poznavanje kraja putovanja pomaže da se orijentišemo na tom putovanju.

2. Kakav odnos vlada između poslušnosti Božjim zapovestima i „vere Isusove“ (Otkrivenje 14,12), koji nas spasava blagodaću?

#### 4. KORAK – BUDITE KREATIVNI

**Samo za učitelje:**

*Ispričajte sledeću priču:*

„Čovek je na lokalnoj pijaci pronašao divnu trubu.

Prodavac je hvalisavo govorio o njenim magičnim mogućnostima. ’Ova truba’, govorio je, ’ima čudesne moći. Ona može da ugasi svaki požar. Samo dunite u trubu, i vatra će se odmah ugasiti.’

Zadivljen čovek kupio je trubu. Čim je stigao kući, odlučio je da odmah isproba njenu moć. Zapalio je svoj dom, a zatim počeo da duva u trubu. Nažalost, na njegovo zaprepašćenje vatra je i dalje gorela, a truba nije izvršila nikakav uticaj.

Očajan otrčao je do pijace i pronašao prodavca koji mu je prodao trubu. Uzviknuo je da truba ne radi... Prodavac je tada objasnio da uloga trube nije da ugasi vatru, već da upozori druge da je izbio požar kako bi mogli doći i ugasiti ga.“ (Adaptirano, Žak Dukan, Proverbs [Nampa, Idaho: Pacific Press, 2014], str. 25)

Pretočite ovu priču u dramski skeč. Na kraju pitajte učenike kako je ona povezana se Hristovim dolaskom i krajem sveta. Da li su se ikada ponašali kao bezumni svirač trube?
