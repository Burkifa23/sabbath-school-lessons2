---
title:  Njegov učenik („šegrt“)
date:   07/02/2018
---

**PRIMENA** (2. Korinćanima 5,20)

The Apprentice je američki televizijski rijaliti šou koji procenjuje sposobnost upravljanja i poslovne veštine grupe takmičara. U toj emisiji, od takmičara se traži da dokažu da poseduju ono što je potrebno da se postane učenik („šegrt“) neke moćne poslovne ličnosti. Svake sedmice, jedan biva izabran kao menadžer projekta da svoj tim vodi kroz zadatke koji se odnose na upravljanje, prodaju, marketing materijala ili brendova. Na kraju svakog zadatka, članovi tima su pozvani u sobu gde zaseda upravni odbor da bi se utvrdilo koji je tim uradio najbolji posao pri izvršenju datih zadataka. Pobednik – menadžer projekta i njegov tim – dobija nagradu i, konačno, najveću nagradu.

U svetu biznisa, mogućnost da se postane učenik uspešnog poslovnog čoveka smatra se životnom šansom. Kad je reč o duhovnom svetu, šta znači biti Božji učenik? Kako bi učenik ili pristav trebalo da upravlja obilnim resursima dobijenim od Boga?

Evo nekoliko saveta povodom upravljanja koji će vam pomoći da postanete istinski pristav dostojan poverenja:

Pristavi upravljaju svojim mislima. Za razliku od onih koji ne razumeju svoj važan božanski zadatak, Božji učenik shvata da predstavljanje Boga i Božjeg posla počinje sa obnovljenim umom. Kao što stoji u Rimljanima 12,2, Njegovi pristavi se ne vladaju prema obrascu ovoga sveta, već bivaju preobraženi zahvaljujući svom obnovljenom umu, te su stoga sposobni da provere šta je Bogu ugodno i da to odobre.
Pristavi upravljaju svojim vremenom. Božji učenik zna da je vreme dar dat za dobro drugih i na slavu Bogu. Oni najbolje moguće koriste svoje vreme jer su dani zli, i svakako ne rasipaju vreme na beznačajne stvari (videti Efescima 5,15-17). Vreme provedeno u molitvi, proučavanju Biblije, u pružanju pomoći i ukazivanju ljubavi drugima, oni smatraju dobro utrošenim vremenom.
Pristavi upravljaju svojim talentima. Bog je svima dao darove. Ti darovi su talenti i sposobnosti jedinstveni za svakog pojedinca. Bez obzira da li je to javni govor, pevanje, pisanje, kuvanje, bavljenje sportovima, sviranje na nekom instrumentu, crtanje ili nešto drugo, Bog očekuje da njegovi pristavi koriste darove koje im je dao. Bog obećava: „Jer svakome koji ima, daće se, i preteći će mu“ (Matej 25,29).

**ODGOVORITE**

`1. Na koje načine možete ispravno upravljati svojim mislima, vremenom i talentima?`

`2. Zašto je toliko bitno da sebe vidite kao Božjeg učenika?`

_Sabrina Etjen, Takoma Park, SAD_
