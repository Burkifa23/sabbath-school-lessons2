---
title:  Upravljanje sobom
date:   08/02/2018
---

**MIŠLJENJE** (Rimljanima 3,23; 1. Korinćanima 6,17)

Kad govorimo o službi pristava, mnogi smatraju da automatski mislimo na upravljanje finansijama. Međutim, pristavska služba se isto tako odnosi na upravljanje ostalim aspektima našeg života, na primer, kako koristimo svoju imovinu, kako se brinemo o sebi, šta govorimo i šta mislimo. Pristavska služba je povezana sa našim upravljanjem Božjim dobrima Njemu na slavu, a tu spadamo i mi. Najzad, zar nismo i mi Božja svojina? Kako upravljamo svojim stavovima prema drugima? Kako se ophodimo prema drugima? Naši stavovi otkrivaju naš „hrišćanski brend pristava“ budući da način našeg postupanja sa drugima treba da odražava Hristovu ljubav i vrstu odnosa koju mi imamo s Njim.

Tokom godina, uvek me je čudilo ponašanje prema ljudima koji dolaze u našu crkvu, bez obzira da li su u pitanju članovi ili posetioci. Svi koji ulaze u Božji dom trebalo bi, u svakom trenutku, da dožive Hristovu ljubav, ali iz nekog razloga, pojedini članovi naše crkve osećaju potrebu da na nešto ukazuju, da povodom toga ogovaraju, i odbijaju da imaju razumevanja za mane drugih. Neki se zatvaraju u manje grupe – ostavljajući ostale da osete kako nisu dobrodošli, da nisu voljeni i da im tu nije mesto – što svakako tera ljude od Hrista. Crkva je mesto gde bi duše bolesne od greha trebalo uvek da se osete dobrodošlim, da tu mogu doći i doneti svoje probleme i nedoumice kod Isusovih nogu, a da ih drugi pri tom ne kritikuju.

Dužni smo da pokažemo ljubav onima koji nemaju nade i da ih poučimo da je njihova nada u Bogu. Treba primerom da im pokažemo kako treba da žive. Ako se ljudi ne osećaju ugodno kad dolaze na mesto gde „svi sagriješiše i izgubili su slavu Božiju“ (Rimljanima 3,23), kuda bi onda mogli da odu? Ako svi ponizno pristupimo prestolu Božjem, stavljajući sebi u zadatak da ljubavlju dopremo do svoje braće i sestara u Hristu, prihvatajući i hrabreći jedan drugog, bićemo bolji pristavi i sebi i u ophođenju sa ostalima. To će pomoći da se stvori atmosfera u kojoj će se i članovi i posetioci osećati ugodnije kad dođu u crkvu. Pošto je Hristos jedini kroz koga možemo biti spaseni, osuđivanju nema mesta u Božjem domu.

„Pristavska služba je izraz naše poslušnosti u odnosu na upravljanje svim onim što je Bog stavio pod našu kontrolu, a to je sveobuhvatno. Služiti kao pristav znači predati sebe i svoju imovinu u službi Bogu, uz priznanje da nemamo prava da upravljamo ni svojom imovinom ni samim sobom.“<sup>1</sup> Kad bismo bili bolji pristavi nad samim sobom, onda bi ljudi mogli videti da Hristos svakoga dana živi u nama.

**ODGOVORITE**

`1. Zašto je tako bitno da nastojimo da ispoljavamo ljubav i razumevanje prema onima koji dolaze u našu crkvu?`

`2. Šta je hrišćanski brend pristava?`

_Lari S. Grej, Kolidž Park, Merilend, SAD_

<sup>1</sup>	Hugh Whelchel, „At Work and Theology 101: Four Principles of Biblical Stewardship“, accessed October 17,2016, https://goo.gl/vbXfhc.
