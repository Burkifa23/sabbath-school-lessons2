---
title:  Odlike pristava
date:   03/02/2018
---

> <p>Tekst za pamćenje</p>
> »Tako da nas drže ljudi kao sluge Hristove i pristave tajni Božijeh. A od pristava se ne traži više ništa, nego da se ko vjeran nađe.« (1. Korinćanima 4,1.2)

**Bog je blagoslovio vernog pristava iz neverovatnog izvora**

**UVOD** (Jovan 15,7)

Patriša je bila veran pristav darova kao što su vreme, bogatstvo, crkva i talenti. Davala je čak i više od desetka i darova. A sada je bilo vreme da se vrati na univerzitet Endrus kako bi nastavila da radi na svom masteru iz oblasti biznisa. Problem je bio to što nije imala dovoljno novca da se prijavi, ali je verovala da će se Bog pobrinuti za neophodna sredstva.

Krajnji rok za prijavljivanje se polako približavao, sredstava još nije bilo i nije bilo nikakve naznake iz kog bi izvora novac mogao da dođe. Kad bi je majka upitala: „Kako misliš da se vratiš na univerzitet bez para?“ – Patriša bi s poverenjem odgovarala: „Bog će obezbediti novac.“ Bila je smirena, uzdajući se da će se On stvarno pobrinuti za sredstva, iz izvora koji On odabere. Patriša se sećala kako je dr E.E. Rodžers divno predočio naš tekst iz uvoda, Jovan 15,7, studentima na Univerzitetu Oukvud, prilikom jednog bogosluženja u kapeli. Rekao je da na originalnom jeziku stoji da nam Bog upućuje izazov: „Ako ostanete u meni i moja reč ostane u vama, upućujem vam izazov da od mene zatražite bilo šta i vidite da li vam neću to učiniti!“ Patriša to nikada nije zaboravila.

Jednoga dana imala je poziv koji nikad neće zaboraviti. Bila je to sestra Bojd, član njene crkve. Bila je to bojažljiva žena, retko se smešila i bila uvek ozbiljna. Podsećala je Patrišu na sestru Vajt po izgledu i načinu češljanja. Ipak, bila je verna Bogu i poslušna, dozvoljavajući da je On vodi.

Poziv je ovako izgledao. „Zdravo, ovde sestra Bojd. Bog mi je rekao da ti je potreban novac za školu. Koliko ti treba?“ Patriša, prosto ne verujući svojim ušima, i plašeći se da ne zatraži suviše, dala je neku cifru manju od onog što joj je stvarno bilo potrebno. Sestra Bojd je kratko odgovorila: „Sutra će biti poslato poštom. Doviđenja.“

Poslala je preko 1.000 dolara! Mada se ustručavala, Bog je blagoslovio Patrišu za njenu veru u Njega i Njegovu reč i što je bila veran pristav.

Patriša nikada ne bi pomislila da će odgovor na njenu molitvu stići preko sestre Bojd između tolikih ljudi. Međutim, Božji blagoslovi često dolaze iz neverovatnih izvora, i od onih za koje nikada ne biste pomislili da čak imaju sredstva ili darove koji vam mogu poslužiti na blagoslov. Očigledno, sestra Bojd je bila veran pristav Božjeg novca. Sada je koristila svoju vernost da blagoslovi drugu osobu.
Nikad nemojte potceniti Boga! Kad ste u odnosu prema Njemu iskreni i poslušni, i odlučni da budete dobar pristav pri upotrebi svih darova koje vam je dao, onda možete od Njega tražiti bilo šta i On će to učiniti.

_Pejšens Barns, Mt. Plezant, Pensilvanija, SAD_
