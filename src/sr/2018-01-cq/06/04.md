---
title:  Ulaganje nebeske valute u zemaljsku ekonomiju
date:   06/02/2018
---

**SVEDOČANSTVO** (Matej 25,14-30)

„Gospod je ljudima dao svoja dobra da njima trguju. On ih je načinio  svojim pristavima i predao im novac, kuće i zemlju. I sve to treba smatrati imovinom Gospodnjom i upotrebiti za napredak Njegovog dela, za izgradnju Njegovog carstva u ovom svetu. Trgujući Gospodnjim dobrima, treba da tražimo od Njega mudrost, kako Njegovu svetu imovinu ne bismo koristili da proslavimo sebe ili udovoljimo svojim sebičnim pobudama.“<sup>1</sup>

„Da li članovi crkve shvataju da im je sve što imaju dato da se koristi i poboljša Bogu na slavu? Bog vodi tačan izveštaj o svakom ljudskom biću u našem svetu. I kada dođe dan obračuna, verni pristav ne pripisuje ništa sebi u zaslugu. On ne kaže: ’Moj novac’, nego ’tvoj novac’ je doneo zaradu. On zna da bez poverenog mu dara ne bi bilo nikakvog uvećanja. On oseća da je vernim obavljanjem pristavske službe on samo vršio svoju dužnost. Kapital je bio Gospodnji...“<sup>2</sup>

„Nadam se da će se u svakoj crkvi činiti napori da se podstaknu oni koji ništa ne rade. Neka bi Bog učinio da takvi shvate da će On tražiti od njih onaj jedan talanat sa uvećanjem; a ako zanemare da zarade još neki talanat osim tog jednog, doživeće gubitak tog jednog talanta i izgubiti sopstvenu dušu. Nadamo se da ćemo videti promenu u našim crkvama. Domaćin se sprema da se vrati i od svojih pristava zatraži račun povodom talanata koje im je poverio. Jadni će tada u Božjim očima biti oni koji ništa nisu radili! Oni koji budu čuli dobrodošlicu i pohvalu ’dobro slugo, dobri i verni’, predano su radili na poboljšanju svojih sposobnosti i sredstava na slavu Bogu.“<sup>3</sup>

**ODGOVORITE**

`1. Kako trošenje slobodnog vremena treba razumeti u svetlu navedenog saveta da „sve što imaju“ treba „iskoristiti“ i „poboljšati“ na slavu Bogu?`

`2. Kako bi pristavsku službu valjalo iskoristiti da se „poboljša“ naš „brend“ (za definiciju videti pouku) kao pojedinca i kao crkve poslednjeg vremena?`

`3. S obzirom na tragedije koje izgleda sve više prožimaju naša društva, na koje bi načine verni članovi, pastori i crkvene vođe delotvorno „podstakli one koji ništa ne rade“?`

`4. Kako po vama Bog gleda na one koji verno koriste i unapređuju svoje talente, ne osvrćući se na svoju braću i sestre koji zanemaruju sopstvene darove? Da li je pristavska služba u pogledu finansija domet do kojeg On od nas očekuje da ulažemo u dugovečnost i relevantnost naše crkve?`

_Kanejl Vilijams, Takoma Park,  Merilend, SAD_

<sup>1</sup>	Ellen G. White, Testimonies for the Church, vol. 9. p.245

<sup>2</sup>	Ellen G. White, Counsels on Stewardship, p. 111.

<sup>3</sup>	Ibid., p.120.
