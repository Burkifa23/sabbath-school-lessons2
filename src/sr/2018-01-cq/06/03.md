---
title:  Upućivanje hvale u pokretu
date:   05/02/2018
---

**LOGOS** (1. Petrova 2,9; Jevrejima 13,15)

**Božja darežljivost u vezi sa desetkom i prinosom** (Malahija 3,10)

Mnogi od nas, čim čuju izraz „pristavska služba“ pomišljaju najpre na novac. Naše misli se odmah usmeravaju na desetak i darove. Razmišljamo koliko se od nas traži da vratimo, kao i koliko možemo „dragovoljno (radosno)“ da žrtvujemo, zato što, na kraju krajeva, „Bog ljubi onoga koji dragovoljno daje“ (2. Korinćanima 9,7). Zašto ne bismo davali dragovoljno i radosno? Zar nismo tako i dobili sve što imamo? Mislite o tome. Sve što imate i sve što jeste dato vam je besplatno, s ljubavlju i čak radosno – a to je iznad onoga što možete tražiti ili čak zamisliti (videti Efescima 3,20). Prema tome, mali iznos od deset posto ne bi trebalo nikada da bude problem, ako imamo na umu obilnu darežljivost samog Izvora, Cara nad carevima i Gospodara nad gospodarima. U stvari, to je sitnica u poređenju sa onim što Bog ima u vidu za vas. U Božjoj Reči, On nam upućuje izazov kad kaže: „Okušajte me u tom, veli Gospod nad vojskama, hoću li vam otvoriti ustave nebeske i izliti blagoslov na vas da vam bude dosta“ (Malahija 3,10). Sveto pismo nam kaže da je desetak „svetinja Gospodu“ i simbolizuje Njegovo vlasništvo nad svim (3. Mojsijeva 27,30.32). Ipak, On nam besplatno daje, zahteva da Mu vratimo sasvim malo, a onda izliva na nas još veći blagoslov. To je i te kako dobar posao! Osmotrimo to pažljivije.

**Pristav i pristavska služba** (1. Korinćanima 6,19.20)

Pristav je osoba koja se stara o nečijoj svojini i upravlja njom. Pristavska služba je vođenje, nagledanje nečega ili upravljanje tim. Bog, Stvoritelj svega, dao nam je sva sredstva pa tako i prednost da budemo pristavi u ovom svetu. Da, svi mi. Ima nekoliko vrsti dobara koja nam je On poverio. Jedno od njih je naše telo. „Ili ne znate da su tjelesa vaša crkva Svetoga Duha koji živi u vama, kojega imate od Boga i nijeste svoji? Jer ste kupljeni skupo. Proslavite dakle Boga u tjelesima svojijem i u dušama svojijem, što je Božije“ (1. Korinćanima 6,19.20). Koliko to ozbiljno shvatamo? Da li pazimo na Njegova uputstva o tome šta unosimo u svoje telo i svoj um, kako bismo najbolje izgledali, najbolje se osećali i najbolje činili, odajući čast Bogu svojim primerom?

**Onaj koji dragovoljno daje** (2. Korinćanima 9,7)

Bog nam je takođe dao darove i talente kojima treba da upravljamo kao pristavi. On nas tako dobro poznaje da će nam dati talente koji će zadovoljiti i ispuniti našu dušu i učiniti nas srećnim što ih možemo deliti sa drugima. Mi smo odgovorni da ih negujemo i darežljivo koristimo u skladu sa Njegovom voljom. Učitelji, staratelji, oni koji vole da kuvaju i peku, lekari, muzičari, čak i oni koji svojim osmehom ulepšavaju nečiji dan, mogu koristiti te darove za unapređenje Njegovog carstva. Bog tako potpuno daje da i mi možemo biti „dragovoljni“ davaoci svojih jedinstvenih darova drugima. Ne dozvolite da pohlepa, nezadovoljstvo i sebičnost pokvare Božji plan za vas i druge koji će imati koristi od vašeg rada u službi.

**Svaki dobri i savršeni dar** (Jakov 1,7)

Bog nas blagosilja da budemo pristavi nad materijalnim sredstvima. On nas je još od početka vremena odredio da se brinemo o životinjskom carstvu, kao i o zemlji. On je rekao: „Rađajte se i množite, i napunite zemlju, i vladajte njom, i budite gospodari od riba morskih i od ptica nebeskih i od svega zvjerinja što se miče po zemlji“ (1. Mojsijeva 1,28). On nam daje snagu da to ispunimo, ali želi da imamo na umu da je On taj koji sve obezbeđuje. „Svaki dobri dar i svaki poklon savršeni odozgo je, dolazi od Oca svjetlosti“ (Jakov 1,17). Da, naš je posao da činimo najbolje što možemo da se zemlja očuva na različite načine, uključujući tu i recikliranje i uklanjanje smeća. Ne morate biti ljubitelj životinja da biste se postarali za nekog u potrebi. Možemo pogledati svoje domove i pobrinuti se da budu u redu i iznutra i spolja. Možemo pozvati ljude na zajedništvo i deliti jedan sa drugim svoje poslove, vozila, odeću, hranu, novac, itd. Bog vam je otkrio aktivne načine da nešto podelite sa drugima. Učinite to! Nahranite i odenite one koji su u potrebi. Upotrebite sredstva koja vam je Bog dao da pomognete nekom drugom i sigurno ćete ustanoviti da ne  možete prevazići Boga u pogledu davanja. Ustanite i krenite na rad! „Dajite, i daće vam se: mjeru dobru i nabijenu i stresenu i preopunu daće vam u naručje vaše“ (Luka 6,38).

**Vreme** (Marko 13,33)

Koliko vremena proćerdamo – igrajući video igre, gledajući televiziju, pretražujući Fejsbuk, Snapčet i Tviter, gubeći snagu na ono što nema nikakve vrednosti? Da li ste znali da ćete morati da položite račun za vreme koje ste uludo trošili? Nemojte se zavaravati, sotona zna i stavlja u pokret svako sredstvo da vam podmetne nogu, nastojeći da na svaki način osujeti vaše napredovanje. Svakoga dana uzmite sve Božje oružje. Ne zaboravite da tražite „najprije carstva Božijega, i pravde njegove, i ovo će vam se sve dodati“ (Matej 6,33). „Što je god istinito, što je god pošteno, što je god pravedno, što je god prečisto, što je god preljubazno, što je god slavno, i još ako ima koja dobrodjetelj, i ako ima koja pohvala, to mislite“ (Filibljanima 4,8).

Bog nam svakodnevno daje prilike da se latimo Njegovog posla (videti Luka 2,49). Od čišćenja doma pa do držanja biblijskih časova – uvek postoje odgovarajući načini da proslavite svog nebeskog Oca. Ako na to ispravno gledamo, bez grimasa ili gunđanja, već sa poniznim, voljnim i radosnim duhom, Bog će nas opremiti za obavljanje bilo kog zadatka. Ako se pouzdamo u Njega i ako smo Mu poslušni, možemo verovati rečima: „Uzdajući se u ovo isto da će onaj koji je počeo dobro djelo u vama dovršiti ga tja do dana Isusa Hrista“ (Filibljanima 1,6). Tada će Bog na svaku ovde pomenutu aktivnost gledati kao na „svetu hvalu u pokretu“. Baš kao na lepršanje anđeoskih krila. Baš kao na lepotu cveća. Baš kao na ptice koje cvrkuću svoje melodije. Baš kao na veličanstvenost moćnog vodopada. Sve što je Bog stvorio oglašava Njegovo veličanstvo, upućujući hvalu našem Caru!

_T. Mišel Berd, Hejzel Grin, Alabama, SAD_
