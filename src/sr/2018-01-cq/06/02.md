---
title:  Čiji ste pristav?
date:   04/02/2018
---

**DOKAZ** (1.Korinćanima 4,1.2)

U rečniku Dictionary.com<sup>1</sup> pristav se definiše kao „osoba koja upravlja tuđom imovinom“. Kad se primeni na stvari, koncept je lako pojmljiv. Većina ljudi će čuvati poverene im poslovne tajne kompanije, bilo iz odanosti, ili pak da bi zadržali svoj posao. Međutim, šta je sa pristavskom službom u duhovnom smislu? Bog traži od nas da budemo pristavi vrlo dragocenog „tovara“ – a to smo mi sami – nagrada za taj posao nadmašuje bilo šta što ovaj svet ima da ponudi.

„Tako da nas drže ljudi kao sluge Hristove i pristave tajna Božijih“ (1. Korinćanima 4,1). „Tajnu koja je bila sakrivena od postanja svijeta i naraštaja, a sad se javi svetima njegovijem... koje je Hristos u vama, nad slave“ (Kološanima 1,26.27). Drugim rečima, zbog Hrista, mi smo skupi „tovar“ koji iziskuje dobru pristavsku službu, što znači upravljati svakim aspektom našeg života tako što ćemo biti verni (1. Timotiju 6,12), odani (Matej 6,24), poslušni (1. Jovanova 5,2.3) i dostojni poverenja (Luka 16,10-12).

Ipak, da li mi istinski čuvamo um, telo i dušu kao dobri pristavi? Na primer, koliko nas primenjuje načela pristavske službe na svoje fizičko telo? Kad bismo tako postupali, onda bi to podrazumevalo uravnoteženu ishranu, redovno vežbanje i odgovarajući odmor. Dakle, zašto se prejedamo, izležavamo umesto da se krećemo, i lišavamo sebe sna? Možda zato što vidimo sebe onako kako nas sotona vidi – kao beznačajno smeće koje se baca.

Kad zloupotrebljavamo svoja tela korišćenjem droga i alkohola, trošimo više vremena na tehnološka dostignuća nego na ljude, ili radimo prekovremeno da bismo gomilali stvari, mi smo zapravo sotonini pristavi, a ne Božji. Hrišćanski pristavi moraju se čuvati od sotoninog infiltritanja čak i u ono što izgleda najbeznačajnije. Posmatrajmo svoje lične odnose. Oni bi trebalo da budu portali za dovođenje ljudi Hristu, umesto da ih koristimo za sebične ciljeve. Bog je stvorio svet sačinjen od raznobojnih i jedinstvenih ljudi, ali koliko nas odabira da ostane u homogenim grupama, zanemarujući mogućnost zadobijanja duša iz svih rasa, etničkih grupa, ljudi različitog društvenog i ekonomskog porekla? Sotona koristi sve moguće taktike da nas ubedi da nismo dostojni da budemo dobri pristavi (Otkrivenje 12,10), ali Bog nas podseća da smo dragoceni u Njegovim očima; On nam je učinio čast i On nas voli (Isaija 43,4). Stoga nam i nalaže da budemo dobri pristavi.

**ODGOVORITE**

`1. Da li bi nas razumevanje koliko smo dragoceni Bogu učinilo boljim pristavima?`

`2. Razmišljajući o svojim sedmičnim aktivnostima, šta zaključujete – da li ste Božji ili sotonini pristavi?`

_Šeril Braun-Norman, Rokvil, Merilend, SAD_

<sup>1</sup>	dictionary.com, s.v. „steward“, accessed October 17, 2016,  http://www.dictionary.com/browse/steward.
