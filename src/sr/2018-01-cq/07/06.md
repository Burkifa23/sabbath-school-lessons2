---
title:  Imajući na umu kraj
date:   15/02/2018
---

**MIŠLJENJE** (Luka 16,1-15)

Luka 16 počinje jednom od najčudnijih parabola u Bibliji. Jedan upravitelj (pristav) treba da bude otpušten. Gledajući u budućnost (koja, nadao se, neće uključivati karijeru prosjaka i kopača rovova), shvata da će mu ubrzo biti neophodni prijatelji, i zato poslednjeg dana na poslu poziva dužnike svog šefa. Pomaže im da promene izveštaje tako da ovi pokažu manje duga nego što je pravo stanje stvari. To mu osigurava prijatelje i svetliju budućnost. Najčudniji deo nalazi se u 8. stihu kad Isus kaže da se gospodar divi nepoštenom upravitelju zato što je bio lukav. Isus sigurno ne savetuje da varamo svoje poslodavce kako bismo zadobili prijatelje!
Taj neobičan odlomak sadrži za nas stvarne pouke u vezi sa pristavskom službom i srcem.

Poput upravitelja, svi smo bili u nekoj situaciji kad smo shvatili da nevolja dolazi i pitali se šta možemo učiniti da popravimo svoje izglede. Taj upravitelj je bio motivisan i iskoristio prednost sadašnje situacije da se postara za kasnije. Hrišćani bi trebalo da planiraju imajući na umu večnost, koristeći sadašnje resurse da vode ljude ka spasenju. To znači, između ostalog, i davanje u finansijskom smislu. Jevrejima 12,2 kaže nam da je Isus podneo bol na ovom svetu zato što je gledao napred na radost koja Ga čeka. Trebalo bi da i mi isto postupamo.

Prema Luka 16,10: „Koji je vjeran u malom i u mnogom je vjeran; a ko je nevjeran u malom i u mnogom je nevjeran.“ Karakterne crte su kao mišići; što se više koriste, postaju jači. Davanje desetka omogućuje nam da se vežbamo vernosti u malim stvarima, pripremajući se za veće izazove.

Navike ljudi u pogledu davanja kao da su bile mnogo javnije u biblijska vremena. Danas retko neko zna koliko dajemo. Privatnost predstavlja jedinstveno iskušenje da se zanemari odgovornost u davanju desetka, ili da se cicijaši i daje samo onoliko koliko nam odgovara, jer niko neće znati. To desetak čini još važnijim načinom da dokažemo da smo pošteni prema Bogu. Davanje desetka pokazuje Bogu da Mu se istinski posvećujemo.

**ODGOVORITE**

`1. Zašto je, po vašem mišljenju, Isus upotrebio priču o nepoštenoj osobi da bi ukazao na pozitivne karakterne crte?`

`2. Da li vaš sadašnji obrazac davanja desetka pokazuje da danas živite imajući na umu večnost?`

`3. Osim desetka, šta još možemo praktikovati da bismo bili verni u malim stvarima i pripremili se za službu u značajnijim oblastima?`

_Čeril Gejbl, Venači, SAD_
