---
title:  'Davanje desetka: način da se zahvalimo BogU'
date:   14/02/2018
---

**PRIMENA** (1. Mojsijeva 28,22; 3. Mojsijeva 27,30)

Čuli smo svi izreku da je poštenje najbolja politika, ali da li smo ikad zastali da razmislimo o toj tvrdnji u odnosu na Boga? Ne, nažalost; mi smo skloni da previdimo činjenicu da je poštenje prema Bogu isto tako bitno, a možda čak i bitnije, od poštenja prema čoveku. Razmislite o tome. Bog je izvor svega što mi nazivamo sopstvenom svojinom – posao, život, porodica. On je sve stvorio; On je stavio u pokret naš život; zar onda ne zaslužuje za uzvrat poštenje? Ako hoćemo da budemo veran hrišćanski pristav, to iziskuje da budemo pošteni u svemu što činimo, uključujući i rukovanje novcem. Nasuprot popularnom verovanju, naši platni čekovi nisu svi naši; neki od njih, u stvari deseti deo, pripadaju Bogu (3. Mojsijeva 27,30). Kao što je Jakov rekao posle one noći kad je usnio lestvice koje dosežu do neba: „Što mi god daš, od svega ću deseto dati tebi“ (1. Mojsijeva 28,22). Dajući Bogu desetak, priznajemo da je On prisutan u našem životu i kažemo Mu „hvala“ što se stara o našim potrebama. Posle svega što je rečeno, kako ćemo početi da zahvaljujemo na takav način?

Molimo se Bogu da nas vodi kad je u pitanju davanje desetka. Ako nikada ranije niste davali desetak, ova vrsta poštenja može biti vrlo mučna, naročito kad je u pitanju novac. Mi toliko naporno radimo da bismo ostvarili svoj prihod da odvajanje i nečeg neznatnog može izgledati nemoguće, ali Bog je veći od naših strahova; stoga tražite od Njega pomoć kako biste ubedili svoje srce da će na kraju sve dobro funkcionisati.

Sećajmo se Avrama i njegove probe vere. Avram se držao Božjih uputstava čak kada je to značilo mogućnost da zauvek izgubi Isaka, zato što je znao da na neki način Bog neće dopustiti da on prođe kroz to iskustvo. Kad je Avram kazao Isaku: „Gospod će se postarati“ (1. Mojsijeva 22,8), možda je govorio o jagnjetu za žrtvu, ali se njegova rečenica koja odiše poverenjem može primeniti i na davanje desetka. Bog se zaista pobrinuo za jagnje, i On svakako može nadomestiti novac koji ste Mu vratili.
Iskoračite u veri poput Avrama i sami izvršite probu i u ovoj oblasti. Avram se pouzdao u Boga a i vi to možete. Verno odvajajte desetak od svega što zaradite u toku jednog ili dva meseca. Oslobodite se strahova i čvrsto se držite obećanja da će se Bog pobrinuti. Proslavite Boga davanjem desetka i videćete šta će se za uzvrat dogoditi. On će vas zadiviti nečim što nikada niste smatrali mogućim, i bićete blagosloveni – u to nimalo ne sumnjam.

**ODGOVORITE**

`1. Kad je reč o davanju desetka, da li se Bog ikada pobrinuo za vas na neki potpuno neočekivani način? Ako je to slučaj, recite kako?`

`2. Osim desetka od svega što zaradite, na koje još načine možete reći „hvala Ti, Bože“ zato što uvek zadovoljava vaše potrebe?`

_Mindi Veter, Njuman Lejk, Vašington, SAD_
