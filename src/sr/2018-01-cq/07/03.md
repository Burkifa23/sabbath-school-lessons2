---
title:  'Desetak: zadovoljstvo u dužnosti'
date:   12/02/2018
---

**SVEDOČANSTVO** (1. Mojsijeva 14,20; Malahija 3,8.9)

„Međutim, davanje desetka ne potiče od Jevreja. Od najstarijih vremena Gospod je zahtevao desetak za sebe, i taj zahtev bio je poštovan i ispunjavan. Avram je dao desetak Melhisedeku, svešteniku Boga Višnjega (1.Mojsijeva 14,20). Jakov je kao begunac i prognanik obećao Gospodu u Vetilju: „Što mi god daš, od svega ću deseto dati tebi“ (1.Mojsijeva 28,22). Kad je Izrailj trebalo da se organizuje kao narod, zakon o desetku je obnovljen i potvrđen kao božanska uredba od čijeg poštovanja zavisi blagostanje naroda.

Sistem desetka i prinosa bio je zamišljen kao način da se u misli ljudi utisne velika istina – da je Bog izvor svakog blagoslova koji se izliva na Njegova stvorenja i da Njemu pripada čovekova zahvalnost za sve dobre darove Njegovog proviđenja.

„Desetak... je Gospodnji.“ Ovde je upotrebljen isti način izražavanja kao i u zakonu o Suboti. „A sedmi je dan odmor Gospodu Bogu tvojemu“ (2. Mojsijeva 20,10). Bog je odredio za sebe poseban deo čovekovog vremena i njegovih sredstava, i niko ne može, bez krivice, upotrebiti taj deo za ostvarivanje svojih interesa.“<sup>1</sup>
„Nije u skladu sa Božjom namerom da hrišćani, čije prednosti visoko nadmašuju prednosti jevrejskog naroda, zaostaju za njima u podašnosti. Sam Spasitelj je izjavio: ’Kome je god mnogo dano mnogo će se i iskati od njega’ (Luka 12,48). Podašnost koja je tražena od Jevreja, velikim delom služila je na blagoslov njihovom narodu; danas se Božje delo proširilo po celoj Zemlji. U ruke svojih sledbenika Isus je stavio evanđeoske riznice, i njima je poverio dužnost da Radosnu vest o spasenju objave svetu. Naše obaveze, svakako, mnogo su veće od obaveza nekadašnjeg Izrailja.

Oni čije srce plamti Hristovom ljubavlju smatraće ne samo svojom dužnošću, već i zadovoljstvom, da pomažu unapređivanje najuzvišenijeg, najsvetijeg dela koje je ikada bilo povereno čoveku – dela objavljivanja bogatstva dobrote, milosti i istine svetu.

Duh pohlepe upravo navodi ljude da radi zadovoljavanja svojih prohteva zadržavaju sredstva koja s pravom pripadaju Bogu, a taj duh je i sada isto tako odvratan Bogu kao i onda kada je preko svojih proroka opominjao svoj narod, govoreći: ’Eda li će čovek zakidati Boga? A vi mene zakidate i govorite: u čemu te zakidamo? U desetku i u prinosu! Prokleti ste, jer me zakidate, vi, sav narod’ (Malahija 3,8.9).“<sup>2</sup>

**ODGOVORITE**

`1. Šta bi se dogodilo u vašem životu kada biste se prema desetku odnosili kao prema Bogom datom pravilu od kojeg zavisi vaš napredak?`

`2. Kada dajete svoj desetak, da li vam to pričinjava zadovoljstvo? Zašto Bog od nas zahteva deseti deo od naših prihoda, bez obzira na tegobe s kojima se suočavamo ili okolnosti u kojima se nalazimo?`

_Lora Veter, Moskou, Ajdaho, SAD_

<sup>1</sup>	Elen G. Vajt, Stvaranje – patrijarsi i proroci, str. 525 orig.

<sup>2</sup>	Elen G. Vajt, Apostolska crkva – Njegovim tragom, str. 337 orig.
