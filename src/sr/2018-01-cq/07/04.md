---
title:  'Davanje desetka: Krug poverenja'
date:   13/02/2018
---

**DOKAZ** (2. Mojsijeva 20,10.11; 3. Mojsijeva 25,1-7; 27,30-33)

Najraniji biblijski izveštaj o desetku nalazi se u priči o Avramu kako daje deseti deo ratnog plena svešteniku Melhisedeku, ali tek je od Mojsijevog vremena Bog naložio svom narodu da sledi taj primer. Prema mojsijevskom zakonu, od Izraelaca se zahtevalo da daju desetak od proizvoda zemlje i njihovih životinja – bez zamene ili izuzimanja.

U 3. Mojsijeva, Izraelcima koji su obrađivali zemlju takođe je dato uputstvo da poštuju _shmita_, sedmu subotnu godinu kada je zemlju trebalo ostaviti neobrađenu i oprostiti sve dugove. Bog je u svojoj božanskoj brizi obećao izuzetno rodnu šestu godinu, tako da su se mogle sakupiti i uskladištiti rezerve za godinu počivanja. Ovo je prethodilo sedmičnom obrascu koji je On detaljno dao u četvrtoj zapovesti. Mi radimo veći deo dana u sedmici a šesti je dan pripreme da bi Subota u celini bila dan odmora.

_Shmita_ je postepeno postala podložna rabinskim interpretacijama. Čak i u savremenom Izraelu još uvek ima kontroverzi u pogledu držanja tog naloga, pošto su neki rabini smislili „heter michera“, ili dozovlu o prodaji, što Jevrejima dopušta da svoju zemlju prodaju nejevrejima za godinu _shmita_ tako da im se zemlja i tokom tog perioda obrađuje.<sup>1</sup>

Isto tako, neki od nas padaju i iskušenje da izmene način svetkovanja Subote ili davanja desetka. Možda posmatramo svoja sredstva i brinemo da ne „odemo u minus“. Pojave se neki neočekivani troškovi ili računi. Ugledamo nešto i osetimo potrebu da to kupimo. I tako, slično onome što su rabini radili u vezi sa shmita i mi možda iznalazimo izgovore i rupe u zakonu. Naša ljudska želja da imamo kontrolu navodi nas da čvrsto stisnemo ruku, umesto da dajemo otvorenom šakom i sa poverenjem. Mislimo ponekad da možemo obmanuti Boga.

Međutim, nije li zapovest o davanju paradoksalna? Razmišljajte o tome na ovakav način. Kao hrišćanima, poverena nam je služba pristava, da budemo zemaljski službenici nebeskog šefa. Božja uputstva u pogledu ciklusa shmita, Subote i desetka su podudarna. U svakom, On od nas traži poštenu žrtvu, koja kao da nema smisla zemaljski gledano, kako bismo dokazali svoje verovanje da se On brine, da nam daje u svakom aspektu našeg života. Naše poštenje je mera našeg pouzdanja u poslodavca koji nam je ukazao poverenje.

Izraelci su bili dobri pristavi zemlje. Ostavljajući zemlju da se odmori oni bi „ponovo napunili baterije“ da bi postali zdraviji u budućim godinama. Kad se ljudi drže Božjih uputstava, i poklanjuju Mu poverenje, Bog nagrađuje njihovo pouzdanje obilnom žetvom. Desetak je zapravo razmena, ali moramo imati na umu da Bog uvek daje više.

**ODGOVORITE**

`1. Da li ste uvek davali desetak čak i kada ste bili u iskušenju da to ne učinite? Kakve su bile posledice?`

`2. Koliki značaj pridajete svetkovanju Subote i davanju desetka u celini? Kako to odražava vaš stav u odnosu na Boga i Njegovo staranje?`

_Lora Gang, Nešvil, Tenesi, SAD_

<sup>1</sup> Steven, Erlanger, „As Farmer and Fields Rest, a Land Grows Restless“, The New York Times, October 8,2007.
