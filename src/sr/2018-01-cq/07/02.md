---
title:  Istorija neobuzdane krađe
date:   11/02/2018
---

**LOGOS** (1. Mojsijeva 22,1-12; 28,14-22; 3. Mojsijeva 27,30; Malahija 3,7.8.10; Luka 16,10; Efescima 1,3)

**Male stvari su bitne** (Luka 16,10)

Poštenje je karakterna crta od velike, čak večne, važnosti. U Luka 16,10 Isus nam je rekao da naše poštenje umnogome određuje koliko smo u svom životu pobožni: „Koji je vjeran u malom i u mnogom je vjeran.“ I obrnuto, duhovni pad proizvodi isti efekat, samo u suprotnom smeru: „A ko je nevjeran u malom i u mnogom je nevjeran.“ Nikada niko ne bi mogao reći nešto jasnije nego što je ovaj Lukin stih, naime, da žanjete ono što ste posejali. Konačno, vaši iskreni napori, ili njihovo odsustvo, otkrivaju se u vašem životu na ovaj ili onaj način. S obzirom da je naš odnos prema novcu toliko povezan sa našim duhovnim stanjem, efekat našeg poštenja zapaža se umnogome u našem finansijskom životu. U stvari, novac je poput niti koje nas povezuju sa našim supružnicima, porodicom i prijateljima na posebno snažan način. Mnogi stihovi u Bibliji govore o novcu više nego o nečem drugom.

**Da li Ga potkradate?** (Malahija 3,7.8.10)

Obratite pažnju na ovo otkrivenje: možda ste proneverilac, bandit ili lopov. Ostanite na vezi, ne prekidajte! U Malahija 3,8 upravo nam se predočava ta optužba. „Eda li će čovjek zakidati Boga? A vi mene zakidate; i govorite: u čem te zakidamo? U desetku i prinosu.“ Reč „desetak“ znači desetina od poljoprivrednih proizvoda i novčane zarade. Ako ste ikada zadržali desetak, Božji deo, Biblija osuđuje vaš greh (i moj). Da bi osudio naizgled bezazleno zanemarivanje desetka, Bog podiže davanje desetka na jedan viši moralni nivo, poistovećujući to sa najznačajnijim zapovestima. Dva stiha koja okružuju Malahija 3,8, to jest, stihovi 7 i 9, stavljaju taj odlomak pod mikroskop. Stih 7 preklinje vernike da se vrate Bogu, jer ako to učinimo, i On će se vratiti nama. Ipak, mi pitamo kako možemo da Mu se vratimo. Stih 10 unosi blagodat i milost u taj scenario, ukoliko učinimo jednu stvar: „Donesite sve desetke u spreme da bude hrane u mojoj kući.“ Ostatak 10. stiha je Božje obećanje da će nam otvoriti „ustave nebeske i izliti blagoslov... da vam bude dosta“ (Malahija 3,7.8.10).

**Davanje desetka kao čin vere** (1. Mojsijeva 22,1-13)

Da li ovo obećanje o blagoslovu, poput jednostavnog pravila uzrok-posledica, domino efekta, ili trenja glave šibice o šmirgl-papir, uvek izazove plamen? Ne bez života vere, prema 1. Mojsijeva 22. Prvih 12 stihova tog poglavlja iznose Avramovo iskustvo velike vere u Boga čak i kad se sa Isakom približavao brdu gde je trebalo prineti žrtvu, iako nikakvog jagnjeta nije bilo na vidiku. „Bog će se, sinko, postarati za jagnje sebi na žrtvu“, kazao je Avram Isaku, uveravajući ga da će se žrtva pojaviti. Zahvaljujući svom velikom bogatstvu Avram je mogao da obezbedi bilo koji broj odgovarajućih jaganjaca za žrtvu Bogu, ali je ispoljavajući veliku veru odustao od toga, kad je krenuo u Božju misiju čudnog žrtvovanja, žrtvovanja svog sina Isaka. Po sopstvenoj veri, Isak je dragovoljno pristao da bude žrtvovan, te ga je otac vezao i stavio na oltar. Avram je podigao nož, ali se, prekinut u svojoj nameri Božjim glasom, zaustavio. Našao je u blizini ovna, kako se bori rogovima zapleten u čestaru. Bila je to žrtva koju je obezbedio Bog. Bog  obećava da će se pobrinuti za nas, i Avram je ispoljio veru u to obećanje, poveravajući celo svoje srce Božjem staranju, uzdajući se u Njega uprkos – kako bi to ljudi ovog sveta rekli – bizarnim instrukcijama. Nama možda nije potrebna Avramova vera da bismo nastavili, ili počeli da dajemo desetak Gospodu, ipak dobar deo te vere može biti i naš samo ako to zatražimo i držimo se obećanja.

**Preko desetka povezujete se s Njim** (1. Mojsijeva 28,12-22)

Avramov unuk, Jakov, bio je glavna tema sna poznatog danas kao Jakovljeve lestvice, dok je jedne noći spavao na mestu poznatom u Bibliji kao Vetilj. Jakovu je Gospod ponovio obećanje dato Avramu da će mu potomstvo biti „kao praha na zemlji“. Obećavši mu takođe da će biti s njim kuda god ide i da će ga dovesti nazad u očevu zemlju, Gospod je učvrstio vezu sa Jakovom. Podigavši stub Gospodu u Vetilju, Jakov se zavetovao da će, ukoliko ga Gospod vrati u zemlju njegovog oca, sigurno Bogu dati deseti deo (1. Mojsijeva 28,12-22) od svega što poseduje. Davanje desetka nije bilo lek za sve i Jakov nije bio bez iskušenja, ali je on išao dalje, da bi najzad dobio novo ime Izrael i tako postao otac plemena u Izraelu/Judi. Obećanje koje je on prihvatio verom, rezultiralo je blagoslovom mnogih sinova, koji su i sami imali mnogo sinova, i tako redom; Josif, njegov sopstveni sin postao je Božje oruđe za spasavanje sveta onog vremena od razorne sedmogodišnje gladi.
Ipak naši najdraži blagoslovi vrede mnogo više (Efescima 1,3)

Ne samo što je Bog blagoslovio te verne, poštene starozavetne davaoce desetka materijalnim i porodičnim dobitkom kad su Mu vraćali deseti deo, nego je, što je još važnije, odlučio da ih blagoslovi mnogo dublje. Pavle piše: „Blagosloven Bog i otac Gospoda našega Isusa Hrista, koji nas je blagoslovio svakijem blagoslovom duhovnijem na nebesima kroz Hrista“ (Efescima 1,3). Božji duhovni blagoslovi su ono najbitnije što možemo primiti zato što imaju najtrajnije dejstvo. Ti blagoslovi skreću pogled sa ovozemlajskih stvari, kao što je imovina, na stvari od večne vrednosti. Svi Njegovi blagoslovi su za naše dobro, i On nam ih obećava samo ako Mu pošteno vratimo deseti deo koji On traži od nas.

**ODGOVORITE**

`1. Da li ste iskusili Božje blagoslove poput otvorenih nebeskih „ustava“ tako da skoro neće biti dovoljno mesta za njih? Jeste li bili time iznenađeni? Zašto? Ili možda niste doživeli takve blagoslove? Zašto tako mislite?`

`2. Da li ste objašnjavali ili mogli da objasnite nekom rođaku, prijatelju ili saradniku, koji nisu vernici, zašto dobrovoljno odustajete od 10% svog čeka zbog nekih (njima nerazumljivih) tekstova u Bibliji (knjizi koja im je takođe nejasna)? Kako ste ili kako biste objasnili drugima tu praksu?`

_Džeremi Veter, Moskou, Ajdaho, SAD_
