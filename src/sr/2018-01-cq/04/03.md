---
title:  Bekstvo iz zatvora!
date:   22/01/2018
---

**LOGOS** (Priče Solomunove 24,13.14; Jezekilj 36,26.27; Matej 7,7-11; Marko 11,24; Jovan 20,31; 1. Korinćanima 3,18-20; Galatima 3,28; Kološanima 3,2; 2. Timotiju 3,16)

Kao hrišćani mi treba da se razlikujemo od ljudi u svetu. Dok ostali služe sebi, mi bi trebalo da se žrtvujemo za druge. Dok je svet usredsređen na materijalni dobitak, mi bi trebalo da usmerimo svoj pogled na ono što je Božje i što treba da dođe. Međutim, to ide direktno protiv grešne ljudske prirode. U svojoj milosti i blagodati, Bog nam je ukazao na put kako da izbegnemo i napustimo običaje ovog sveta, koji su poput kaveza.

**Gledajte gore** (Galatima 3,28; Kološanima 3,2)

Tokom čitave istorije, ljudski rod je nalazio brojne metode za podele, zatvaranje različitih grupa u logore bez ikakve tolerancije, za sukobljavanja i borbe za prevlast. Takav mentalitet zasnovan je na sebičnoj želji da se bude bolji od drugih, kao i sklonosti da se krivica prebaci na druge. Ta tendencija direktno potiče od pada ljudskog roda u Edemu, pa čak i prvobitnog Luciferovog pada. Sotona je žudeo za većom vlašću i autoritetom i optužio Boga da je tiranin. Eva je bila iskušana mišlju da će postati kao Bog kad pojede zabranjeni plod, i oboje su, i ona i Adam, pokušali da prebace krivicu za svoj greh na drugog.

Bog želi da njegov narod bude ujedinjen. A to je moguće ostvariti jedino ako vreme provodimo s Njim – dopuštajući da Njegova priroda savlada grešnu ljudsku sklonost ka podelama. Kao Hristovi učenici, moramo biti nalik Njemu. Kad provodimo vreme sa Isusom i s Njim izgrađujemo odnos, Njegova sila nas menja. Kad smo povezani s Njim, nema potrebe za podelama jer smo „svi jedno u Hristu Isusu“ (Galatima 3,28). Kad gledamo u Njega, gledamo u ono „što je gore, a ne što je na zemlji“ (Kološanima 3,2).

**Udžbenik** (Jovan 20,31; 2. Timotiju 3,16)

Pod uticajem greha, obmana je uveliko postala opšta pojava. Sotona je obmanuo izvestan broj anđela i smicalicama naveo Evu da pojede zabranjeni plod. Vlade i upravitelji pokušavali su da prevare svoje podanike, i danas postoje čitavi sistemi i programi u tu svrhu. Eufemizmi propagande  prekrivaju pravu istinu da su takve metode pokušaj manipulacije. Sotona to koristi da bi diskreditovao Boga i oslabio veru i nadu.

Da bi nam omogućio izlaz iz svega toga, Bog nam je dao svoju pisanu Reč. Pavle u 2. Timotiju 3,16.17 ističe: „Sve je pismo do Boga dano, i korisno za učenje, za karanje, za popravljanje, za poučavanje u pravdi, da bude savršen čovjek Božij, za svako dobro djelo pripravljen.“ Učite se istini o Bogu „da vjerujete da Isus jest Hristos sin Božij, i da vjerujući imate život u ime njegovo“ (Jovan 20,31). Božja reč neutrališe sotonine obmane.

**Oslobođenje od stresa** (Matej 7,7-11; Marko 11,24)

U celom Svetom pismu i tokom čitave istorije nalazimo da je sotona činio sve moguće napore da uništi veru u Boga. Najveća laž koju je pokušao da prikaže kao istinu jeste da se Bog ne stara o nama i da zloupotrebljava autoritet koji ima. Biblija to opovrgava. Isus je govorio da je Bog ljubav, i da je voljan, da želi da daje. Pošto je On savršeni Bog ljubavi, ta želja je daleko jača od želje koju je čovek ikada imao. Sve što je potrebno jeste molitva vere, i da dozvolimo da On pokaže svoj istinski karakter (Matej 7,11; Marko 11,24). Isus je pokazao čovečanstvu da sotona nije bio u pravu, da je ljubav najbolji put i da se svima upućuje poziv da Mu se vrate.

Kad naiđe iskušenje da posumnjamo, molitva je najsnažnija odbrana. Molitva donosi smirenost duha, otklanjajući nespokojstvo i bes. Ona povezuje vernika sa Božanstvom, obnavljajući pouzdanje i veru. Ceo svet samo prebrojava beskrajne zločine, uvrede i padove, ali zahvaljujući životu molitve, takav način razmišljanja ne predstavlja prepreku za istinskog vernika i sledbenika Isusa Hrista.
Sloboda izbora (Priče Solomunove 24,13.14; 1. Korinćanima 3,18-20)

Skoro svako od nas video je na televiziji neku reklamu. Drečavih boja, privlačnu za oko, koja pokušava da ubedi kupca da nabavi ono što se nudi. Međutim, te reklame retko kazuju celu priču. Ističu se najbolji aspekti proizvoda, dok se loše strane prećutkuju. Isto se to događa i u današnjem društvu. Postoji uvek zapažena potreba da se stavi maska, tako da drugi ljudi vide samo ono što je poželjno. Osobe koje su naučile kako da igraju tu igru smatraju se mudrim.

Ali to nije Božji način. Pretpostavljena mudrost ljudskog roda u stvari to nije. „Jer je premudrost ovoga svijeta ludost pred Bogom“ (1. Korinćanima 3,19). Kad se vernik pouzda u Božju mudrost, sve maske i iluzije greha pokazuju se onakvima kakve su zaista. Umesto da ga ponese vihor tobožnjih izbora ovog sveta, vernik će uvideti da su oni lišeni svake prave vrednosti. On će imati slobodu da izabere ono što zaista nešto znači.

**Njegovom snagom** (Jezekilj 36,26.27)

Ma koliko to čovek pokušavao, nemoguće je slediti Boga. Sve što se traži u Pismu, sve što se očekuje od nekog ko je istinski obraćen, izvan je svakog dosega – ljudskog dosega. Jedino se u Bogu nalazi snaga da budemo slični Njemu. Biti svakodnevno sa Isusom, razumeti Bibliju, moliti se s verom i imati božansku mudrost – sve se to događa jedino kroz Njega. „I daću vam novo srce, i nov ću duh metnuti u vas, i izvadiću kameno srce iz tijela vašega, i daću vam srce mesno. I duh svoj metnuću u vas, i učiniću da hodite po mojim uredbama i zakone moje da držite i izvršujete“ (Jezekilj 36,26.27). Bekstvo iz kaveza ovog sveta moguće je samo uz pomoć Svetog Duha.

**ODGOVORITE**

`1. Iz kog dela ovog skrhanog sveta treba da pobegnete?`

`2. Kako možete izbeći pokušaj da pobegnete na svoju ruku?`

`3. Da li verujete da će vam Bog doneti istinsku slobodu?`

_Majkl Ljukert, Meridian, Misisipi, SAD_
