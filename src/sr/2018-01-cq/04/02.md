---
title:  Smanjivanje
date:   21/01/2018
---

**DOKAZ** (Jakov 1,21)

Postoji pokret koji u Sjedinjenim Državama sve više dobija na popularnosti, a naziva se „pokret za manju kuću“. Ljudi koji postaju deo toga, prodaju svoje stare kuće, pa ili grade ili kupuju novu kuću koja je mnogo manja od one ranije. Neke od tih „malih kuća“ su površine ispod 200 kvadratnih metara, za četvoročlanu porodicu. Kako bi ostvarila tu promenu, porodica mora da proda, donira ili baci ogromnu količinu onoga što joj pripada. Za ono što zadrži, nova kuća iziskuje kreativnu upotrebu prostora kako bi se što bolje iskoristio.

Postoje dve glavne stvari koje se ostvaruju takvom promenom. Prvo, članovi porodice se zbližavaju, i drugo, ograničavaju posedovanje materijalnih stvari. Zbog toga ove porodice često ustanove da sada provode više vremena zajedno, i manje žele da kupuju najnovije i najveće proizvode, kao što su najnoviji TV ekrani, nameštaj i odeća. Porodice koje zagovaraju ovu promenu smatraju da su sada srećnije nego kad su živele u ogromnim kućama.

Razmislite o tome na trenutak. Kako bi izgledalo usisavati kuću od 600 kvadratnih metara u poređenju sa kućom od 200 kvadratnih metara? Kada to primenite na sitne stvari u svakodnevnom životu, dobijate mnogo više vremena za ono što je stvarno značajno. To takođe znači da je stres koji doživljavate brinući se o kući i svemu što je u njoj, ili zbog držanja koraka sa najnovijim trendovima, uglavnom nestao. Zamislite duševni mir i slobodu koji dolaze kad se manje bavite nebitnim stvarima.

Kao pristavi Božjeg sveta, treba da se držimo tog obrasca. Ostavljajući po strani želju za materijalnim dobitkom, mi oslobađamo sebe da više vremena provodimo s Njim i jedan sa drugim. Jakov 1,21 kaže: „Zato odbacite svaku nečistotu i suvišak zlobe, i s krotošću primite usađenu riječ koja može spasti duše vaše.“ Ponekad, boreći se za materijalni uspeh, gubimo iz vida konačni cilj. Daleko je važnije poznavati Boga i služiti Mu nego ostvarivati svetovni luksuz i udobnost.

**ODGOVORITE**

`1. Kako možete smanjiti potrebe u svom životu? Koje vam nebitne stvari oduzimaju suviše vremena i energije?`

`2. Kad biste mogli da okusite slobodu koja dolazi kad se rasteretite nebitnih stvari – kakav bi to ukus bio? Da li osećate glad za takvim ukusom?`

_Šon Hanson, Meridian, Misisipi, SAD_
