---
title:  Kako mogu da vam pomognem?
date:   24/01/2018
---

**PRIMENA** (Matej 19,26; 20,27.28; Rimljanima 14,12)

Poslednjih nekoliko godina ne nosim više jednu plavu majicu. Nije bila iscepana. Nije bila isflekana, nije bila ni suviše velika ni mala. Problem se ogledao u tome što je to bila Volmart majica. Izgledalo je da skoro svaki put kad idem tamo da kupujem, neko počne da mi postavlja pitanja, kao ono koje sam imao odštampano na leđima. „Kako mogu da vam pomognem?“ „Da li znate gde je _____?“ Smatrajući da je i to deo mojih dužnosti kao dobrog pristava finansijskih sredstava koja je Bog obezbedio za moju porodicu, pokušavam da uštedim novac kupujući u prodavnicama sa nižim cenama, ali počeo sam da mislim da ću možda otići u krajnost pokazujući ljudima gde je ono što traže, jer sam tamo odveć često.

To me je ipak nateralo na razmišljanje. „Nije li to zapravo služba pristava? Nesebičnost?“ „Svet“ bi želeo da kažemo: „Kako mogu da pomognem sebi? Kako da izvučem najveću korist?“ Ako prestanemo da postavljamo takva pitanja, to će nas osloboditi da bismo mogli živeti praktičnim svakodnevnim životom i govoriti: „Kako vam mogu pomoći da upoznate mog Isusa?“ U našim mislima će se sasvim nesvesno javljati pitanje: „Kako vam mogu pomoći?“

Uložite vreme u razvoj zdravih odnosa. Vreme je jedan od najvrednijih resursa koje imamo, ali je konačno. Odveć je lako dopustiti da u životu budemo uhvaćeni u zamku da se sve okreće oko nas samih. Pronađite pojedince na čiji život možete uticati u pozitivnom smislu i usredsredite se na njih.

Analizirajte svoje navike u pogledu sveukupnog zdravlja, zasnovane na ovom pitanju. Kad je bilo koji aspekt našeg zdravlja – mentalni, fizički, emocionalni – izvan ravnoteže, Isus neće moći uspešno da nas upotrebi da bismo bili blagoslov za one oko nas. Počnite da ovu oblast posmatrate kao Božji dar, a ne kao nešto što radite samo za sebe. Ovo postaje još bitnije ako stupite u brak i osnujete porodicu.

Donosite takve odluke u pogledu finansija da to bude nekome na blagoslov. Prvi članovi adventističkog pokreta živeli su životom kakav većina od nas ne može ni da zamisli. Bili su krajnje skromni, i to ne samo da bi uštedeli nego da što više sredstava ulože u delo kako bi se ubrzao Isusov povratak. Da li i mi imamo isti žar? Šta nam o tome govore naše navike u vezi sa trošenjem novca?

Imajte na umu da je Bog kome služimo Bog koji nema granica. Suviše često nismo voljni da mu predamo sva svoja sredstva na upravljanje, zato što mislimo da je izvor ograničen. Nastojte da Ga vidite onakvim kakav On jeste – kao Onoga kroz koga „je sve moguće“ (Matej 19,26).

**ODGOVORITE**

`1. Koje su neke od situacija kada ste bili ograničeni u svojim mogućnostima da nešto učinite, zato što pristavsku službu niste obavljali kako treba?`

`2. U kojim oblastima svog života imate ubeđenje od Boga da vam je neophodna Njegova pomoć da kao pristav razvijete bolju službu?`

_Karl Ljukert, Meridian, Misisipii, SAD_
