---
title:  Izbeći puteve ovoga sveta
date:   20/01/2018
---
> <p>Stih za pamćenje</p>
> »Neće pomoći bogatstvo u dan gnjeva, a pravda izbavlja od smrti... Ko se uzda u bogatstvo svoje, propašće; a pravednici će se kao grana zelenjeti.« (Priče Solomunove 11,4.28)

**Pristavska služba – Nije li to više od novca?**

**UVOD** (Psalam 50,10; 119,11)

Kad razmišljate o izrazu „pristavska služba“, koje se predstave javljaju u vašem umu? Ako ste poput mene, prva stvar koja mi pada na pamet jeste novac. Često čujemo kako treba da budemo pristavi svojih finansija, ali služba pristava obuhvata mnogo više. Prema onlajn rečniku Merriam-Webster, definicija pristavske službe glasi: „Aktivnost ili posao koji obuhvata zaštitu nečega ili odgovornost za nešto.“<sup>1</sup> Ako prihvatimo tu ideju, postoje mnoge stvari vredne da se o njima brinemo ili da ih štitimo.

Kad provodite vreme štiteći ono što je za vas vredno, to je znak da se ozbiljno starate za tu stvar ili osobu. Stavimo sada pristavsku službu u kontekst našeg odnosa sa Bogom. Psalam 50,10 kaže: „Jer je moje sve gorsko zvijerje, i stoka po planinama na tisuće.“ Bog već poseduje sve, i to će nam dati kako bude smatrao da je za nas najbolje. Naš posao je da se staramo o svemu što nam On daje. U 1. Mojsijevoj nam se kaže da smo stvoreni po Božjem obličju. A pošto smo stvoreni po Božjem obličju, onda to znači da treba da ispoljavamo i Njegov karakter. Od svih stvari za koje smo zaduženi kao pristavi, najznačajnija je da budemo dobri pristavi Božjeg karaktera.

Kad zastanem da razmislim o tom važnom konceptu, setim se Psalma 119,11. Tu stoji: „U srce svoje zatvorio sam riječ tvoju da ti ne griješim.“ A da bih bio dobar pristav Božjeg karaktera, treba zapravo da shvatim šta Božji karakter obuhvata. Da bih to ostvario, moram da provodim vreme čitajući Božju Reč, jer se u njoj otkriva Njegov karakter. Mi smo pozvani da ispoljavamo Božji istinski karakter nasuprot sotoninim pokušajima da ga diskredituje; to je razlog zašto je tako bitno da razumemo kako smo pozvani da predstavljamo Njegov karakter i kakav je u stvari Njegov karakter. Ako smo načinjeni prema Božjem liku, onda se Božji karakter tako pokazuje da ga svi vide. Prema tome, pitanje glasi: Kakav je Božji karakter i kako mi postajemo dobri pristavi tog karaktera?

Tačno je da mi treba da budemo dobri pristavi svog vremena i novca, ali Bog od nas traži da budemo više od pristava materijalnih stvari; stoga ćemo ove sedmice istražiti kako da budemo dobri pristavi Božjeg karaktera u svim aspektima života.

_Britni Džejms, Meridian, Misisipi, SAD_

<sup>1</sup>	Merriam-Webster, s.v. „stewardship“, accessed October 17, 2016, https://goo.gl/fF77wT.
