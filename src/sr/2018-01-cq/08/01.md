---
title:  Uticaj desetka
date:   17/02/2018
---

> <p>Tekst za pamćenje</p>
> »Ne znate li da oni koji čine svetu službu od svetinje se hrane, i koji oltaru služe s oltarom dijele? Tako i Gospod zapovijedi da oni koji Jevanđelje propovijedaju od Jevanđelja žive.« (1. Korinćanima 9,13.14)

**Dajem sve što imam**

**UVOD** (Luka 21,1-4)

Dženifer je bila samohrana majka dvogodišnje devojčice Mie. Radila je u lokalnoj bakalnici u jednom malom gradu u Kanzasu. Teško se dolazilo do novca, i pošto bi platila stanarinu i kupila namirnice za sebe i Miu, Dženifer bi ustanovila da nema dovoljno novca za benzin. Šta je mogla da uradi?

Crkva se nalazila u neposrednoj blizini i subotom bi Dženifer zajedno sa Miom pešice otišla u Subotnu školu i na bogosluženje. Jedne subote za vreme bogosluženja, Dženifer je čula poziv na davanje sredstava. U jednom afričkom selu ljudima i ženama bio je potreban novac za crkvu. Moleći se s tim u vezi, Dženifer je otvorila Bibliju i zapazila stihove Luka 21,1-4. Jedva je mogla da poveruje šta je ta žena iz Biblije učinila.

Dženifer je znala da je pastor u svojim propovedima govorio o desetku. Kako da ona da desetak? Jedva je imala da stavi na sto nešto za jelo. „Gospode“, kazala je, „molim Te da mi daš vere. Iskoristiću novac koji sam ostavila za namirnice da bih dala desetak. Molim te da pronađeš način da kupim potrebne namirnice i platim benzin za kola. Amin.“

U subotu, Dženifer je dala Bogu desetak iako je za to upotrebila sav novac predviđen za životne namirnice. U ponedeljak, Dženifer su pozvali sa posla nudeći joj mesto upravnika. Dženiferina plata se više nego udvostručila i sada je imala dovoljno da kupi namirnice, puno benzina za kola, a preostali novac štedela je za ostale potrebe.

Da li vidite sebe u Dženiferinom položaju? Da li osećate da ste dajući desetak dali sve što imate? Ili se bojite da zbog desetka koji dugujete Bogu nećete moći da zadovoljite sopstvene potrebe? Šta zapravo znači davati desetak i koja je njegova svrha? Kako će vas Bog blagosloviti za davanje desetka i kakve veze vera ima s tim?
U pouci za ovu sedmicu saznaćemo koja je svrha desetka, šta je u stvari misija davanja desetka, o sabiranju sredstava, kao i o desetku i spasenju verom.

_Ešli Vagner, Njujork, Njujork, SAD_
