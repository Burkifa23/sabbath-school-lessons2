---
title:  Najveći i najvažniji blagoslov
date:   20/02/2018
---

**SVEDOČANSTVO** (Matej 3,8-10)

„Poseban sistem davanja desetka bio je zasnovan na načelu koje je trajno kao i Božji zakon. Taj sistem odvajanja desetog dela predstavljao je blagoslov za Jevreje, inače im ga Bog ne bi dao. On će isto tako biti blagoslov za one koji ga se drže do kraja vremena.“<sup>1</sup>

„Stvorivši u Edemu prekrasna stabla svakojakog voća prijatnog za gledanje i dobrog za jelo, Gospod je Adamu i Evi rekao da slobodno uživaju sve to izobilje Njegovih darova. Ali je učinio jedan izuzetak. Plodove sa drveta poznanja dobra i zla  nisu smeli da jedu. To stablo Bog je izdvojio kao stalni podsetnik da je On vlasnik svega što postoji. Na taj način pružio im je priliku da savršenom poslušnošću Njegovim zahtevima pokažu svoju veru i poverenje u Njega.

Slično je i sa Božjim zahtevima upućenim nama. Svoja blaga u materijalnim i finansijskim sredstvima On stavlja u ruke muškaraca i žena, ali zahteva da od toga verno odvajaju desetak za potrebe Njegovog dela. On zahteva da se taj deo uloži u Njegovu riznicu. To treba vratiti Njemu kao Njegovu svojinu; to je sveto i treba da se upotrebi za svete ciljeve – za izdržavanje onih koji poruku spasenja nose u sve krajeve sveta. Taj deo On zadržava za sebe, kako bi – zahvaljujući stalnom prilivu sredstava u Njegovu riznicu – svetlost mogla da se odnese i onima koji su blizu i onima koji su daleko. Izvršavajući verno i savesno ovaj Njegov zahtev, mi priznajemo da sve zaista pripada Bogu.“<sup>2</sup>

„Zahtevi Božji treba da nam budu na prvom mestu. Mi ne izvršavamo Njegovu volju ako Mu posvećujemo tek ono što nam je preostalo od naših prihoda pošto smo zadovoljili sve svoje zamišljene potrebe. Pre nego što upotrebimo ijedan deo svoje zarade, treba da odvojimo i prinesemo Gospodu deo koji Njemu po pravilu pripada. U starozavetno vreme na oltaru su u znak zahvalnosti Gospodu neprekidno spaljivane žrtve paljenice, čime se simbolično ukazivalo na čovekove beskrajne obaveze prema Bogu. Ako smo uspešni i napredni u svojim zemaljskim poslovima, to je zato što nam Bog daje svoj blagoslov. Jedan deo svojih prihoda treba da podelimo sa siromašnima, a veći deo treba priložiti za potrebe dela Božjeg. Kada vratimo Gospodu ono što po pravilu pripada Njemu, na onome što preostaje za našu upotrebu biće Njegovo odobravanje i Njegov blagoslov. Ali kad čovek zakida Boga zadržavajući ono što Mu pripada, prokletstvo neizbežno dolazi na sve.“<sup>3</sup>

**ODGOVORITE**

`1. Ako odvajanje desetka treba da bude blagoslov, zašto je ponekad teško dati?`

`2. Koji su neki od načina na koji ste bili blagosloveni zahvaljujući vernosti u davanju desetka?`

_Ešli N. Vagner, Čatanuga, Tenesi, SAD_

<sup>1</sup> Ellen G. White, Counsels for the Church, p.279.

<sup>2</sup> Ellen G. White, Testimonies for the Church, vol. 6, p. 386.
