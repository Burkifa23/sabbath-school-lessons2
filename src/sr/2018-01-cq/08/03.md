---
title:  Vrata koja vode u opravdanje
date:   19/02/2018
---

**LOGOS** (1. Mojsijeva 14,18-20)

Prinosi i žrtve Bogu postojali su još od stvaranja, ali je davanje desetka otpočelo sa Avramovim darom Melhisedeku. U Svetom pismu nema naznake da je sveštenik tražio deseti deo od Avrama. Bog je Avrama blagoslovio u bici protiv daleko jačih neprijateljskih snaga, i Avram je to sigurno prepoznao. Zatim, u blagoslovu koji je izrekao sveštenik, Bog je opisao odnos kakav je On video između Avrama i sebe. I jedna i druga strana imala je koristi od tog odnosa. To je trebalo da bude večna veza između Davaoca svih dobrih darova i onoga koji vraća deseti deo. Od tog tajnovitog početka, desetak se temeljio na već primljenim blagoslovima i na Božjem planu da na nas izlije više blagoslova nego što možemo da primimo. U nekim slučajevima, to može podrazumevati materijalnu nagradu, ali je stvarni dar večnost.
Ovo ne znači da je desetak stvar puke razmene. Nije u pitanju automatizam – „daš desetak i dobiješ propusnicu za nebo“. Umesto toga, samo zahvalno srce koje je svagda ispravno pred Bogom i prirodno čezne da Ga proslavi darom desetka, predstavlja srce spremno za nebo.

**Rimljanima 4,1-5**

Nema materijalnog dara za koji ne možemo naći bankovni račun (Malahija 3,10). Sigurnost banaka može biti neizvesna, i svako posedovanje materijalnih dobara podložno je gubitku. Ali Bog ne daje samo prolazne darove. Čini se da ne postoji nikakvo očekivanje od strane sveštenika što se tiče darova. Davanje desetka nije stvar dela, već obožavanja. Bog i Avram već su pripadali zajedništvu prožetom uzajamnim divljenjem – to se jasno videlo iz sveštenikovog blagoslova.
Avram je već verovao Bogu, i bilo mu je blisko Njegovo ispunjenje obećanja. Ta vrsta proaktivnog verovanja i jeste vera, a ta vera je u Avramu rasla i prelivala se u vidu davanja desetka od ratnog plena. Bog je dao Avramu pobedu i ogromno blago. Sve što je Avram imao po povratku iz rata bio je dar od Boga. U veri, Avram je dao Bogu (preko Melhisedeka) prinos kao izraz zahvalnosti što ga je Bog upotrebio da oslobodi ljude iz Sodoma od njihovih napadača. „Vjerova Avram Bogu, i primi mu se u pravdu“ (Rimljanima 4,3).

Bog je dodelio, ili dao Avramu pravednost. On je opravdao Avrama. Čovek je bio pokriven Božjom pravdom i vraćen u stanje sličnosti sa Bogom, kao prilikom stvaranja. Bio je spreman za nebo. Spontano davanje desetka bio je jednostavno spoljni znak vere koja se nalazila u Avramovom srcu.

**Jeremija 17,7.8**

Poverenje se stiče kad imamo dovoljno prethodnog iskustva sa nekom osobom, i kad znamo da su obećanja ispunjena. U takvom slučaju, nema razloga da se pretpostavi da će u budućnosti biti drugačije. To je ono što pruža nadu. Otuda se i drugi Hristov dolazak naziva blaženom nadom. Sva starozavetna obećanja o Isusovom rođenju i životu su se ispunila. Njegovo stradanje i smrt uveravaju nas da Bog stvarno misli ono što kaže o uništenju greha i našem spasenju. Njegovo vaskrsenje dokazuje da On ima silu da učini sve što je rekao da će učiniti. Ništa ne bi moglo da ulije više pouzdanja. Ništa ne može da pruži veću nadu.

Stihovi Jeremija 17,7.8 stoje naporedo sa stihovima Jeremija 17,5.6. Oni upozoravaju da pouzdati se u čoveka znači doživeti kletvu razočaranja u budućnosti, kao i skrenuti pogled sa Onoga koji nam jedini može dati istinsku nadu. Nije da čovek nikada nikome ne može verovati, nego jednostavno niko ko greši ne može biti u potpunosti dostojan poverenja. Naše namere mogu biti izvrsne, ali upravo u tome leži problem. Stih 9 nas podseća da naše najbolje namere može poništiti naše sopstveno prevarno srce. Vraćamo se na potrebu koju imamo da pronađemo stvarnu nadu, a tu potrebu Bog mora znati ako se istinski pouzdamo u Njega i predamo Mu se. Davanje desetka koje je vid obožavanja, bez zahteva i očekivanja, pokazuje da se možda bližimo blagoslovu koji vodi opravdanju. Ako možemo biti pošteni pred sobom, to je možda znak za proveru da li se nalazimo na stazi ka nebu.

**1. Mojsijeva 28,22**

Kad je Jakov bežao od Isava i u viziji sagledao lestvice koje sežu ka nebu, dobio je obećanje da će zemlja na kojoj se odmara biti data njemu i njegovom potomstvu. Deo tog obećanja koji je iznedrio nadu u Jakovljevom srcu, glasi: „Jer te neću ostaviti dokle god ne učinim što ti rekoh“ (1. Mojsijeva 28,15). Kao znak podsećanja na to obećanje, Jakov je podigao jedan stub i nazvao to mesto Božjom kućom. Bio je to simbol nečeg mnogo većeg i značajnijeg. Isto tako, dom Božji, bez obzira koliko je veličanstven, može postati simbol Svemoćnog, silnog, velikog Boga. Bilo je to obožavanje, kao i obećanje vernosti u davanju desetka Bogu.

**ODGOVORITE**

`1. Ako sam veran u davanju desetka, da li to činim kao da je u pitanju obožavanje, ili pak zato što se to zahteva? Da li odvajam deseti deo da bih dobio blagoslove, ili je to prirodan izraz ljubavi i poverenja prema Bogu, i nade da Isus dolazi mene radi?`

`2. Ukoliko nisam veran u desetku, da li mislim da će Bog razumeti moje okolnosti i da će moja druga dela nadoknaditi to što nemam dovoljno pouzdanja u Njega?`

_Gari R. Vagner, Junion Springs, Njujork, SAD_
