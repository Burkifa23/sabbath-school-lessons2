---
title:  To je vaš izbor
date:   18/02/2018
---

**DOKAZ** (1. Mojsijeva 14; 5. Mojsijeva 14,22-24; 26; 4. Mojsijeva 18,21; 24)

Bog je ljudskim bićima dao slobodu izbora. On ne želi da ga Njegova deca slede iz straha ili obaveze. Naprotiv, On nam dozvoljava da biramo, dobro ili loše.
Posle terorističkog napada na Sjedinjene Države septembra 2001. godine, došlo je do dramatičnog pada iznosa desetka kod američkih hrišćana. Istraživačka grupa Barna izvestila je da samo tri posto odraslih Amerikanaca odvaja deseti deo od svojih prihoda. U poređenju sa osam posto davanja desetka na prihod pre napada, ovo je predstavljalo umanjenje od 62 posto.

Oni pojedinci koji su odlučili da prestanu sa davanjem koristili su slobodu izbora koju im je Bog dao.

Za hrišćane, primer desetkovanja dosledno se prikazuje kroz celo Sveto pismo. Najraniji primer je priča o Avramu posle njegove pobede u bici i oslobađanja sinovca Lota. Avram je došao Melhisedeku i dao mu deseti deo od svega što je zaplenio. Avram je priznao da ga je Bog blagoslovio time što mu je dragovoljno vratio jedan deo.
U 4. Mojsijeva 18, Bog je Mojsiju dao uputstvo da Izraelci treba da daju desetak kako bi pomogli u izdržavanju Levita, jer su ovi obavljali dužnost narodnih sveštenika.

Verni Jevreji davali su tri odvojena desetka – godišnji (4. Mojsijeva 18,21), godišnji za praznik (5. Mojsijeva 14,22-24), i trogodišnji desetak (5. Mojsijeva 26).
Hrišćani nisu jedina grupa koja daje deseti deo svog prihoda. Postoji dokaz da su i druga neka društva imala davanja slična desetku tokom istorije. Nehrišćanske vlade i narodi kao Navuhodonosorov Vavilon, Grci, Feničani, Rimljani i Arabljani – svi su zahtevali deo prihoda od svojih podanika za njihove bogove.

Rana crkva očekivala je od svih hrišćana da daju desetak. To nije bilo nešto između pojedinca i Boga. Naprotiv, zahtev za davanjem bio je uvršćen u kanonski zakon za vreme Sinoda u Makonu. Kasnije, na Koncilu u Trentu, crkva je ograničila slobodu pojedinca što se tiče davanja. Član Katoličke crkve koji bi odlučio da ne daje bio bi ekskomuniciran.

Evropa posle reformacije imala je vlade koje su sakupljale obavezan desetak za crkve. Pojedinac u tom pogledu nije imao slobodu izbora. Vlada je tražila i narod je plaćao.

Kao adventistički hrišćani, vi imate izbor da čitate biblijske dokaze o davanju desetka. Za razliku od hrišćana u drugim vremenima i na drugim mestima,od vas se ne zahteva da dajete obavezni desetak.

Vi možda niste kao Avram zadobili fizičku pobedu u ratu. Umesto toga, Bog vas neprestano podržava u svemirskom ratu. On je pobedio u ratu i obećava da će ići sa vama dok se svakodnevno suočavate sa izazovima zlog neprijatelja koji nastoji da vas uništi.

Dosledno davanje desetka pokazuje da smatramo da je Bog veran svojim obećanjima. Ima li boljeg načina da kažemo: „Dao si mi slobodu izbora. Uzdam se u tebe, Bože, i to dokazujem svojim životom, finansijama i svim ostalim.“

**ODGOVORITE**

`1. Opišite svoja osećanja kad bi se od vas zahtevalo da dajete obavezan desetak. Kako bi to uticalo na vaše shvatanje Boga?`

`2. Porazgovarajte o tome zašto je davanje desetka čin koji nam Bog dopušta da izaberemo, pre nego da se to od nas zahteva. Kako to utiče na vaš čin davanja desetka?`

_Dina Bartel-Vagner, Kolidždejl, Tenesi, SAD_
