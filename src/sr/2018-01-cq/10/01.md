---
title:  Uloga pristavske službe
date:   03/03/2018
---

> <p>Tekst za pamćenje</p>
> »Jer Bog nas ne dozva na nečistotu, nego u svetost.« (1. Solunjanima 4,7)

**Trougao pristavske službe**

**UVOD** (Kološanima 1,16-18)

Rečnik Merriam-Webster definiše pristavsku službu kao „brižljivo i odgovorno upravljanje onim što je povereno nečijoj brizi.“<sup>1</sup> Kad počnemo da hodamo sa Bogom, mi postajemo Njegovi verni pristavi, spremni da žive preobraženim životom. Kao vernim pristavima, Bog nam je podario razne materijalne, ljudske i finansijske resurse.

Razmišljajmo o pristavskoj službi kao o jednom trouglu, pri čemu se Bog nalazi u gornjem uglu a hrišćani i resursi u osnovi tog trougla. Bog verno obezbeđuje ono što nam treba i daje nam Svetog Duha da usmeri naše puteve i informiše nas pri donošenju odluka, kako bismo mudro koristili Njegove darove. Još od sedmice stvaranja, Bog je čoveku dao odgovornost da bude pristav (1. Mojsijeva 1,28).

Međutim, kad je došao greh, on je poremetio prvobitni plan, i čovek je  izgubio silu koju mu je Bog dao da bude dobar pristav. Ipak, nije sve bilo izgubljeno jer je Bog odlučio da ponovo uspostavi prvobitni poredak preko svog Sina Isusa Hrista. Naše shvatanje pristavske službe, kao Hristovih sledbenika, uključuje saznanje da je On u središtu našeg života a da se resursi nalaze oko nas.

Bog nam velikodušno daje i želi da ta sredstva upotrebimo za unapređenje Njegovog carstva. Taj cilj možemo postići kad prihvatimo cenu učeništva. Mi biramo da sledimo Hrista, mi smo poslušni Njegovoj Reči, bez obzira na preovlađujuće okolnosti. Kao hrišćanski učenici, mi doživljavamo promenu srca i uma kako bismo sebe predali Gospodu.

Hrišćanska pristavska služba je deo reformisanog načina života u kome mi prepoznajemo Boga kao izvor našeg života, slobode i svega što posedujemo. Ta služba je više od odgovorne upotrebe materijalnih i ljudskih resursa. Ona prevazilazi plemenito davanje naših talenata, vremena ili blaga. Ona ima silu da preoblikuje naše shvatanje načina života i da nam pomogne da se povinujemo onome što Davalac života i resursa želi da činimo.

Ono što kao hrišćanski pristavi možemo da činimo jeste da primimo Božje darove, da ih odgovorno koristimo, da ih delimo s ljubavlju i vratimo ih Bogu radi unapređenja Njegovog carstva. Dejvid Livingston je jednom rekao: „Ono što imam ili mogu da posedujem ima vrednost samo u odnosu na carstvo Božje. Ako bilo šta može da unapredi interese tog carstva, to ću dati ili sačuvati samo ako ću time najviše doprineti slavi Onoga kome dugujem sve svoje nade sada i u večnosti.“2
Ove sedmice, saznaćemo nešto više o ulozi pristavske službe u našem životu kao hrišćana.

_Mark Gift, Najrobi, Kenija_

<sup>1</sup>	Merriam-Webster, s.v. „stewardship“, accessed October 17, 2016, https://goo.gl/eFR7fY.

<sup>2</sup>	David Livingston, „Stewardship“, accessed October 17,2016, https://goo.gl/E64pTQ.
