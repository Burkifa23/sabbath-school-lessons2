---
title:  Unutar hrišćanske pristavske službe
date:   05/03/2018
---

**LOGOS** (1. Mojsijeva 6,13-18; Matej 24,37; Marko 10,45; Jovan 14,6; 17,17; 2. Korinćanima 6,1-4; Filibljanima 4,13; 3. Jovanova 1,3; Otkrivenje 14,6-12)

**Hristos je začetnik pristavske službe** (Marko 10,45; 2. Korinćanima 5,17; Filibljanima 2,9-11)

Ako hoćemo da živimo kao hrišćani, treba da sledimo Hristov primer. Polazeći od toga šta govorimo i činimo pa sve do načina na koji živimo, Hristos bi trebalo da bude naša referentna tačka. To nam jasno predočava  da je pristavska služba zapravo hrišćanski način života. Zahvaljujući službi pristava moguće je zadobiti duše za Hrista. To zavisi od načina na koji se odnosimo prema ljudima u crkvi i izvan crkve, od toga šta jedemo i pijemo, od aktivnosti kojima se prepuštamo i mnogih drugih faktora.

Pavlova poslanica Filibljanima potvrđuje da se Hristos ponizio i podneo bol i patnju da bi se ljudski rod mogao pomiriti sa Bogom. Hristos je most kojim idemo do carstva Božjeg. Prema tome, trebalo bi da Mu se potčinjavamo kao svom Gospodu i Spasitelju u svemu što činimo. Uloga pristavske službe u nama jeste da nam pomogne da prepoznamo Hristovo delo u nama, i da svoju imovinu i sredstva upotrebimo da Njega uzdignemo i dopustimo da On blista u našem životu. To je u skladu sa onim što je car Solomun činio kada je veliki deo svojih sredstava upotrebio za izgradnju i opremanje Božjeg hrama (1. O carevima 7,13-51).

Prvi korak u hrišćanskoj pristavskoj službi sastoji se u prihvatanju Hrista u svom životu. To nam može pomoći da svet i sebe sagledamo iz drugačije perspektive. Mi možemo upravljati svojim vremenom i talentima na drugačiji način i koristiti svoje mogućnosti da unapredimo Hristovo delo. U suštini, hrišćanska služba pristava predstavlja odraz rukovođenja prožetog služenjem, u čemu nam je Hristos najbolji uzor (videti Marko 10,45).

**Kao pristavi moramo hodati u istini** (Jovan 14,6; 17,17; 3. Jovanova 1,3)

Biti pristav u stvari znači biti istinoljubiv. U Dela 5,1-11, Ananija i Sapfira umrli su zato što su bili neiskreni prema Bogu. To bi trebalo da posluži kao pouka svim hrišćanima, naime, da Bog vidi naše srce. U mnogim slučajevima, mi lažemo Boga povodom toga kako trošimo svoje vreme i kako upravljamo ostalim resursima koji su nam na raspolaganju.

Da bismo sačuvali svoje zvanje hrišćanskih pristava, moramo hodati u istini, a Hristos je osnovni razlog za to. Biblija potvrđuje da je Isus put, istina i život (Jovan 14,6). Sledstveno tome, hodati u istini kao hrišćanski pristav znači slediti Hrista. Jovan to naglašava kad kaže: „Obradovah se vrlo kad dođoše braća i posvjedočiše tvoju istinu, kako ti u istini živiš“ (3. Jovanova 1,3).

Mada Jovan upućuje poslanicu jednom posebnom starešini, pouka koju izvlačimo iz poslanice glasi da je hodanje u istini podjednako važno i danas kao što je bilo u vreme apostola Jovana. U molitvi za svoje učenike, Hristos je pomenuo da Njegovi učenici, pošto Ga upoznaju, dolaze do saznanja da sve pripada Bogu. Učenici su pristavi i njihov način života i postupci trebalo bi da druge ljude vode Hristu.

**Opomena na koju valja obratiti pažnju** (1. Mojsijeva 6,13-18; Matej 24,37; 2. Korinćanima 6,1-4; Otkrivenje 14,6-12)

Bog je uvek otkrivao svoja obećanja onima koji drže Njegove zapovesti. U Otkrivenju 14,6-12 poruka je jasna, onakva kako su je objavila tri anđela. Prvi anđeo govori o širenju večnog Hristovog evanđelja. To je jedan od prevashodnih ciljeva hrišćanskih pristava. Budući da imamo na raspolaganju vreme, znanje, veštine i ostala sredstva, Bog od nas očekuje da objavljujemo dobru vest o Njegovom carstvu u onim mestima do kojih ona još nije doprla.

Drugi anđeo upozorava na uništenje grešnog carstva. To se događa kad evanđelje dosegne do svakog plemena, rase i naroda. Bezbožnost Vavilona, o kojoj pisac Otkrivenja govori u ovom odlomku, odražava grešno stanje našeg sveta.

Treći anđeo glasno objavljuje ljudima opomenu da se nikada ne prepuštaju onome što na bilo koji način umanjuje Božje dostojanstvo. Ako pošto smo čuli vesti prvog i drugog anđela, uporno ostajemo obožavatelji idola i gajimo grešnu prirodu ovog sveta, onda ćemo se suočiti sa Božjim gnevom. Vesti trojice anđela obezbeđuju osnovu na kojoj svaki hrišćanski pristav treba da funkcioniše. Ako volimo Boga, držaćemo Njegove zapovesti i objavljivati Njegovu ljubav širom sveta. Upravo zato treći anđeo zaključuje: „Ovdje je trpljenje svetijeh, koji drže zapovijesti Božije i vjeru Isusovu“ (Otkrivenje 14,12).

**Hrišćanski pristavi prigrliće svetost** (Jevrejima 9,14; 1. Petrova 1,15.16)

Naš Otac na nebu, vlasnik svega, je svet (videti Isaija 5,16). On želi da budemo sveti tako da možemo imati udela u Njegovom carstvu. Uz grešnu prirodu koju posedujemo, ne možemo dostići nivo svetosti kakav Bog ima. Međutim, zahvaljujući spasenju koje donosi život u Hristu, možemo postati učesnici u Božjoj svetosti.
Sve dok ne dopustimo Hristu da vlada u našem životu, ne možemo stajati pred Bogom kao savršeni ljudi. Naša sposobnost da se obučemo u novi život u Hristu osposobljava nas da kao hrišćanski pristavi blistamo Njegovom svetlošću. Greh pomračuje naše hrišćansko obličje. Kad primimo Hrista u svoj život, u stanju smo da se odvratimo od uticaja greha ka svetlosti otkupljenja koju donosi Hristos. Kako Biblija kaže, krv Hristova može da nas očisti od mrtvih dela da bismo služili živom Bogu (Jevrejima 9,14). Kad prihvatimo načelo svetosti, možemo smelo reći da je sve moguće kroz Hrista koji nas vodi (Filibljanima 4,13). To bi danas trebalo da bude cilj svakog hrišćanskog pristava.

**ODGOVORITE**

`1. Šta znači „hodati u istini“ kad je reč o pristavskoj službi?`

`2. Kako nam tri anđeoske vesti pomažu da razumemo svoju ulogu hrišćanskih pristava?`

`3. Zašto ne možemo biti dobri pristavi ako se Hristos ne nalazi u centru svega što činimo?`

_Toni Filip Oreso, Najrobi, Kenija_
