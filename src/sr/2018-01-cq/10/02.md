---
title:  Pristavska služba šire sagledana
date:   04/03/2018
---

**DOKAZ** (Otkrivenje 14,7)

Za mnoge ljude, čak i za hrišćane, pristavska služba tiče se ličnog života. Ljudi brinu o tome kako da žive u okviru svojih sredstava, kontrolišu dug ili prate svoje troškove. Drugi pak pristavsku službu vide samo kao davanje desetaka i darova.

Iako takve aktivnosti predstavljaju znatan procenat pristavske službe, bitno je da hrišćani znaju da ona nadilazi lični život. Psalmista je otkrio tu istinu pre mnogo godina i zapisao: „Gospodnja je zemlja i što je god u njoj, vasiljena i sve što živi na njoj. Jer je on na morima osnova, i posred rijeka utvrdi je“ (Psalam 24,1.2).

Bog, začetnik pristavske službe, je svet i veran. On prenosi to svojstvo onima koji biraju da Mu služe u duhu i istini (Jovan 4,24). Kroz Isusa Hrista, mi dolazimo do poznanja svetosti i vernosti našeg Boga. U Bibliji, Pavle piše Timotiju da je Bog otkrio svoju svetost preko Isusa Hrista, „koji raskopa smrt, i obasja život i neraspadljivost jevanđeljem“ (2. Timotiju 1,10).

Kad priznamo da je Bog vlasnik svega što imamo, uključujući i naš život, u stanju smo da upravljamo resursima u skladu sa Njegovom vizijom i vrednostima. To nas podseća na činjenicu da odnos koji imamo prema resursima i imovini nije stvar vlasništva. Umesto toga, mi smo samo pristavi sredstava i svojine na našem raspolaganju. Kao Hristovi sledbenici, trebalo bi da na službu pristava gledamo iz te perspektive.

Kada tako postupamo, iskusićemo promenu u sagledavanju sredstava koja imamo. Shvataćemo prihod kao odgovornost – kao sredstvo za ostvarenje cilja. Razumećemo da ono što posedujemo nije ono što nas definiše, nego da to treba da koristimo na slavu Bogu. Naša davanja ne bi nikada smela biti zasnovana na tome koliko Bog želi da nam da, već koliko želi da mi zadržimo.

Hristos je naš obrazac za sveto i verno davanje (videti Jevrejima 4,14-16). Naša uloga kao pristava u ovo vreme jeste da sledimo Njegov primer u svemu što radimo i govorimo. U Njemu vidimo šta Bog želi da činimo kao verni pristavi. Njegov sveukupan život je pouka da pristavska služba nadilazi življenje od raspoloživih sredstava, vraćanje deset posto od našeg prihoda i davanje darova. Premda je sve to deo hrišćanskog načina života, ako samo to činimo, nećemo moći da se kvalifikujemo za verne hrišćanske pristave.

**ODGOVORITE**

`1. Kako nam hrišćansko razumevanje službe pristava pomaže da postanemo novo stvorenje?`

`2. Ako Bog već sve poseduje, zašto moramo da Mu vraćamo izvesna sredstva?`

`3. Kako se Hristos predstavio kao verni pristav?`

_Džejn Oreso, Najrobi, Kenija_
