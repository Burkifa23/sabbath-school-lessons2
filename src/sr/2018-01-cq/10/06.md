---
title:  Pristavska služba nam ukazuje na Hrista
date:   08/03/2018
---

**MIŠLJENJE** (Filibljanima 1,21)

Svako ima svoj stav, ali naši stavovi kao hrišćanskih pristava trebalo bi da drugima ukazuju na Hrista. Pavle piše da je njemu život Hristos, a smrt dobitak. Za većinu ljudi, smrt je razarajuće iskustvo na svakom nivou. Međutim, prema njegovim rečima, Pavle stavlja sebe u situaciju u kojoj on ima koristi od smrti. Šta to znači za sadašnjeg pristava? Iz Pavlove tvrdnje možemo izvući konkretne pouke:

Pre svega, pošto smo hrišćani, naš fokus je na Hristu u ovom životu a i u budućem. Svoje vreme, talente i ostalo što posedujemo, a sve smo dobili od Boga, trebalo bi da koristimo na blagoslov drugima i za izgradnju Njegovog carstva.

Ako idemo stopama apostola Pavla, naš zadatak će biti da oponašamo Hrista na svakom nivou i da Ga prihvatimo kao uzor u svom životu. Kad to učinimo, naše viđenje pristavske službe se menja. Mi otkrivamo da je Hristos najuzvišeniji, da je sve stvoreno Njegovom rukom i za Njega.

Mnogo puta, posebno kad je reč o davanju, većina ljudi smatra da bi samo bogati trebalo da daju. Međutim, pre nego što ispitamo šta je to bogatstvo da bismo odredili svoju sposobnost da damo, valjalo bi da najpre prebrojimo blagoslove. Pavle je znao da kao deca Davaoca sredstava i života, oni neće biti u situaciji da ne mogu da daju (1. Timotiju 6,17). Da bismo se podsetili koliko smo bogati, informacije objavljene na globalrichlist.com pokazuju da ljudi koji zarađuju prosečno 1200 godišnje spadaju u 52% najbogatijih ljudi na svetu kad je u pitanju prihod.

Čak i prema svetovnim merilima, skoro svako ima nešto da da. Međutim, poruka o bogatstvu nadilazi svetovna merila. U ovom odlomku (1. Timotiju 6,17), Pavle posmatra širu sliku – da naš Otac na nebu poseduje sve, i ako verujemo u Njega, u stanju je da nam da više nego što nam je potrebno.

Prema tome, kad je reč o blagosiljanju drugih našim sredstvima ili o unapređenju Božjeg dela na drugim mestima, uvek imamo nešto da damo. Biblija nam to potvrdjuje: „Sve mogu u Isusu Hristu, koji mi moć daje“ (Filibljanima 4,13). Kad tu silu imamo na umu, ne treba da brinemo o tome šta možemo dati. Umesto toga, trebalo bi da prihvatimo činjenicu da stvaramo blago onim što dajemo.

Kao mladi pristav, smatram sebe bogatim u mnogo čemu. Znanje o Hristu mogu da podelim na mnogo načina. Naša crkva je takođe bogata u resursima. Ako lično ne možemo da dopremo do tih mesta, to ipak možemo učiniti svojim znanjem ili drugim sredstvima.

**ODGOVORITE**

`1. Koja su neka od sredstava kojima nas je Bog obasuo, a koje možemo upotrebiti na blagoslov drugima ili za unapređenje Njegovog dela?`

`2. Osim toga što svoje vreme, talente i imovinu koristimo da unapredimo Božje delo, kako možemo njima još bolje da upravljamo?`

_Rouz Ogutu, Dagoreti Korner, Najrobi, Kenija_
