---
title:  Treba da živimo kao deca svetlosti
date:   07/03/2018
---

**PRIMENA** (Efescima 4,21-24)

Poziv da budemo hrišćanski pristavi znači potpuno preuređenje načina života. To je vest koju je Pavle uputio Efescima, preklinjući ih da svuku staru prirodu i odenu se u novu (Efescima 4,21-24).

Hrišćani u Efesu slušali su o Isusu. Saznali su za Njega od svojih hrišćanskih učitelja i samog Pavla. Otkrili su istinu zato što je sam Hristos istina (Jovan 14,6). Pavle govori Efescima da napuste svoj stari način života zato što su im oči sada otvorene. Ono što se dešavalo Efescima, dešava se i nama danas. Svaka osoba koja odluči da sledi Hrista mora otpočeti novi život s Njim.

Pre nego što upoznate Hrista, stavljate sebe u centar svega što radite. Vaše srce rađa želje, uključujući one koje vode rđavom ponašanju. Greh je sličan otrovu tako da i najmanja količina može uništiti ono što je čisto. Iz tog razloga, Pavle uporno moli hrišćane da se klone starog načina života i prihvate novi život u Hristu, koji dolazi sa novom prirodom. Tako možete steći istinsku pobožnost i sveti način življenja, što su glavni zahtevi hrišćanske pristavske službe. Biti dobar znači da ispravno postupate sa svojim bližnjima; biti svet znači da ste ispravni pred Bogom.

Mi možemo postati verni pristavi samo pošto prihvatimo novi život u Hristu, napuštajući izopačenu grešnu prirodu. Mi ostavljamo ono što nama godi i ispunjavamo srce onim što godi Hristu. Evo kvaliteta vernog hrišćanskog pristava:

Veran pristav živi Rečju Božjom (Jovan 17,7). Reč Božja je istina. Ona je Božje pismo Njegovoj voljenoj deci. Kad je čitamo, proučavamo i živimo po njoj, iskusićemo njenu silu koja menja naš život.

Veran pristav se oslanja na Hrista (Jovan 14,6). Hristos je naš primer dobrog pristava. Ako se oslonimo na Njega, znaćemo kako da upravljamo Njegovim sredstvima, da to činimo mudro i na taj način unapređujemo Njegovo carstvo.

Veran pristav će prigrliti mir i svetost (Jevrejima 12,14). Svet pruža mnogo šta što nas ometa da se usredsredimo na novi život sa Hristom. Međutim, kad prihvatimo Hrista kao svog Spasitelja, On može obezbediti nove načine kako bismo živeli s Njim drugačijim životom. Posredstvom Svetoga Duha, možemo uspostaviti mir sa svojim bližnjima i odnos svetosti sa Bogom, što je Njegova želja za Njegove verne pristave.

**ODGOVORITE**

`1. Koje biste još karakteristike vernog pristava mogli dodati?`

`2. Koja je uloga Pisma u našem pokušaju da postanemo verni pristavi?`

`3. Kako biste nekom ko nije hrišćanin pomogli da postane veran pristav?`

_Samson Ogutu, Dagoreti Korner, Najrobi, Kenija_
