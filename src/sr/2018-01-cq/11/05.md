---
title:  Ne navedi me u iskušenje
date:   14/03/2018
---

**PRIMENA**(Matej 4,3-10; Rimljanima 8,8; 1.Jovanova 2,16)

Današnja kultura snažno ističe da su naša sreća, uspeh i kvalitet života zasnovani na savršenoj slici o sebi, velikom bogatstvu i obilju iskustava kad  je reč o zadovoljstvima.

„Ljubav prema novcu i stvarima koje se mogu novcem kupiti zaista su prvi ili drugi motiv iza većeg dela naših postupaka... Mi želimo da trošimo, stičemo i kupujemo svoj put ka sreći – i to želimo odmah.“<sup>1</sup> Mogućnost da kupimo sada a platimo kasnije hrani našu želju da trenutno zadovoljimo svoju potrebu.

Istinska pristavska služba priprema nas da se borimo protiv sotoninih iskušenja i podstiče da izbegavamo trenutno zadovoljenje sopstvenih želja, a da nastojimo da udovoljimo Bogu. Evo tri koraka za savlađivanje „iskušenja“:

- Obratite pažnju. Budite krajnje pošteni u prepoznavanju i utvrđivanju idola u svom životu, koji obuzimaju vašu pažnju i troše vaše vreme, usled čega skrećete svoj pogled sa Isusa. Ne zaboravite da se istinska i trajna sreća nalazi jedino u Isusu. Zamolite Boga da vam otkrije ko ste vi u stvari u odnosu na Njega i da obelodani loše stavove koji vas navode da zadovoljenje nalazite negde drugde.
- Preuzmite kontrolu. Smelo, glasno i određeno govorite Reč kako je to Isus činio (videti Matej 4,3-10). Imajte na umu da će đavo, ukoliko mu se oduprete, pobeći (Jakov 4,7). Pronađite stihove koji se odnose na vašu situaciju i pozivajte se na Božja obećanja. Kad glasno govorite Božju Reč, to čuje ne samo Bog nego i anđeli koji zatim rade za vas (Isaija 55,10.11).
- Stupite u akciju. Poverite svoju situaciju Bogu. Posmatrajte Ga kao Izvor moći i zamolite Ga da vam pomogne. On je dovoljno veliki da se nosi sa svim okolnostima. On će vam dati snage da načinite prave izbore u dilemama s kojima se suočavate, samo ako se pouzdate u Njega umesto u svoje osećaje (videti Priče Solomunove 3,5.6). Budite zahvalni za ono što već imate. Bog će vam dati ispravnu perspektivu u vezi sa slikom o samom sebi, novcem, imovinom i iskustvima.

Ako preduzmete ova tri koraka, stavljate Boga i Njegovo carstvo na prvo mesto, zato što verujete da će vaše potrebe biti zadovoljene (Matej 6,33).

**ODGOVORITE**

`1. Šta utiče na vaše navike u pogledu trošenja?`

`2. Kad  se suočite sa situacijom koja može doneti trenutno zadovoljenje, upitajte se sledeće: (a) Koje će biti implikacije/posledice mojih postupaka? (b) Da li će to poslužiti Bogu na čast? (c) Mogu li bolje upotrebiti svoje resurse (novac, vreme, itd.) radi ostvarivanja nekog uzvišenijeg cilja?`

_Džina Miler, Notingem, Ujedinjeno Kraljevstvo_

<sup>1</sup> Adam Hamilton, Enough: Discovering Joy Through Simplicity and Generosity (Naschville, Tenn.: Abingdon Press, 2010), p. 74.
