---
title:  Naš božanski Savetnik povodom pristavske službe
date:   11/03/2018
---

**LOGOS** (1. Mojsijeva 3,6.17-19; 5. Mojsijeva 28,12-14; Priče Solomunove 14,15; 22,7; Rimljanima 13,7.8)

Nemudro zaduživanje često vodi do razornih posledica za našu karijeru, brak, decu ili imovinu. Iz ljubavi prema nama, Bog nam kroz celu Bibliju daje mudre i besplatne savete o tome kako da upravljamo svojim sredstvima. On želi da budemo dobri pristavi kad upravljamo svojim duhovnim i materijalnim resursima. On želi da živimo životom slobodnim od duga.

Jedna od definicija za pristava glasi: „Neko ko upravlja nečijom imovinom, finansijama ili domaćinstvom“. Pristavska služba je aktivnost pristava a zasnovana je na odnosu poverenja.

Sveto pismo kaže: „Podajte dakle svakome šta ste dužni; kome dakle porezu, porezu; a kome carinu, carinu; a kome strah, strah; a kome čast, čast. I ne budite nikome ništa dužni osim da ljubite jedan drugoga; jer koji ljubi drugoga zakon ispuni“ (Rimljanima 13,7.8).

**Nepoštovanje Božjih saveta vodi nemudrom uzimanju zajma i trošenju**

Božji plan je uvek bio da Njegov narod bude uspešan i bogat što se tiče duhovnih i materijalnih dobara. Pod Njegovim mudrim nadzorom, oni treba da svedoče o Njegovoj oplemenjujućoj blagodati svetošću svog karaktera (videti 3. Mojsijeva 19,2; Matej 5,48); o blagoslovima zdravlja (videti  2. Mojsijeva 15,26; 5. Mojsijeva 7,13.15); o nadmoćnom intelektu, što je rezultat saradnje sa zakonima tela i uma; i o veštini u takvim delatnostima kao što su obrada zemlje i izrada raznih umetničkih predmeta (videti 2. Mojsijeva 31,2-6; 35, 33.35; 5. Mojsijeva 7,13; 28,2-8; Malahija 3,8-11). Uzimanje u zajam i trošenje preko svojih mogućnosti, kao i propust da se dug isplati predstavlja znak da Božji narod ne sledi Njegove savete o dobroj pristavskoj službi i ne prima blagoslove kojima On želi da ih obaspe (videti 5. Mojsijeva 28,43-45; Propovedik 5,5; 8,6.7). Bog je obećao pomoć i blagoslov onima koji se pouzdaju u Njega i slede Njegove savete (videti 1. Korinćanima 10,13). Oni koji odbacuju Božje savete i pomoć biće u opasnosti da dopadnu siromaštva i sramote (videti Priče Solomunove 13,18).

**Dobri pristavi se ne odaju trenutnom zadovoljenju želja**

Previše često odajemo se telesnim željama i gubimo ono dobro što imamo. Preterana želja Adama i Eve da se trenutno uzdignu do neke više sfere podstakla ih je da uzmu ono što im nije pripadalo, a rezultat je bio gubitak vladanja nad samim sobom, gubitak uloge pristava u svetu, i još mnogo toga (videti 1. Mojsijeva 3,6.17-19). Isav, nesposoban da kontroliše svoj apetit, izgubio je prvenaštvo (videti 1. Mojsijeva 25,34). Davidova nesposobnost da vlada svojim seksualnim željama učinila je da izgubi čast i poštenje (videti 2. Samuilova 11,2-4). Oni kojima upravlja telo ne mogu ugoditi Bogu (videti Rimljanima 8,8). U stvari, ako idemo za trbuhom i telom, to će nas odvesti u propast (Filibljanima 3,19). Da bismo bili pristavi u koje se Bog može pouzdati, moramo upravljati svojim telesnim željama, što iziskuje samokontrolu (videti 1. Korinćanima 9,25). Preko Hristovog zemaljskog života i službe, Bog je dokazao da Njegovom oplemenjujućom blagodaću ljudska bića, koja se u životu vladaju prema Božjoj Reči, mogu postati dobri pristavi svog uma i tela (videti Matej 4,3-10; Titu 3,8). Obnova pristavske službe je značajan deo dobre vesti evanđelja.

**Dobri pristavi žive u okviru svojih mogućnosti**

Božanska mudrost navodi nas da razmišljamo o budućnosti, a ne samo da živimo za sadašnjost (videti Priče Solomunove 14,15). Nerazumna osoba troši ne misleći na sutra (videti Priče Solomunove 21,20). Mudri ljudi prave brižljive planove i štede novac i ostale suštinske resurse za svoje obrazovanje, karijeru, brak, decu i penziju. Ako računamo koliko koštaju naši planovi i ako živimo u okviru svojih mogućnosti, moći ćemo da štedimo za budućnost. Hristovi saveti u Evanđelju po Mateju 25,32-45 naglašavaju činjenicu da moramo biti dobri pristavi dara ljubavi. Potrebno je da budemo sigurni da primamo dovoljno ljubavi od Svetog Duha (videti Rimljanima 5,5) kako bismo Bogu vratili dug ljubavi koji imamo u odnosu na Njega (videti Rimljanima 13,7.8). Hristos  i Njegovo carstvo moraju zauzimati prvo mesto u našem životu (videti Matej 6,33; Marko 12,30). Život u Hristu osposobljava nas da upravljavamo svojim sredstvima (videti 1. Timotiju 6,6-8) i da dajemo Bogu ono što Mu pripada.

**Dobri pristavi kažu dugu NE**

Mi pripadamo Bogu. On nas je stvorio i dao nam mesto u svom svetu. On nas je iskupio svojom čudesnom ljubavlju i svojom krvlju. On je učinio da budemo sopstveni pristavi, pristavi ovog sveta i Njegove ljubavi. On je obećao da će nas, ako Mu dozvolimo da zauzme svoje punopravno mesto u našem životu, voditi svojom Rečju i Svetim Duhom. On će nas blagosloviti i učiniti da budemo uspešni. Mada uz punu opreznost možemo u izvesnim prilikama uzeti zajam, to ne sme biti posledica naše nerazumnosti tako da završimo u siromaštvu. Nemudro dugovanje i siromaštvo loše prikazuju Boga kao našeg Mudrog savetnika u pristavskoj službi (videti 5. Mojsijeva 28,12-14). Osoba koja na sebe navlači finansijski dug da bi garantovala za zajam nekog drugog, nije mudra (videti Priče Solomunove 17,18; 22,26). Oni koji uzimaju u zajam često su robovi novca zajmodavaca (videti Priče Solomunove 22,7).

**Dobri pristavi investiraju u budućnost sa Bogom**

Bog nam daje znanje i snagu da steknemo bogatstvo (videti 5, Mojsijeva 8,18; Priče Solomunove 13,11). On nas uči da budemo marljivi poput mrava i da brižljivo štedimo za budućnost (videti Priče 6,6-8; 21,5); da budemo velikodušni i dajemo potrebnima (videti Propovednik 11,2; Luka 12,33). Iznad svega, On nas uči da tražimo najpre Njegovo carstvo i pravednost (Matej 6,33), jer neće nam koristiti da zadobijemo čitav svet ako na kraju izgubimo svoju dušu (videti Matej 16,26). Smernica je našeg božanskog Savetnika o pristavskoj službi da „ne gledamo na ovo što se vidi, nego na ono što se ne vidi; jer je ovo što se vidi, za vrijeme, a ono što se ne vidi vječno“ (2. Korinćanima 4,18). U mislima se moramo usredsređivati na ono što je Božje i na Njegovo carstvo. Dobri pristavi investiraju u budućnost sa Bogom zato što Ga vole i shvataju da ništa u ovom svetu ne traje večno.

_Eliot A.Vilijams,Vatford, Hertfordšir, Ujedinjeno Kraljevstvo_
