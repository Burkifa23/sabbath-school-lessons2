---
title:  Priznajte da ste radili pogrešno i mudro postupajte – biblijska perspektiva
date:   15/03/2018
---

**MIŠLJENJE** (Priče Solomunove 14,15; Matej 6,33; Luka 14,27-30; 1. Timotiju 6,8)

Kao hrišćani, potrebno je da mudro rukujemo svojim novcem. Biblija je kristalno jasna kad govori da se ne može služiti i Bogu i novcu (videti Matej 6,24). Način na koji trošimo svoj novac odražava kome služimo.

Pre svega, novac za desetak i dobrovoljni dar trebalo bi odvojiti pre nego što počnemo da trošimo na ostalo (videti Matej 6,33). Svet nalazi ispunjenost u materijalnim stvarima, ali odnos hrišćana sa Bogom ogleda se u načinu na koji troše svoj novac (videti Priče Solomunove 27,19).

Neko se može naći u dugu jednostavno po sopstvenom izboru, ili pak usled okolnosti koje su izmakle kontroli. Primeri uključuju studentske zajmove, gubitak posla, dugotrajnu bolest, i smrt voljene osebe. U svim tim okolnostima, čovek mora da preuzme punu odgovornost, prizna sebi da se, eto, našao u takvoj situaciji i plati dug. Bitno je da hrišćanin dovede svoj život u red, prihvati realnost situacije i preduzme mere da sve popravi. Ne smemo se izgovarati ili kriviti druge za izbore koje smo napravili, niti da zatvaramo oči za svoja dugovanja (videti Psalam 37,21). Ako tako činimo, sramotimo ime Boga kome, po sopstvenom priznanju, služimo. Kada kao hrišćani ne plaćamo ono što dugujemo, mi se odričemo svoje vere i time obeshrabrujemo druge ljude koji prihvataju istinu u koju tvrdimo da verujemo. Potrebno je da svoje finansije poverimo Bogu u molitvi, a kao crkva ne smemo biti osuđivački nastrojeni, već pokazivati ljubav prema onima koji su zapali u dugove, time što ćemo ponuditi savet, smernice i ukazati na organizacije koje su najmerodavnije da se pozabave problemima dugovanja (videti Rimljanima 15,1). Kao hrišćani, uvek ćemo biti dužni našem Gospodu Isusu Hristu, koji je isplatio cenu, zauzeo naše mesto na krstu i umro za naše grehe. Treba da živimo Njemu ugodnim životom, u znak zahvalnosti za ono što je za nas učinio.

**ODGOVORITE**

`1. Da li se lakše odvajamo od novca kad ga trošimo na sebe, umesto da ga damo za unapređenje Božjeg dela?`

`2. Da li plaćanje duga izgleda tako hitno da postaje prioritet u odnosu na davanje desetka?`

`3. Kad ne dajemo desetak, da li to prerasta u dug, i da li Bog želi da Mu vratimo sve odjednom kako bismo nadoknadili ono što nismo davali?`

_Itumeleng Osupeng, Reding, Berkšir, Ujedinjeno Kraljevstvo_
