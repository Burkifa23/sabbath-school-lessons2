---
title:  Pristavska služba nas uči da živimo na Božji način
date:   13/03/2018
---

**DOKAZ** (Matej 3,10)

Govori nam se da pristavska služba može da nas pouči kako da živimo na način na koji Bog želi da živimo. Popularna dečja pesma počinje rečima: „Isus me voli... to kaže Biblija.“ Moje je gledište da služba pristava ima svoj temelj u Isusovoj ljubavi, uz veru u pouzdanost Biblije koja me obaveštava da me Isus voli.

Jedne večeri 1950-ih , osmogodišnji Mandrejk sedeo je kraj svoga oca na verandi njihove seoske kuće na Jamajci i pevao: „Isus me voli, Isus me voli, Isus me voli, to kaže Biblija.“ Otac ga je prekinuo i upitao: „Kako znaš da te Isus voli?“
„To kaže Biblija“, Mandrejk je odgovorio bez oklevanja.
„Vrlo dobro... Biblija ti isto tako kaže da bi trebalo da daješ svoj desetak... Da li bi voleo da počneš da daješ desetak?“
„Ali ja nemam puno novca da stavim u koverat“, odgovorio je Mandrejk.
„Biblija ne kaže da uvek staviš puno novca u koverat. Ona kaže da daš deset posto od onoga što dobiješ. Dakle, kad dobiješ jedan šiling, daješ četvrtinu penija za desetak. Mandrejk je pažljivo slušao. „Da li to razumeš?“, pitao je tata.
„Da, tatice. I pošto volim Isusa, kad god dobijem neki novac, staviću svoj desetak u koverat i spustiti ga u korpicu za dar u crkvi...“
Danas je Mandrejk veliki stručnjak koji još uvek daje desetak. Kaže da to nije uvek bilo lako, posebno dok je studirao u stranoj zemlji, ali je verovao da, zato što ga Isus voli, i on treba da voli Isusa i čini ono što Isus od Njega traži. „Verovao sam da će Bog održati svoje obećanje iz Malahije 3,10, i On je to uvek činio. Nikada nisam bio bez prebijene pare“, objašnjava Mandrejk.
Mandrejk ističe: „Devedeset posto novca koji mi je ostajao posle odvajanja desetka dugo je trajao zato što sam u teškim vremenima uspeo da disciplinujem sebe i trošim samo na ono što mi je stvarno bilo potrebno; to mi je omogućilo da srazmerno uštedim i mudro investiram. Bog je izvesno izlivao svoje blagoslove na mene tako da sam i ja mogao biti velikodušan prema drugima – i delom i ljubaznom rečju.“

Mandrejk je imao samo osam godina kada je naučio da će odnos između Božje ljubavi i vere u Bibliju vršiti pozitivan uticaj ukoliko on bude živeo život za Boga. Koliko je dece u našoj crkvi svesno da dar treba dati iz ljubavi prema Bogu? Koliko njih zna da ih pristavska služba uči kako da žive u skladu sa onim što Bog želi za njih?

**ODGOVORITE**

`1. Kakav je odnos između načina na koji živite svoj život i vaše ljubavi prema Bogu i vere u Njega?`

`2. Koji životni stil, prema vašem zapažanju, preovlađuje kod ljudi koji su opterećeni dugom? Da li je takav način života u skladu sa Božjim planom za njih?`

`3. Smatrate li da bi bilo delotvorno smisliti plan da se mladima i deci u vašoj crkvi pomogne da uvide da upravo ljubav i vera treba da budu podsticaj za stavljanje novca u korpicu za dar?`

_Albert A.C. Vejt, Berkšir, Ujedinjeno Kraljevstvo_
