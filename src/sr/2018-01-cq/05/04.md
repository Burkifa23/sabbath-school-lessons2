---
title:  Izraelova nevernost je ogledalo naše neposlušnosti
date:   30/01/2018
---
**DOKAZ** (Osija 6,7-9)

Bog je odredio Izraela da bude Njegov poseban narod. Odgovornosti prvog zaveta podrazumevale su ukazivanje na Božju blagodat okolnim narodima i zemljama – bio je to vid pristavske službe. Nažalost, oni su izneverili Boga. Stekli su naviku da usvajaju paganske običaje i oponašaju grehe svojih suseda. Nisu bili voljni da se pokaju. Kad je Bog nameravao da pošalje Izrael u vavilonsko ropstvo na sedamdeset godina, zatražio je od proroka Osije da ilustruje odvratnu prirodu greha. Osija je trebalo da se oženi Gomerom, prostitutkom, i tako je njegova knjiga postala odraz neverstva tog braka. Izraelov greh odslikavao je prekršeni zavet zbog Adamovog greha.

Kasnije je Izraelu upućena opomena preko proroka Isaije (Isaija 22,14-18). Isaija beleži Božje reči da gresi Izraela nisu oprošteni. U stihu 17 vidi se Božji plan da ih „baci“ daleko. Izraelov greh je bio tako odvratan da je Bog hteo potpuno da odagna Izraelce. Naročito Somnu, upravitelja dvora,  koji je bio na odgovornom rukovodećem položaju, ali njegovi sebični izbori ne samo da su ljutili Boga, nego su bili i ilustracija kako će Bog kazniti Izraelove grehe.

Posle stvaranja sveta, Adamu i Evi poverena je odgovornost da se staraju o svemu što je Bog načinio. Tokom vremena, Bog je uvek imao svoj izabrani narod koji Ga je predstavljao u ovom grešnom svetu. Kao hrišćani, i mi imamo odgovornost da ljudima prikažemo Boga. Kao pristavi, nismo jedino odgovorni za materijalne aspekte ovog sveta, nego i za saopštavanje duhovnih istina. Biblija nas podseća da bi trebalo da koristimo resurse koje je Bog obezbedio da pomognemo ljudima u svom okruženju, i to ne samo u pogledu materijalnih stvari nego i u duhovnom smislu.
Agnostici i ateisti obično tvrde da su starozavetni izveštaji zapravo mitovi. Može se činiti da je vest data Izraelcima zastarela, jer potiče od pre više od 2000 godina. Ponekad hrišćani tvrde da bi trebalo da se držimo jedino novozavetnih principa koje nam je dao Isus. S obzirom da naš svet postaje sve više politeistički, bliska povezanost sa biblijskim  principima može nam pomoći da kao pristavi odgovaramo na pitanja ljudi dok im pomažemo da iskuse duhovnost.

**ODGOVORITE**

`1. Kako biste reagovali da čujete proroka koji opominje vaš narod?`

`2. Da li bi vas opomena podstakla na pokajanje i navela da preuredite svoje prioritete?`

_Šon K. Robinson, Silver Spring, Merilend, SAD_
