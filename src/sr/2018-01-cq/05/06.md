---
title:  Pijte sa sopstvenog izvora
date:   01/02/2018
---

**MIŠLJENJE** (1. Petrova 4,10)

Junion kolidž ima interesantan seminar pod nazivom „Bogatstvo i siromaštvo“ gde se razmatraju dva ekstrema i eventualna rešenja radi smanjivanja jaza između te dve kategorije. Seminar nudi i hrišćansku i svetovnu perspektivu, ali obe strane izvlače sličan zaključak: mnogi ljudi imaju dobre namere, ali često i nesvesno pogoršavaju stvari. Ispada da su ljudi koji čine značajne korake da ublaže siromaštvo upravo oni sa većim obrazovanjem i posebnom obukom.

Završila sam taj seminar osećajući krivicu i zbunjenost. Ako nisam dovoljno obrazovana da pomognem da se siromaštvo okonča, kako mogu biti Božji pristav? Bila sam u nedoumici nekoliko meseci, pitajući se da li treba da promenim svoj glavni predmet i uzmem nešto što obuhvata socijalnu pravdu, ili bar da pronađem više posla kao dobrovoljac. Na kraju sam sve to ostavila po strani i zaboravila.

Mislim da reakcija koju sam ja ispoljila u vezi s tim seminarom, odslikava kako mnogi ljudi obično reaguju na poziv u pristavsku službu. Mi ili ignorišemo probleme ili bacamo novac i ulažemo napore za bilo šta što izgleda kao dobra stvar, bez obzira na rezultate. Mi često o pristavskoj službi imamo neku zamisao koja je nedostižna. U Bibliji nam se nalaže da pomažemo udovicama i siročadi i da se staramo o zemlji, i onda nesvesno to tumačimo kao da moramo da brinemo o bilo kom i svakom problemu koji iskrsne. Ne znamo odakle da počnemo, a osećamo pritisak da nešto učinimo. Možda volontiramo u nečemu za šta nismo toliko spremni, ili doniramo dobrotvornim organizacijama o kojima ništa ne znamo.

Ja ne znam otkuda nam takvo viđenje pristavske službe, ali od Boga svakako nije. Ako pažljivije čitamo Bibliju,vidimo da Bog zapravo ne traži od nas da uzmemo na sebe ceo svet i njegove probleme. Isus je to već učinio.  Umesto toga, On je svakome od nas dao poseban posao i posebne darove da taj posao obavimo. Posao jedne osobe može se vrlo razlikovati od posla neke druge, ili posao biva započet u različitim životnim fazama. Ključno je da odgovornosti i posao koje nam Bog nije dao ne odvrate našu pažnju sa onog što je bitno.U razgovoru sa Bogom, i verovatno sa ljudima koji nas dobro znaju, možemo otkriti kakvu nam je pristavsku službu On namenio.

_Brajana Lejl, Anesi, Francuska_
