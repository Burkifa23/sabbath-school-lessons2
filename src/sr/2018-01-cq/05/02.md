---
title:  Pristavi kao čuvari
date:   28/01/2018
---

**LOGOS** (Nemija 5; Luka 12,35-48; 1. Korinćanima 4,1.2)

**Odgovornosti pristavske službe**

Premda većina nas posmatra pristave kao sluge koje se staraju o domaćinstvu, izraz „pristav“ upotrebljava se u Bibliji u širem značenju. Kao takvi, pristavi mogu biti vođe, sluge ili čuvari znanja. Oni nadgledaju ljude, stvari, svojinu ili informacije. Osmotrićemo različite aspekte odgovornosti pristavske službe, koji se pominju u Bibliji.

**Pristavi u Starom zavetu** (1. Mojsijeva 43,19; Nemija 5; 1. O carevima 16,9; Isaija 22,14-18)

Većina pristava u Starom zavetu pominje se jednostavno bez mnogo drugih informacija (1. Mojsijeva 43,19; 44,1.4; 1. O carevima 16,9; Isaija 22,14-18). Međutim, imamo nekoliko izveštaja o vođama koji su shvatili da su narodni pristavi čak i ako nisu bili naimenovani za pristave u domaćinstvu (Mojsije, David, itd.).

Nemijina životna priča dokazuje tu činjenicu. On je bio upravitelj Jude u periodu kada se treći talas izgnanika zajedno s njim vratio iz Vavilona u Jerusalim. Bio je pristav cara Artakserksa, koji ga je naimenovao da kao upravitelj služi u zemlji Izraela. Nemija je ozbiljno shvatio svoju ulogu pristava za narod i zemlju. Kad su ljudi dolazili k njemu žaleći se na ugnjetavanje koje su podnosili, on nije samo prelazio preko toga kao da je u pitanju normalna sudbina siromašnih. Nije se bojao da situaciju iznese pred vođe i bogataše u zemlji, jasno im ukazujući da nisu valjani pristavi i da ne brinu o onima koji imaju manje sreće od njih.

Nemija je naglašavao „bratstvo“ (Nemija 5,8) i, kao pristav svog naroda, radije daje nego da uzme čak i ono što mu je punopravno pripadalo kao plata za posao (Nemija 5,14-18). Nemija se očigledno više brinuo o narodu nego o svom položaju.

**Pristavi u Novom zavetu** (Luka 12,35-48; 16,1-15; 1. Korinćanima 4,2; Titu 1,7)

Ovi novozavetni tekstovi naglašavaju vernost Bogu u našim svakodnevnim aktivnostima. Kao pristavima vremena, novca, resursa i ostale imovine ljudi, nama je data ogromna odgovornost. Zapanjujuće je da nam Bog poverava toliko mnogo kad većina čovečanstva loše upravlja onim o čemu treba da brine po Božjem nalogu.

Međutim, pomenuti stihovi podsećaju nas da ćemo konačno biti pozvani da položimo račun o tome da li smo odgovorno ili neodgovorno upravljali Njegovom svojinom. On kaže: „Kome je god mnogo dano mnogo će se iskati od njega; a kome predaše najviše najviše će iskati od njega“ (Luka 12,48). Isto tako otrežnjujuće deluje istina da „koji je vjeran u malom i u mnogom je vjeran; a ko je nevjeran u malom i u mnogom je nevjeran“ (Luka 16,10).  Neki od nas očekuju od Boga neki tako veliki zadatak da ostavljaju po strani svakodnevne dužnosti kao beznačajne, jer one ne zavređuju njihovu pažnju, ne shvatajući da ti „mali“ zadaci pokazuju da li će Bog moći da nam poveri veće dužnosti.

**Pristavi tajna Božjih** (5. Mojsijeva 29,29; 1. Korinćanima 4,1.2; Kološanima 2,2.3; 1. Timotiju 3,9.16)

Iako smo pozvani da budemo pristavi  kako ljudi tako i „stvari“, Gospod je isto tako jasno naznačio da moramo biti odgovorni i za „tajne Božje“. Drugačije kazano, mi smo odgovorni za ono što naučavamo. Prethodno navedeni stihovi definišu tajnu Božju kao vest o Isusu Hristu. Dakle, moramo objavljivati vest o Isusu i istovremeno paziti kako delimo sa drugima tu „tajnu“. Da li je ona privlačna i lepa? Ili smo se već toliko navikli da slušamo o Isusovoj smrti na krstu da smo prestali o tome da govorimo?

**Pristavi duhovne istine** (1. Timotiju 4,6-11.13-16; 1. Petrova 4,10)

Pavle je pisao Timotiju da se drži „doktrine“ (u našem prevodu „nauka“: 1. Timotiju 4,6.13). Ipak, mnogi adventisti se plaše reči „doktrina“ zato što misle da je ova u suprotnosti sa porukom o Isusu. Ali „doktrina“ upravo znači učenje Svetog pisma. Kako može učenje Svetog pisma biti suprotno onome što znamo o Isusu? Kad Pavle podstiče Timotija da pazi na nauku (doktrinu), on mu govori da bude siguran da uči narod onome što kaže Biblija, i da se kloni „poganijeh i bapskijeh gatalica“ (1. Timotiju 4,7). Razumevanje doktrine dodaje više lepote Božjem karakteru koji se otkriva u svim delovima Pisma. Na primer, proučavanje doktrine o svetinji još dublje prikazuje Božju ljubav, jer se tu vidi kako Bog daje sebe kao žrtveno Jagnje. Duhovna istina i doktrinarna istina su jedno isto, budući da naša duhovnost mora biti zasnovana na ispravnom razumevanju istine o tome ko je Bog, pre nego na nekim apstraktnim idejama.

**Naša odgovornost kao pristava** (Mihej 6,8; 1. Timotiju 5,2)

Pavle savetuje Timotija da ništa ne čini „pristrasno“ . Pavle ne želi osrednjost u Timotijevoj pristavskoj službi. Timotije je pristav ljudi i zato ga Pavle ohrabruje da izvrsno obavlja svoj posao. Mi imamo istu odgovornost. Bog je stavio ljude i stvari u naše ruke i u naš život da budemo „pristavi“. Kao Božje vođe i sluge, odgovorni smo da brinemo o ljudima za koje smo zaduženi, da budemo verni u malim stvarima, i uvek proveravamo da li kad naučavamo ili objavljujemo istinu o Bogu, tesno povezujemo tajnu Božju (vest o Isusu) sa doktrinarnom istinom. Pozvani smo da naučavamo istinu i postupamo pravedno i s ljubavlju prema drugima, dok istovremeno u sve što radimo unosimo ono najbolje.

**ODGOVORITE**

`1. Koje vam doktrine daju najviše dokaza o lepoti Božjeg karaktera?`

`2. Koje svakodnevne dužnosti, mada izgledaju nebitne, treba da prigrlite i dajete sve od sebe da biste ih ispunili?`

_Andrea Džejkobsons, Spenservil, Merilend, SAD_
