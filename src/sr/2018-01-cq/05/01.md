---
title:  Pristavi posle edemskog vrta
date:   27/01/2018
---

> <p>Tekst za pamćenje</p>
> »Nego kako nas okuša Bog da smo vjerni da primimo Jevanđelje, tako govorimo, ne kao ljudima ugađajući nego Bogu koji kuša srca naša.« (1. Solunjanima 2,4)

**Vaš novac ili vaše „ja“**

**UVOD** (2. Korinćanima 5,10)

Šta bi vas više usrećilo – više novca ili više vremena? U jednoj skorašnjoj studiji ovo pitanje je postavljeno ljudima (bilo ih je 4.400 na broju), različitog starosnog doba, visine prihoda i zanimanja. Grubo procenjeno, 65% ispitanika je odgovorilo: „Više novca“.

Dva profesora koja su uradila anketu proučavala su zatim nivoe sreće i zadovoljstva životom u celoj grupi od 4.400 ispitanika. Pogodite koja je grupa ispala mnogo srećnija od druge? Ljudi koji su izabrali više vremena bili su, u proseku srećniji od onih čiji je izbor bio – više novca.<sup>1.</sup>

Ispada da je „više novca“ pogrešan izbor, ali to je izbor kojim se najviše  kušamo.

Kad neko počne da govori o pristavskoj službi, neki od nas kao da misle da to znači: „Crkveni ljudi traže novac“.  Prema tome, ako je naša osnovna želja da imamo više novca, možda nećemo biti baš najsrećniji kad se neko pojavi i zatraži da se odvojimo od njega. U ovom tromesečju učimo da je služba pristava širi koncept o našoj Bogom danoj odgovornosti u životu. Kao ljudska bića, mi smo automatski pristavi onoga što dobijamo u životu, a to su vreme, sposobnosti, bogatstvo, prilike, imovina, čak i evanđelje. Ove sedmice proučavamo koje su naše posebne odgovornosti u vezi s tim resursima, u sadašnjem grešnom svetu.

Kad se prvi put susretnemo sa Bogom i primimo spasenje kroz Isusa, osetimo povodom toga veliko uzbuđenje. Otpočinjemo večni život. Bog nas prima u svoju porodicu. On nas voli više nego što možemo da zamislimo. Tada neke od naših ranijih životnih pretpostavki dolaze u sukob sa porukama koje nam Bog daje u Bibliji. Naše stare vrednosti i pretpostavke  ne slažu se sa Božjom perspektivom.
Ko ste vi u ovom svetu, po sopstvenom osećaju? Šta posedujete? Šta želite? Da li bi trebalo o nečemu da se starate? Da upravljate svojim mogućnostima?  Čime se rukovodite u svojim odlukama i postupcima?
Postoji nešto što se nije izmenilo posle greha: Bog je još uvek vlasnik svega. Sve je Njegovo, a mi smo Njegov narod. Jedna od posledica greha je i to što sotona ubeđuje ljude da oni sve poseduju i da mogu i da bi trebalo da dobijaju sve više, na račun drugih. Kako stoji stvar s hrišćanima? Šta je s vama? Istražimo taj problem!

_Tim Lejl, Silver Spring, Merilend, SAD_

<sup>1</sup>	Hal. E. Hershfield and Cassie Mogilner Holmes, „What Should You Choose: Time or Money?“ New York Times, accessed October 17, 2016
