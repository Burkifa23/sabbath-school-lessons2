---
title:  Čiste pobude, plemenit cilj
date:   29/01/2018
---

**SVEDOČANSTVO** (Luka 12,38)

„Kad sud sedne i knjige se otvore,  biće mnogo zapanjujućih otkrića. Ljudi tada neće izgledati onako kako se danas čine ljudskom oku i rasuđivanju... Pobude koje su bile skrivane u mračnim odajama srca biće obelodanjene. Lukave ambicije, sebični ciljevi videće se tamo gde je spoljni izgled govorio samo o želji da se veliča Bog i čini dobro ljudima... Ljudi sa čistim pobudama i pravim, plemenitim ciljem sada su možda zanemareni, predmet ogovaranja i prezira; ali oni će se onda pojaviti sa svojim pravim karakterom, i biti počastvovani Božjom pohvalom. Licemernim, slavoljubivim učiteljima se ljudi možda danas dive i veličaju ih; ali Bog koji poznaje tajne srca svući će s njih obmanjujuće pokrivalo i otkriti kakvi su u stvari. Svakom licemeru će biti skinuta maska, svaki oklevetan vernik biće opravdan, i svaki verni Božji pristav odlikovan i nagrađen.“<sup>1</sup>

„Ako bogati prođu na testu, i savladaju mane u svom karakteru, ako kao verni Hristovi pristavi vrate Bogu ono što je Njegovo, o njima će se reći: ’Dobro, slugo, dobri i vjerni! U malom bio si mi vjeran, nad mnogijem ću te postaviti;  uđi u radost gospodara svojega’ (Matej 25,23). Jer ’koji je vjeran u malom i u mnogom je vjeran’, i biće sigurno nagrađen.“<sup>2</sup>

„Mnogi koji tvrde da su Hristovi sledbenici toliko vole svet i stvari na ovom svetu da je ono božansko nestalo iz njihovog karaktera, te su postali oruđe nepravde. Nasuprot njima, postoje marljivi, časni siromasi, koji stoje spremni da pomognu onima kojima je pomoć potrebna, koji će radije podneti da budu potcenjeni od svoje bogate braće nego da ispolje tako skučen i gramziv duh kakav je njihov, ljudi koji  čistu savest i pravdu, čak i u sitnim stvarima, vrednuju više od bogatstva. Ako postoji neki plemenit cilj koji iziskuje sredstva i rad, oni su prvi zainteresovani za to. Oni su toliko spremni da pomognu drugima, tako voljni da učine sve ono dobro što je u njihovoj moći da ne mogu da sabiraju bogatstvo; njihova zemaljska imovina se ne uvećava.“<sup>3</sup>

**ODGOVORITE**

`1. Ako se zagledate u sopstveno srce, kakve pobude tu nalazite?`

`2. Kad pogledate svoj način života, šta vam taj dokaz govori o vašim stvarnim pobudama?`

_Inda Preskot, Silver Spring, Merilend, SAD_

<sup>1</sup> Ellen G. White, „The Divine Estimate of Worldly Wisdom“, Signs of the Times, May 26, 1887.

<sup>2</sup> Elen G. White, „Our Lord’s Estimate of Riches“, Signs of the Times, June 30, 1887.

<sup>3</sup> Ibid.
