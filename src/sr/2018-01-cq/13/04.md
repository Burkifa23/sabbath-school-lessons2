---
title:  Nikad vas nisam znao
date:   27/03/2018
---

**DOKAZ** (Matej 7,21-23)

Šta znači biti hrišćanin? Da li to znači redovno dolaziti u subotnoškolski razred? Verno davati desetak? Čitati Bibliju svakoga dana? Sposobnost da se brane osnovna verovanja crkve? Biti kršteni član crkve?

Sve je ovo dobro – ali da li vas to čini hrišćaninom? Šta je suština hrišćanstva?

To se stvarno lako da objasniti. Hrišćani su oni koji svoj život oblikuju po uzoru na Hrista. To znači biti Isusov učenik, ići Njegovim tragom i živeti onako kako je On živeo. Isus je to ovako objasnio u Jovanu 13,35: „Po tom će svi poznati da ste moji učenici ako uzimate ljubav među sobom.“

Biti hrišćanin, dakle, ne odnosi se prvenstveno na ono što znamo ili koliko često idemo u crkvu. Autentično hrišćanstvo se testira kvalitetom vaše ljubavi. Svet ne mari za to da li vi idete u crkvu; ljudima u svetu je stalo da brinete o njima i da ih volite. U stvari, ako vaša ljubav nije prava, bolje bi bilo da se ne nazivate hrišćaninom.

To je ono što sam Isus kaže u Matej 7,21-23: „Neće svaki koji mi govori: Gospode! Gospode! ući u carstvo nebesko; no koji čini po volji oca mojega koji je na nebesima. Mnogi će reći meni u onaj dan: Gospode! Gospode! nijesmo li u ime tvoje prorokovali, i tvojijem imenom đavole izgonili, i tvojijem imenom čudesa mnoga tvorili? I tada ću im ja kazati: nikad vas nijesam znao; idite od mene koji činite bezakonje.“

Zamislite da ljudi koji sebe smatraju hrišćanima budu prepoznati od Hrista kao oni koji čine bezakonje. Odlaziti u crkvu i govoriti „Gospode, Gospode“ u svojim molitvama nije ono što Bog traži. To nije ono što vas čini hrišćaninom. Ono što Bog želi jeste život posvećen Njemu. Kad Boga stavimo na prvo mesto, ići ćemo u subotnu školu, davati desetak i čitati Bibliju, ali ćemo sve to činiti motivisani srcem ispunjenim ljubavlju. Kad nam takva bude motivacija, svet će to zapaziti. Nećemo morati da im kažemo da smo hrišćani. Oni će to već znati.

**ODGOVORITE**

`1. Kad bi vas vaš prijatelj upitao šta je zapravo hrišćanstvo, šta biste mu rekli?`

`2. Postoji li nešto što možete učiniti kako biste pomogli svetu da sazna da ste vi hrišćanin? Ako postoji, šta je to?`

`3. Da li po vašem mišljenju ima ljudi koji se predstavljaju kao hrišćani, a Hristos će ih nazvati onima koji čine bezakonje? Ako ih ima, zašto je to tako?`

_Kevin Marej, MekGil, Kolidž Plejs, Vašington, SAD_
