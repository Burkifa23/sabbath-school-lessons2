---
title:  Rezultati pristavske službe
date:   24/03/2018
---

> <p>Tekst za pamćenje</p>
> »A vladajte se dobro među neznabošcima, da bi za ono za što vas opadaju kao zločince, vidjevši vaša dobra djela, hvalili Boga u dan pohođenja.« (1. Petrova 2,12)

**Nebeski Otac, nebeski Staratelj**

**UVOD** (Filibljanima 4,19)

Nikada nisam shvatao koliko je to tačno sve dok mi se tako nešto nije desilo. Da li se ikada pitate da li je Bog zaista tu i vidi vaše suze, ili čuje šta vam je potrebno? Sećam se toga dana kao da je bilo juče. Nerado sam prihvatila da pričuvam psa svoje bliske prijateljice. Kazala je da će mi platiti, ali se ja nisam složila da to radim za novac. Bila mi je prijateljica i mnogo toga smo prošle zajedno. Sve bih učinila za nju.

Kasnije, dok sam joj vraćala njenu slatku, paperjastu „krznenu lopticu“, bila sam zaista srećna što je mala Lusi još uvek bila „srećna mala Lusi“, i što sam je sačuvala u životu. Trebalo je da obavim neke poslove, ali nisam bila sigurna da li ću moći da platim sve račune, a bilo je i krajnje vreme da obnovim svoju vozačku dozvolu. Žurila sam. Predala sam Lusi njenoj vlasnici i ova je insistirala da uzmem nešto novca. Kazala sam: „Ne, u redu je“, ali je ona i dalje navaljivala. Nije joj trebalo mnogo da me ubedi pošto sam se setila obnavljanja vozačke dozvole i da moram naći načina da to platim. Pomislila sam: „I najmanja suma biće od pomoći. To ne bi moglo biti mnogo – čuvala sam je samo nekoliko dana.“ Uzela sam od prijateljice novac savijen u rolnu i nastavila svojim putem. Nisam htela pred njom da pogledam koliko je novca bilo.

Mislila sam da se okrenem i uputim prema kući, ali sam umesto toga pošla da uradim test emisija izduvnih gasova. Kad sam pogledala u cenu, počela sam da se preznojavam, pomislivši da nemam dovoljno novca na računu. Bio je tu najpre iznos za obnovu dozvole – 79 dolara i još neka 2 dolara u vezi s tim, plus 9 dolara za test emisije izduvnih gasova, ukupno 90 dolara. Gde da nađem sav taj novac? Odlučila sam da prebrojim novac i vidim da li mogu to da dodam na ono što mi je ostalo na bankovnom računu. Na moje iznenađenje, nije bilo potrebe da to učinim. Imala sam tačno devedeset dolara u kešu! Hvala Bogu za njegovu neizmernu dobrotu i savršenu satnicu! On će se uvek pobrinuti za sve naše potrebe.

_Heder Marija Džemison, Nešvil, Tenesi, SAD_
