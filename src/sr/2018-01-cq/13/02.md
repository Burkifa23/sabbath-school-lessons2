---
title:  Rezultati pristavske službe
date:   25/03/2018
---

**LOGOS** (Priče Solomunove 3,5; Matej 5,14-16; 7,21-23; Filibljanima 4,4-13; Titu 1,1; 2,7.12)

**Služba pristava i pobožnost** (Jov 1,1; 2,3; Psalam 4,3; Jezekilj 14,14; 2. Timotiju 3,1-9)

Reč „pobožnost“ i ispoljavanje pobožnosti u praksi počinje sa Bogom. Mi volimo zato što je Bog najpre voleo nas. Mi imamo poverenja zato što se sam Bog najpre pokazao dostojnim poverenja. Mi delimo sa drugima zato što je Bog najpre delio sa nama. Pobožnost nije moguća bez Božje inicijative zato što ljudska bića nisu u stanju ništa da započnu bez Njega. Baš kao što je reflektor baterije beskoristan bez upaljene sijalice, tako su i naši napori da ostvarimo hristoliki karakter beskorisni bez Božjeg prvog podstreka. Međutim, kad se usudimo da uzvratimo Božju ljubav, pouzdamo se u Njegovu brigu i prenosimo Njegove blagoslove na druge, On nagrađuje naše napore karakterom koji savršenije odražava Njegovu ljubav. Dok nas iznenađuje svojom verodostojnošću i obasipa svojom ljubavlju, Bog nas poziva da odgovorimo na Njegove inicijative – Njegove prve podsticaje. Onima koji prihvate taj poziv poveravaju se još veće prilike i odgovornosti. Uzbudljivi deo ovog aranžmana je proširenje odnosa sa našim nebeskim Ocem. Kad zemaljski očevi provode vreme sa svojim sinovima u pecanju, igranju loptom, pravljenju  plakara za mamu, ili popravljanju sinovljevih prvih, polovnih kola, njihov odnos sve više jača. Isto je tako i kad je reč o odnosu sa Bogom. Kad zajedno prolazimo kroz dobro i loše, to doprinosi snaženju odnosa.

David je bio siguran u svoj odnos sa Bogom, verujući da će Bog odgovoriti na njegov poziv zato što je Bog najpre pozvao njega. Iako je Jezekilj bio izbeglica, imao je poverenja u Božje proviđenje u prošlosti (sećajući se Noja i Jova) i Njegovu budnost u sadašnjosti (ispoljenu preko Danila, Jezekiljevog savremenika). Jov u početku nije shvatao svoju nevolju, ali je odbio da odbaci Boga tokom svojih iskušenja, i bio nagrađen dubljim odnosom sa Bogom. Pavle je bio isto tako veran uprkos neverovatnim iskušenjima i protivljenju. Njihova verna pristavska služba u odnosu prema Bogu rezultirala je sličnošću sa Bogom, kakvu bi svako mogao da poželi.

**Predanje** (Rimljanima 8,28; 1. Timotiju 6,5-8; Jevrejima 13,5)

Pavle je pisao da je „pobožnost sa zadovoljstvom“ (1.Timotiju 6,6) veliki dobitak. Otkuda taj naglasak na zadovoljstvu kod pobožnosti? Zadovoljstvo otkriva poverenje u Boga. Ono dokazuje da verujemo da će se On koji je zaodenuo zemlju travom, koji hrani vrapce i životinje u polju, starati i o nama. Ko bi bolje od Pavla mogao da pruži tu pouku? Poslanice Galatima, 2. Korinćanima i Dela apostolska beleže njegova neverovatna iskušenja – batine, utamničenje, gladovanje, izvrgavanje podsmehu, itd. Ipak, Pavle izjavljuje da nalazi zadovoljstvo bez obzira na okolnosti. Kako je on to uspevao? On se uzdao u Boga da će zadovoljiti njegove potrebe i odrediti koje su to potrebe. Odveć često mi određujemo šta nam je potrebno i naša lista tipično sadrži više želja nego potreba. Ako dozvolimo Bogu – pre nego izložbenim stanovima, kozmetičkim reklamama i oglasima za kola – da odredi naše potrebe, sigurno je da će ih On obezbediti, i tako izbeći da se nepotrebno razočaramo u Njega.

**Poverenje** (Isaija 55,9; Matej 22,37; 1. Korinćanima 4,5; 13,12)

Poverenje nije samo temelj zadovoljstva i preduslov za pobožnost; to je najjasniji znak autentične ljubavi. Mališani koji radosno prihvataju da ih roditelj, igrajući se s njima, baci uvis i bezbedno ih dočeka, ispoljavaju sigurnost koju doživljavaju u roditeljskoj ljubavi. Oni znaju da im roditelji, koji ih hrane, uspavljuju i često maze, nikada neće učiniti nešto da ih namerno povrede. Slično tome, iako nas život možda baca tamo-amo, mi verujemo da Bog koji je pokazao svoju ljubav prema nama na tako mnogo načina, neće dozvoliti da stalno trpimo povređivanje, i da konačno „sve ide na dobro“ (Rimljanima 8,28). Ako je naš nebeski Otac bio voljan da da svoga Sina, a Njegov sin bio voljan da da svoj život, kako možemo sumnjati u Njegovu ljubav i propustiti da se pouzdamo u Njega?

**Naš uticaj** (Luka 11,33, Jovan 8,12; 1. Petrova 2,11.12; 1. Jovanova 1,7)

Isus je svetlost sveta a Njegovi sledbenici su reflektori te svetlosti. Slebenici nisu izvori svetlosti. Ako se sledbenici ne nalaze u položaju da primaju svetlost, oni je ne mogu prenositi na druge. Otuda je najvažniji prioritet sledbenika da mora uvek biti u položaju da prima svetlost. Drugi prioritet jeste da se sledbenik tako postavi da Hristova svetlost može da se reflektuje u njegovom susedstvu, na radnom mestu i društvenim krugovima. Dok reflektori ne mogu stvoriti svetlost, postoje stvari koje mogu zamagliti reflektovanje. Zamagljena ogledala ne mogu reflektovati svetlost tako potpuno kao uglačana ogledala. Pokrivena ogledala mogu skoro sasvim da eliminišu odraz svetlosti. Kako su često istaknute religijske vođe, uhvaćene u nekom javnom grehu, gotovo uništile pozitivan uticaj hrišćanstva! Premda Hristovi sledbenici nikada ne mogu gajiti misao da su začetnici svetlosti (što bi bilo bogohuljenje),oni bi uvek trebalo da sačuvaju sposobnost odražavanja Božje ljubavi, tako što će svoju sebičnost potčiniti pročišćujućoj sili Božjeg Duha.

**Završne reči** (Matej 12,30; 25,21; Rimljanima 3,21; 4,6; Jevrejima 11,13.14)

Hristos je prorekao suđenje na kraju vremena kada će se odlučivati o večnom ishodu za svakog čoveka. Neki će čuti reči: „Dobro, slugo, dobri i verni.“ Drugi će čuti: „Idite od mene.“ Tužno je, ali mnogi kojima će biti rečeno da odstupe biće potpuno iznenađeni. Oni će isticati svoja dobra dela i žrtovanje i tražiti da uđu u Božje carstvo. Kako će tužno zazvučati reči: „Nikad vas nisam znao“, koje dopiru sa Božjeg prestola. Ostavimo po strani spoljno ponašanje; stanje srca je jedino što vredi. Istinsko uzdanje u Božju milost jedino je što spasava.

**ODGOVORITE**

`1. Kako mogu poboljšati svoje pouzdanje u Boga?`

`2. Šta mogu da učinim kako bih uglačao svoje ogledalo tako da potpunije odražava Božju ljubav?`

_Den Solis, Kolidž Plejs, Vašington, SAD_
