---
title:  Bog nas silno voli
date:   14/01/2018
---

**LOGOS** (Matej 28,19.20)

**Pristavska služba** (2. Mojsijeva 34,6.7; Jovan 3,16)

Pristavska služba je upravljanje raznim resursima. To je preuzimanje odgovornosti i primena veštine, talenata, stručnosti da bi se posao sjajno obavio. Mi smo svakodnevno pristavi u raznim svojim ulogama, kao profesionalci, muškarci, žene, prijatelji i članovi porodice. U stvari, mi provodimo ogromnu količinu vremena od najranijeg detinjstva do ranih ili poznih dvadesetih ovladavajući školskim ili stručnim znanjem, kako bismo zaista uživali u onome što volimo da radimo. Zašto? Zato što volimo ono čega smo se latili. Ljubav je oznaka naših postupaka; ona je takođe temelj pristavske službe.

**Ljubav kao oznaka pristavske službe** (Luka 16,13; Jovan 5,19.30)

Istinska služba pristava proističe iz ljubavi prema Bogu. Kad nekog ili nešto volimo, onda smo uvek posvećeni toj osobi ili toj stvari. Silno volimo radost koja nastaje iz te interakcije. Provodimo svoje vreme da bismo više saznali i naučili o toj osobi ili stvari. Mi se dajemo. „Jer Bogu tako omilje svijet da je... dao“ (Jovan 3,16). Bog je dao sebe svetu da bi nam pokazao šta je stvarna pristavska služba. Isto tako, mi smo pozvani da dajemo sebe Bogu i svetu. On nam je pokazao kako da služimo. Svakoga dana, Isus bi se  savetovao sa svojim Ocem. „Ja ne mogu ništa činiti sam od sebe“ – to je bila Njegova stalna izjava. Svakoga jutra, ustajao je rano da bi razgovarao sa svojim ocem i da bi učio od Njega. Građenje odnosa sa Bogom Ocem bilo je nešto ključno u Isusovoj službi kao pristava. Isto tako, i mi bi trebalo da provodimo vreme sa Bogom da bismo više saznali o Njemu i uključili se u istinsku pristavsku službu, što je najuzvišenije obeležje službe.

**Poznavanje srca Božjeg u pristavskoj službi** (O Jovu 38; Psalam 50,10; Jovan 10,10; 1. Jovanova 2,15)

Poznavanje srca Božjeg učiniće pristavsku službu daleko prijatnijom jer ćemo znati kako da Mu ugodimo. Kad se Bog dao svetu, On je dao celog sebe kao žrtvu. On je prema čovečanstvu ispoljio duboku ljubav da bismo mi mogli imati život, i to u izobilju. On je stvorio svet i sve u njemu da bismo mi u tome uživali. Stvari ovoga sveta nisu načinjene da ih obožavamo. „Ne ljubite svijeta ni što je na svijetu. Ako ko ljubi svijet, nema ljubavi očine u njemu“ (1. Jovanova 2,15). Stvari ovoga sveta su samo sredstva da Bogu odamo slavu. Kad svakodnevno budemo rasli u razumevanju dubina Božje ljubavi, onda će i naša pristavska služba biti istinska i živa.

**Pristavska služba – Talenti na delu** (Matej 25,24-28)

Dobro znamo priču o talantima. Sluga koji je sakrio svoj jedini talanat označio je ovako svog gospodara: „Tvrd čovjek: žnješ gdje nijesi sijao, i kupiš gdje nijesi vijao“ (24. stih). To je bilo njegovo viđenje i razumevanje gospodarevog karaktera. Ipak, kad pobliže analiziramo priču, opisani gospodar je Bog. Kako to da naš Bog pun ljubavi bude predstavljen kao „tvrd čovjek“? Čak i u našem sadašnjem društvu, mnogi ljudi još uvek imaju takvu sliku o Bogu u svom umu. Da li mi stvarno koristimo svoje talente da društvu  u kome živimo kažemo ko je zaista Bog? Da li smo provodili dovoljno vremena da upoznamo Boga kako bismo mogli da sa drugima podelimo svoje lične susrete s Njim?

Biblija kaže u Otkrivenju da će sveti pobediti rečju svog svedočanstva. Gradite svoje svedočanstvo kroz lično druženje s Bogom. Pristavska služba odnosi se na našu celokupnu ličnost – naše vreme, talente, novac i imovinu. Sve to treba da bude upotrebljeno u službi da bi se Bog predstavio svetu. Provodite svoje vreme sa Bogom i stavite svoje talente u pokret.

**Pristavska služba – Kako svetliti** (5. Mojsijeva 10,14; 1. Korinćanima 6,19.20)

Lako je govoriti o pristavskoj službi, ali isto je tako važno znati kako treba postupati da biste bili odličan pristav. To najpre mora početi u srcu, putem razvijanja odnosa sa Bogom. Onda će biti lakše poznavati Njegov glas i slušati Njegova svakodnevna uputstva za vas. Zatim nastupa vreme za akciju. Budite ono što jeste; svetlite svojim darovima, talentima i karakternim crtama koje vam je Bog dao. Vaš „input“ mnogo znači u ovom svetu. Ako sebe ne dajete, izgubiće se svetlost koju treba preneti svetu. Činite ono što možete, tamo gde možete, onim što imate. Nađite takođe vremena da negujete i razvijate svoje veštine. Delite svoje ovozemaljsko blago, kao što su novac i imovina – budite verni u desetku i odvajajte novac za dobrotvorne svrhe. Budite blagoslov drugima.

**Bog nas silno voli** (Psalam 33,6-9; Galatima 3,13; Kološanima 1,13; 1. Solunjanima 1,10; 1. Petrova 1,18; Jevrejima 2,14.15; Otkrivenje 1,5)

Pristavska služba je izlivanje srca u odgovoru na ljubav i lični odnos sa Bogom kome je stalo do nas. Mi tako dolazimo da prisnijeg i ličnog poznanstva s Njim; učimo da slušamo Njegov glas i da razumemo Njegove puteve. Počinjemo da Ga silno volimo. Takva ljubav pokreće na izvršenje naloga iz Matej 28,19.20. Mi ćemo upotrebiti svoje darove, talente i osobine i zaista ići i naučiti „sve narode“.

**ODGOVORITE**

`1. Na osnovu svog ličnog života pobožnosti, možete li stvarno reći da vas je Božja ljubav potpuno obuzela?`

`2. Pronađite dva načina da poboljšate svoju pristavsku službu.`

_Elejn Tompson, Edmonton, Alberta, Kanada_
