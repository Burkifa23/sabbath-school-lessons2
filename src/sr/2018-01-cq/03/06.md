---
title:  Pristavi duhovnog rasta
date:   18/01/2018
---

**MIŠLJENJE** (O Jovu 38,36)

Neki hrišćani misle da se pristavska služba jednostavno sastoji u vraćanju desetog dela Bogu. Međutim, Bog nas poziva da budemo verni pristavi u svim aspektima života, uključujući i rad na ličnom razvoju.
Svaki pojedinac je pozvan da neguje i upotrebljava svoje jedinstvene darove, talente i osobine. Uprkos tome što nam je poznat taj božanski nalog, mi kao hrišćani često zanemarujemo da se posvetimo tom radu.

Neki hrišćani stvaraju nevidljive barijere sopstvenom rastu, jer ne umeju da razluče poniznost od inferiornosti, skromnost od straha, i neodlučnost od lenjosti. Mnoge crkve takođe ne uspevaju, jer stvaraju takvo okruženje koje rangira članove po hijerhiji vrednosti i osobina dostojnih divljenja. Kad je to slučaj, sposobnosti i mogućnosti pojedinaca mogu prolaziti nezapažene pa čak i nazadovati sve dok ne budu sasvim oslabljene, izgubljene i zaboravljene.

Biblija nas poziva da ne dopustimo da nam se talenti umanjuju i nestaju u tami, nego da ih koristimo i gradimo dalje na njima. Parabola o talantima u Matej 25,14-30 to veoma dobro ilustruje. U priči, gospodar poverava svakom slugi određena sredstva, ne dajući im mnogo uputstava kako da ih upotrebe. Zahvaljujući veri i kreativnosti, dvojica slugu preuzima rizik da upotrebi resurse i da ih sa zaradom vrati. Usled straha, a verovatno i lenjosti, treći sluga zakopava dobijena sredstva time što ništa ne radi. Parabola pokazuje da nas gospodar (Bog), kad negujemo svoje talente, čak mnogo više blagosilja.

Priča nas isto tako opominje da ne smemo propuštati prilike. Kad se gospodar vratio i suočio sa lenjim slugom, on predviđa za slugu život pun tuge. Mogli bismo to ovako protumačiti. Kad ne koristimo prilike koje imamo, rizikujemo da živimo životom osrednjosti, ne uspevajući da ispunimo planove koje Bog ima za nas. Prema tome, kad sledeći put budete razmišljali o službi pristava, mislite na jedinstvene lične osobine, veštine, sposobnosti, interesovanja i talente koje imate, i kako ih možete razvijati. Sem toga, molite se za veru i otvorena vrata tako da možete ispuniti nameru koju Bog ima za vas.

**ODGOVORITE**
`1. Šta nam tekst u Knjizi o Jovu 38,4-11 govori o poreklu naših sposobnosti i talenata?`

`2. Šta možete učiniti da vaša crkva postane takvo okruženje koje olakšava lični rast?`

`3. Šta nam to što je u paraboli o talantima izostalo gospodarevo uputstvo, govori o Božjem karakteru i o tome kako bi trebalo da koristimo svoje talente, interesovanja i osobine?`

`4. Više žena i muškaraca u Bibliji imali su dvostruke ili višestruke sposobnosti (npr., David je bio car i pesnik). Šta nam to govori o tome kako bi trebalo da negujemo svoje darove?`

_Šona Spens, Edmonton, Alberta, Kanada_
