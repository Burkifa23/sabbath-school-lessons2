---
title:  Pristavska služba u oblasti naših finansija
date:   17/01/2018
---

**PRIMENA** (5. Mojsijeva 10,14; Psalam 51,10; 1. Korinćanima 6,19.20)

* Novac kao da je tabu tema u mnogim crkvama, ali ja smatram da je finansijski prosperitet veliki blagoslov kad se upotrebi Bogu na slavu. Ako kao pristavi tako upravljamo svojim finansijskim sredstvima da to služi na blagoslov drugima, to takođe predstavlja blagoslov za Boga; On blagosilja one koji su verni u onome što im je dato i dokazuju da su dobri i pouzdani pristavi.

Evo nekih načina na koje možemo u praksi vršiti pristavsku ulogu u oblasti finansija:

Molite se za ispravno srce i način mišljenja i postupanja. „Učini mi, Bože, čisto srce, i duh prav ponovi u meni“ (Psalam 51,10). Jedna od prvih stvari koje treba da učinimo jeste da budemo pravi pred Bogom i ispoljavamo ispravan stav u pristavskoj službi kad je reč o našem novcu. Novac predstavlja sredstvo koje možemo upotrebiti da unapređujemo Božje carstvo i blagosiljamo druge.

Vodite računa o svom budžetu i živite ispod svojih mogućnosti. Glavna vrednost u mom životu jeste da živim slobodan od dugova, a ako je to i vaš slučaj, onda je važno da se držite svog mesečnog budžeta i živite sa manje nego što možete sebi da priuštite, tako da jedan deo svojih finansijskih sredstava odvojite za štednju i izvestan deo za davanje. Budite verni u pogledu resursa kojima ste blagosloveni.

„Otvorite“ kod sebe račun za razna davanja. Pored mesečnog desetka, predvidite izvestan iznos koji možete dati za druge projekte, misije, ili za pojedince u potrebi. Mi imamo divnu prednost da budemo Božji partneri u dovršenju Njegovog dela i ozbiljnu odgovornost da ono što nam je dato upotrebimo u tu svrhu. Bog blagosilja one koji daju, ali mi ne dajemo da bismo dobili blagoslove, mi dajemo kad imamo ispravan stav koji proističe iz obnovljenog srca.

Shvatite da vama ne pripada ništa od svega što imate. Mislim da je jedan od posebno oslobađajućih momenata koje sam iskusio, kad je reč o novcu, da ništa što posedujem nije moje; sve pripada Bogu. Njegovo je sve u svemiru, i On može da odluči šta će s tim činiti.Ako mi je Bog nešto poverio, to je sjajno! U isti mah, ako Bog odluči da mi to oduzme, i to je sjajno. Mi smo pristavi onoga što je Njegovo i zbog toga moramo shvatiti da je sve što imamo proizvod Božje dobrote i ljubavi.

Razmišljajte o sebi. Nađite vremena da razmislite o stvarima za koje ste emotivno vezani, pa bio to novac, materijalne stvari, aktivnosti, ili čak ljudi. Sve što dolazi ispred Boga u našem životu predstavlja idol i zauzima Božje mesto u našem srcu. Odvojte vreme da istražite svoje srce i zamolite Boga da vas očisti od bilo čega sa čim se borite.

**ODGOVORITE**

`1. Zašto, po vašem mišljenju, mnogi hrišćani imaju tako negativan stav prema novcu?`

`2. Razmišljajte o svojoj emotivnoj vezanosti za novac ili materijalne stvari uopšte, i kako vas to sprečava da živite slobodno?`

_Mišel Solheiro, Edmonton, Alberta, Kanada_
