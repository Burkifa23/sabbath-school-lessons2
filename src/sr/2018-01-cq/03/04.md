---
title:  Bog koji se stara
date:   16/01/2018
---

**DOKAZ** (5. Mojsijeva 8,18; 10,14; Luka 12,13-21)

Jedan važan kulturni scenario u drevnom mediteranskom svetu bilo je verovanje da su fizički resursi ograničeni i da se ne šire.<sup>1.</sup>  To gledište o ograničenim i tačno određenim resursima dovelo je do dva opšta stava u odnosu na materijalna dobra.

1. Želja da se podeli sa onima koji nemaju, naročito sa siromašnima i ranjivima (5. Mojsijeva 15,7-9).
2. Želja da se bogatstvo po svaku cenu sabira i gomila (Luka 12,13-21).

Lukino Evanđelje, koje se ponekad naziva Evanđelje siromašnih, iznosi snažno učenje o ispravnom stavu prema materijalnim dobrima. U Luka 12,13-21, Isus podseća mnoštvo da je život više od ogromne imovine, pričajući im parabolu o bogatom farmeru. Isus ga naziva bezumnikom zato što on gomila umesto da deli svoje bogatstvo. U celom Lukinom Evanđelju, ljudi se pozivaju da odustanu od posedovanja materijalnog (videti Luka 3,10-14; 13,25-33; 18,18-23). Zahtev da se odustane od materijalnih dobara ne dolazi otuda što je bogatstvo loše samo po sebi. Taj zahtev treba da proveri jedan osnovni princip – da li je želja za novcem jača od čežnje za Bogom?

Luka unosi ideju o Bogu i novcu u još jedan značajan princip – da je Bog vrhovni  staratelj. I Magnifikat (Luka 1,46-56) i Benediktus (Luka 1,67-79) ističu Boga koji obezbeđuje spasenje i sve održava. Suština hrišćanske pristavske službe jest da sve pripada Bogu. Gospod govori drevnom Izraelu da zemlja i nebo pripadaju Njemu. Deljenje naših sredstava je dakle pokazatelj našeg uverenja da je Bog taj koji se stara. Tendencija gomilanja ne ukazuje samo na nedostatak vere u Boga koji sve obezbeđuje, nego i na nezdravu vezanost za imovinu koja neće trajati.

Peta Mojsijeva iznosi još jedan elemenat ljudske vezanosti za materijalne stvari, kako se to vidi kod Luke. Postoji sklonost da se zaboravi na Božje proviđenje. U 5. Mojsijeva 8,18, Gospod traži od naroda da se seća da im On daje snagu da rade i zarađuju bogatstvo. Kad imamo na umu da je Gospod Stvoritelj, Vlasnik i Održavalac, to nam pomaže da regulišemo svoj stav u odnosu na ovozemaljsku imovinu. Mi ne pravimo idole od novca i materijalnih stvari. Ma koliko mi cenili ono što imamo, odnos sa Bogom punim ljubavi daleko je značajniji.

Čak i u društvu sa ograničenim resursima, vernik nema problema da deli sa drugima. Naša pristavska služba je rezultat prepoznavanja da Bog sve obezbeđuje. Sve što posedujemo, iako možda vredno, jeste privremeno. Naša je želja ne da sabiramo bogatstvo, nego da budemo čvrsti u Bogu koji se stara o svim našim potrebama.

**ODGOVORITE**

`1. Kako priznanje da je Bog Tvorac i Vlasnik svega utiče na vaše izbore u vezi sa upotrebom vaše imovine?`

`2. Kako procenjujete svoj stav u odnosu na novac i materijalne stvari?`

_Rendi Goldsan, Elkins Park, Pensilvanija, SAD_

<sup>1</sup> Bruce J. Malina, The New Testament World: Insights from Cultural Anthropology (Louisvill, Ky.: Westminster John Knox press, 2001), pp. 108-118.
