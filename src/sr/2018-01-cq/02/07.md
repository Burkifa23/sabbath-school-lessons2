---
title:  Ograničenost uživanja u zadovoljstvima nasuprot trajnoj ispunjenosti
date:   12/01/2018
---

**ISTRAŽIVANJE** (1. Jovanova 2,15-17)

Čitao sam nedavno knjigu <sup>1</sup>  gde autor govori da je tokom vikenda predavao na jednom seminaru, i pri tom na velikom listu papira ispisao sledeće reči: „Ništa ne radim po sopstvenom nahođenju. Radim samo ono što vidim da radi i moj otac.“ Zamolio je polaznike seminara da analiziraju osobu koja bi dala takvu izjavu, i evo nekih od odgovora koje je dobio:
„Deluje kao slaba ličnost. Gotovo bespomoćno.“
„Da li je ta osoba išla kod psihologa?“
„Nije zdrava.“
„Zavisna je.“
Kladim se da bi mnogi od naših odgovora bili isti. Ta „slaba“ , „zavisna“ osoba je Isus koji govori u Jovan 5,19.30. Isus je priznao da nije ovde da vrši svoju volju. On je bio pristav svoga Oca – bio je ovde da ostvaruje Božji poslovni plan.

Svet u kome živimo opremljen je zgodnim sredstvima da nas obmanjuje mišlju kako mi sami upravljamo svojim životom. Učili su nas da ćemo, ukoliko steknemo dobro obrazovanje, naći i dobar posao, i biti u stanju da se brinemo sami o sebi. Završavamo škole ili počinjemo da radimo sa idejom da zapravo sledimo sopstvene želje i snove, i većina od nas vrlo malo razmišlja o tome šta je Božji plan za naš život. Konačno, ako sve ide kako treba – dobre ocene, dobra plata – lako je  pomisliti kako je sve pod našom kontrolom. Samodovoljnost nikada nije bila deo Božjeg plana. Isus je priznavao svoju očajničku potrebu za Ocem, i nije Ga bilo stid da kaže: „Ne tražim volje svoje nego volju oca koji me je poslao.“

Prema tome, pitanje glasi. „Ko je vaš tata?“ Jeste li spremni da dođete do tačke gde ćete moći da shvatite da ne pripadate sebi? To je tačno; kupljeni ste po znatnoj ceni, krvlju Isusa Hrista i u tačno određenom cilju. Ako se pojavite u razredu ili na poslu, i znate da treba uraditi neki zadatak ili obaviti neku dužnost, nećete jednostavno početi da radite a da prethodno ne saznate šta se od vas zahteva. Zašto na tome insitiramo u svom životu? Jeste li pomišljali da zatražite od Boga da vam pokaže šta On želi da činite? Doduše, odgovor će vas možda iznenaditi, ali jedini način da budete dobar pristav života koji vam je On dao jeste da priznate da je On vaš tata.

_Patris Jork, Edmonton, Alberta, Kanada_

<sup>1</sup> Paul E. Miller, Love Walked Among Us: Learning to Love Like Jesus (Carol Stream, Ill.: Tyndale House Publishers, 2014), chap. 11.
