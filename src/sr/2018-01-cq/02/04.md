---
title:  Greh prevare
date:   09/01/2018
---

**SVEDOČANSTVO** (2. Petrova 1,5-9)

„Duh pohlepe upravo navodi ljude da radi zadovoljavanja svojih prohteva zadržavaju sredstva koja s pravom pripadaju Bogu, a taj duh je i sada isto tako odvratan Bogu kao i onda kada je preko svojih proroka strogo opominjao svoj narod, govoreći: ’Eda li će čovek zakidati Boga? A vi mene zakidate i govorite: u čemu te zakidamo? U desetku i prinosu! Prokleti ste, jer me zakidate, vi, sav narod!’ (Malahija 3,8.9)“<sup>1</sup>

„Greh prevare protiv Boga u slučaju Ananije i Sapfire, bio je brzo kažnjen. Isti greh često je ponavljan i u kasnijoj istoriji crkve, a čine ga i mnogi u naše vreme. Međutim, iako možda neće biti praćen vidljivim izražavanjem Božjeg nezadovoljstva, ništa manje nije odvratan u njegovim očima sada nego što je bio u vreme apostola. Opomena je bila izrečena, Bog je jasno pokazao svoju odvratnost prema tom grehu, a svi koji se predaju licemerju i lakomstvu mogu biti sigurni da uništavaju svoju dušu.“<sup>2</sup>

Za razliku od toga, „velikodušnost vernika bila je posledica izlivanja Svetog Duha. Oni koji su se obratili i prihvatili evanđelje bili su ’jedno srce i jedna duša’. Preovladavao je jedan zajednički interes – uspeh misije koja im je bila poverena; zato lakomstvo nije imalo mesta u njihovom životu. Njihova ljubav prema braći i delu koje su prihvatili, bila je mnogo veća od ljubavi prema novcu i imanju. Njihova dela svedočila su da su ljudske  duše za njih imale neuporedivo veću vrednost od zemaljskog bogatstva“.<sup>3</sup>

„Duh podašnosti je duh Neba. Taj duh je na najuzvišeniji način izražen Hristovom žrtvom na krstu. Otac je dao svoga jedinorodnoga Sina za nas, a Hristos, odrekavši se svega što je imao, dao je tada i sebe da bi ljudi mogli biti spaseni. Krst na Golgoti treba da pozove na podašnost svakog Spasiteljevog sledbenika. Načelo koje je time prikazano glasi: davati, davati! ’Koji govori da u njemu stoji, i taj treba tako da hodi kao što je On hodio!’ (1. Jovanova 2,6)“<sup>4</sup>

**ODGOVORITE**

`1. Šta je crkva, u davnim biblijskim vremenima, činila kako bi sprečila da pohlepa uđe u njene redove? Šta mi danas možemo da učinimo?`

`2. Opišite darežljivost koja je rezultat izlivanja Duha.`

`3. Razgovarajte o koracima koje valja preduzeti da bi se lakomo srce pretvorilo u srce ispunjeno Duhom nebeske darežljivosti.`

_Adasa Ekrajt, Kolvel, Ajdaho, SAD_

<sup>1</sup>	Elen G. Vajt, Apostolska crkva – Hristovim tragom, str. 339 orig.

<sup>2</sup>	Isto, str. 76 orig.

<sup>3</sup> Isto, str. 70.71 orig.

<sup>4</sup>	Isto, str. 339 orig.
