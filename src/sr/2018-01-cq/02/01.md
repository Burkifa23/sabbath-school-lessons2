---
title:  Vidim, želim, uzimam
date:   06/01/2018
---

> <p>Stih za pamćenje</p>
> »A posijano u trnju to je koji sluša riječ, no brige ovoga svijeta i prijevara bogatstva zaguše riječ, i bez roda ostane.« (Matej 13, 22)

**Pohlepa i traženje blagoslova**

**UVOD** 2. Korinćanima 8,1-7

Propoved se odnosila na pohlepu, i pastoru je bila neophodna ilustracija. Nije baš bio siguran da će to funkcionisati, ali je bilo vredno pokušati.  Bila su mu potrebna tri dobrovoljca bez para, koji nisu znali otkuda bi im došao sledeći dolar.

Prvi dobrovoljac bio je učenik početnog razreda srednje škole, poreklom iz siromašne porodice. Drugi je bio u višim razredima srednje škole i novac mu je bio potreban da kupi udžbenike. Treći dobrovoljac bila je studentkinja na koledžu, koja je želela da dobije novac za misionsko putovanje u Keniju. Sve troje došli su u crkvu težeći za Božjim blagoslovom.
Kad je prvi dobrovoljac izašao napred, pastor ga je upitao da li je stvarno krajnje siromašan. „Da“, odgovorio je učenik, „jesam“. Pastor je izvadio deset novčanica od po jedan dolar i prebrojao ih.
„Da li bi bio voljan da jednu od njih ostaviš kao dar pri izlasku?“ – upitao je.
„Da!“ – uzvratio je učenik nižih razreda srednje škole. Pastor mu je dao 10 dolara.
Potom se pastor okrenuo učeniku viših razreda srednje škole i upitao: „Imam ovde deset novčanica od po deset dolara. Da li bi hteo da jednu od njih ostaviš kao dar pre nego što izađeš iz crkve?“
„Naravno“, odvrati učenik.
Pastor mu je dao novac i onda postavio pitanje: „Jesam li bio fer prema ovim mladićima? Da li sam im dao ono što sam rekao da ću dati?“
Onda se okrenuo devojci koja je studirala na koledžu. „Imam ovde deset novčanica od po sto dolara.  Jesi li voljna da jednu od njih ostaviš pri izlasku kao dar?“
Klimnula je glavom u znak pristanka: „Da. A novac ću iskoristiti da odem na misionsko putovanje u Keniju.“ Pastor je delovao iznenađeno. Ona nije htela da novac potroši na sebe. „Koliko će koštati misionsko putovanje?“ – pitao je on.
„3.500 dolara“, odgovorila je.
„A koliko ti imaš?“
„150.“
Pošto je za trenutak razmislio, pastor je kazao: „Crkva će platiti ostatak. Ti ideš na misionsko putovanje!“

Devojka je bila u suzama! Kakvog li prekrasnog, neočekivanog odgovora na molitvu!

Premda ne znamo kako su dva mladića upotrebila dobijeni novac, znamo da je devojka odabrala stazu nesebičnosti i iskoristila novac za druge. U našoj pouci za ovu sedmicu usredsredićemo se na ono što Božja Reč govori o izbegavanju zamke: „vidim, želim, uzimam“.

_Hana Ekrajt, Pendlton, Južna Karolina, SAD_
