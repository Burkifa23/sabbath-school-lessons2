---
title:  Želeti više
date:   08/01/2018
---

**LOGOS** 1. Mojsijeva 3,1-6; Matej 6,33, 2. Korinćanima 8,3; 2. Timotiju 3,1-4

**Nasleđe pohlepe** (1. O carevima 21)

Izveštaji o pohlepi i sebičnosti tragično su utkani u čitavu biblijsku istoriju. Car Ahav, zloglasni bezbožni izraelski car, ugleda vinograd koji želi, i kad vlasnik neće da ga proda, baca se od besa na pod poput dvogodišnjaka. A bio je car Izraela. Zamislite sva bogatstva koja je već posedovao. A ipak se duri kao razmaženo dete jer ne može da ima taj posebni vinograd. To nije prvi biblijski izveštaj o pohlepi, lakomstvu. Sotona je prvi poželeo da se uzdigne iznad Boga (Isaija 14,12-15). Zatim Eva u Edemskom vrtu (1. Mojsijeva 3,1-6)  i Ahan u Jerihonu (Isus Navin 7,20-22). U Novom zavetu imamo Judu (Matej 26,14-16) i Ananiju i Sapfiru (Dela 5,1-10). Svaka od tih priča ima zajedničku nit: pohlepu; i svaka priča ima zajednički zaključak: smrt.

**Istorija se ponavlja** (1. Korinćanima 10,13)

Nažalost, tema padanja u sotoninu zamku „pohlepa“ nastavlja se kroz celu Bibliju – i dalje. Biblija veli da će u poslednjim danima zemaljske istorije „ljudi postati samoživi, srebroljupci“ (2. Timotiju 3,2.3). Ni mi danas nismo imuni na to iskušenje. Ako ništa drugo, naša kultura čini nas još podložnijim tome. Kontekst može biti nov, ali je priča ista. „Drugo iskušenje ne dođe na vas osim čovječijega“ (1. Korinćanima 10,13). Neka je slava Gospodu što On uvek obezbeđuje izlazak iz sotoninih zamki!

**Mnogo bolji put** (2. Korinćanima 8,9)

„Starajte se pak za veće darove; pa ću vam još bolji put pokazati“ (1. Korinćanima 12,31). A taj bolji put upravo nam je pokazao Isus kada je došao da živi na ovoj zemlji. On je bio voljan da se odrekne sveg svog bogatstva (2. Korinćanima 8,9) nas radi. Kakvog li kontrasta kad to uporedimo sa životom nekih drugih biblijskih ličnosti! Ne samo što je Isus bio voljan da živi u siromaštvu, nego je pokazao i kako se treba odupirati iskušenju. Isus se nalazio u pustinji, bukvalno izgladneo, kada mu je đavo prišao da Ga iskuša (Matej 4,1-11). Današnja iskušenja nisu mnogo drugačija. Đavo je imao dovoljno vremena da prouči palu ljudsku prirodu. On zna kad smo najslabiji. Ipak, Bog je daleko jači od đavola. Isus nam je tačno pokazao kako da odgovorimo: „Pisano je.“ Isus je znao Sveto pismo napamet i provodio mnogo vremena u molitvi. Jedino kad smo povezani s Bogom preko proučavanja Biblije i molitve, možemo isto tako naći izlaz (1. Korinćanima 10,13) koji nam Bog uvek obezbeđuje.
Usredsređeni na večnost (2. Korinćanima 4,18)

Ponekad iskušenja s kojima se suočavamo nisu direktna. U paraboli o sejaču (Matej 13,3-7), seme koje je palo u trnje najpre dobro napreduje. Ono nije posejano van staze. Ono ima dobru podlogu, bez kamenja. Kao i većina korova, trnovito žbunje je bez sumnje izgledalo malo i neškodljivo u prvi mah, ali je nastavilo da raste sve dok nije ugušilo dobre biljke. Kad su učenici upitali Isusa šta ta priča znači, On im je jasno obrazložio. Trnovito tlo predstavlja ljude koji čuju vest, „no briga ovoga svijeta i prijevara bogatstva zaguše riječ, i bez roda ostane“ (Matej 13,22). Tako je lako dopustiti da materijalne stvari – kako platiti benzin ili školarinu, potreba za novim cipelama, želja za najnovijim, najvećim telefonom – obuzmu naš život. Mi onda gubimo iz vida činjenicu da je ovaj život samo privremen.

Pavle nas podseća da je „ono što se ne vidi, vječno“ (2. Korinćanima 4,18). Danas vas mediji neprestano bombarduju reklamama i svima govore da će vas kupovina neke stvari usrećiti, ili da će vam sticanje nekog uzbudljivog iskustva doneti željenu ispunjenost. U kulturi koja svuda traži radost i ispunjenje osim u Bogu, lako je da se ono duhovno potceni i zaboravi. K.S. Luis piše: „Naše celo obrazovanje nastoji da nam um veže za ovaj svet.“<sup>1</sup> I ne samo to, mi smo stvoreni tako da želimo samo dobre stvari. Bog nas je stvorio tako da cenimo lepotu. Međutim, hrišćani bi trebalo da imaju na umu da im svet nikada neće pružiti istinsko zadovoljstvo. „Ako u sebi pronađem želju koju nijedno iskustvo na ovom svetu ne može da zadovolji, najverovatnije objašnjenje je da sam stvoren za neki drugi svet.“<sup>2</sup> Mi nismo načinjeni da budemo ispunjeni stvarima ovog sveta. Čak ni posedovanje nečeg najboljeg ili pak ogromnog novca nikada nikoga neće učiniti zadovoljnim. Hrišćani moraju imati na umu da je ono što je Bog obećao daleko bolje od bilo čega što ovaj svet može da ponudi.

**Davanje nasuprot primanju** (2. Korinćanima 8,1-7)

Bog želi za svoju decu mnogo više od jednostavnog izbegavanja iskušenja koje donosi materijalizam. On hoće da mi iskusimo istinsku radost. U knjizi Dela apostolska Luka piše: „Opominjite se riječi Gospoda Isusa koju on reče: mnogo je blaženije davati negoli uzimati“ (Dela 20,35). Pohlepa i istinska velikodušnost ne mogu ići zajedno. U Makedoniji su crkve stradavale. Činilo se da bi one bile poslednje koje bi bile voljne da daju. Ipak, delovanjem Božje blagodati u njihovom životu, oni ne samo da su davali nego su davali i preko svojih mogućnosti. Bili su revni u davanju, iako su sami živeli u krajnjem siromaštvu. Kakvog li primera Božje sile da promeni ljudsko srce! Kao i Isus, oni su predstavljali snažnu suprotnost u odnosu na mnoge upozoravajuće priče o pohlepi. Jedino je Hristos, delujući u njihovom srcu, mogao da proizvede takvu promenu, i jedino Hristos i u našem srcu može da iskoreni korov lakomstva i zameni ga darežljivošću.

**ODGOVORITE**

`1. Šta danas više preovlađuje – ljubav prema novcu ili ljubav prema posedovanju nečega? U kojim se još oblicima mogu javiti pohlepa ili sebičnost?`

`2. Setite se trenutaka kada ste više reagovali kao car Ahav, i onih drugih kada ste više ličili na crkve u Makedoniji. Šta je izazvalo različitost tih situacija?`

`3. Na koje načine bi Bog mogao da vas pozove da budete darežljiviji?`

_Amanda Ernst, Hikori, Severna Karolina, SAD_

<sup>1</sup> C.S. Louis, Mere Christianity (New York, NZ: HarperCollins, 2015), p.135.

<sup>2</sup> Ibid., p. 136.
