---
title:  Punjenje zlatnih korpi otrovnim voćem
date:   07/01/2018
---

**DOKAZ** 1. O carevima 21

Obuzet samosažaljenjem i sebičnošću, Ahav je odbijao da jede kao da mu je život zavisio od tog vinograda koji nije uspeo da kupi. Kao dete kome je uskraćena željena igračka, Ahav je patio od povređenog ponosa, a to je dovelo do kršenja zapovesti. Lako bismo mogli da svu krivicu svalimo na njegovu ženu Jezavelju, pametnu, opsednutu zadovoljstvima, ali šta ćemo sa svim onim nezrelim ljudskim bićima koja kipte od besa a nalazimo ih u Bibliji?

Istorija izraelskog naroda prati liniju sa čudesnim usponima i pogubnim padovima. U to vreme, nezaboravni car David odsutan je sa scene već oko 135 godina. Juda je podeljen na južnu oblast kojom su vladali Solomunovi potomci, dok se severni deo potpuno iskvario pod  uticajem bezbožnih vladara. Ako samo letimično pogledamo pomenuti događaj, brzo ćemo shvatiti zašto je car Ahav poznat kao najbezbožniji od svih (1. O carevima 16,30)! Kao čovek bio je kukavica, ulagivao se narodu, i bio nemoralan. Oženivši se ćerkom feničanskog cara, svesrdno je prihvatio bogohulnu službu Valu kao i sve oblike vračanja. Bila je to jedna od najgorih odluka poznata u Božjem narodu. Ubrzo su podignuti i hramovi, održavane orgije, prinošene ljudske žrtve i upražnjavani neizrecivo odvratni običaji neznabožačkih bogosluženja. Zbog Jezaveljine osvete i uz Ahavov pečat, Božji proroci su bili izloženi žestokom progonstvu. Čak je i Ilija, skrhan silnim pritiskom, zatražio od Boga života da ga prepusti smrti (1. O carevima 19,4). Uh!

Koren svih zala je srebroljublje, sklonost da se ima sve više (1. Timotiju 6,10). Mi ne volimo novac zbog onoga od čega se sastoji; kad bi to bio slučaj, voleli bismo i drvo od koga on potiče (papir se dobija od drveta, prim.prev.). Novac pre simbolizuje vlast i kontrolu. Pogledajte svet oko sebe; on funkcioniše na samozadovoljstvu. Priznavali to ili ne, mi se borimo protiv našeg „ja“. Priča o Navutejevom vinogradu može delovati dramatično i neshvatljivo; ne čujemo često o slučajevima ubistva zbog divnog vrta. Ali svakako slušamo o praznim kovertama za desetak, nedolaženju u crkvu, o hrišćanima bez ljubavi. Ponekad, više sabiramo ono što se vidi od onog što se ne vidi.

Jezavelja je obožavala vidljive idole, ali i Ahav je bio idolopoklonik. Zašto se odvraćate od Boga? Šta je vaš idol? Da li su to pomodni izrazi, mediji, reputacija, materijalna dobra, odnosi, vreme? Bog sve vidi i zna, a ipak nas voli. On traži da u odgovoru na Njegovu spasonosnu blagodat poprimimo Njegov božanski karakter i prihvatimo Njegove planove. O tome se jasno govori u 1. Korinćanima 4,1: „Tako da nas drže ljudi kao sluge Hristove i pristave tajna Božjih.“

Nemojmo propustiti da sagledamo tu jednostavnu a ipak duboku istinu. Mi već sada imamo pristup Božjoj riznici.

Mi smo pristavi Stvoriteljevih tajni. Neka se za nas nikada ne kaže: „Propustili su drvo života zato što su brali plodove ovozemaljskih vinograda“.

**ODGOVORITE**

`1. Koji su neki od odlomaka koji nam pružaju mogućnost da proverimo da li smo zapali u tragično stanje Laodikijske crkve?`

`2. Kako možemo da priđemo svojoj braći hrišćanima koji su pali u jamu zemaljskog bogaćenja i težnji za bezbožnim zadovoljstvima? Kako da im pomognemo, a da ih ne povredimo?`

_Betani Šeridan, Klajd, Severna Karolina, SAD_
