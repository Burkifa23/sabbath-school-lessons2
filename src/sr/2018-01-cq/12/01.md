---
title:  Navike pristava
date:   17/03/2018
---

> <p>Tekst za pamćenje</p>
> »Kako će mladić očistiti put svoj? Vladajući se po Tvojim riječima. Svijem srcem svojim tražim Tebe, ne daj mi da zađem od zapovijesti Tvojih. U srce svoje zatvorio sam riječ Tvoju, da Ti ne griješim.« (Psalam 119,9-11)

**Pogled iz reda br. 27 **

**UVOD** (Matej 6,33)

Uživam u pogledu sa svog sedišta do prozora u redu br. 27. Spuštamo se prema Londonu. Reka Temza je poput srebrnaste zmije koja vijuga istočnim rubom metropole. Vidim terene za golf sa rupama u pesku i otvorene bazene koji svetlucaju poput uglačanog tirkiza. Vidim ikonski beo krov Milenijumske kupole i brojim mostove koji spajaju rečne obale. Bakingemska palata je tako mala da je mogu ugurati u svoj džep, a Londonsko oko liči na točak iz kompleta neke dečje slagalice.
Sledimo zapadni deo reke prema aerodromu Hitrou,  iza Kju Gardena koji liči na raznobojnu kutiju, i jasne uglove palate Hempton Kot.

Gledam gore sa svog mesta-vidikovca i divim se širini vidika. Opažam bele oblake u pokretu i zrake čiste svetlosti. Iza krila, vidim kako sunce gori na horizontu, stotinama milja odavde.

Uživam u metaperspektivi sa sedišta 27A. To mi daje pomalo uvid u to kako Bog vidi mene, budućnost, svet i moje mesto u svemu tome. Kad sam na zemlji, moj život je svuda oko mene. On ispunjava moje vidno polje i mogu da vidim samo svoja četiri zida. Ovde gore, sve što posedujem izgleda sitno, kao majušna školjka na obali koju zapljuskuju talasi.

Međutim, ponekad volim da sednem na neko drugačije sedište. To je ono kraj Boga. Gledam svet iz Njegove perspektive, koja je mnogo detaljnija od pogleda iz reda br. 27. Kad posmatram Božjim očima, i pronađem svoje mesto u svemiru, sve što mislim da posedujem deluje sasvim beznačajno. Gledam kako se uklapam u društvenu zajednicu i pejzaž oko sebe. Vidim potrebe drugih ljudi, a ne samo sopstvene. Vidim Njega kako gleda unapred, i čezne da učini kraj patnji prisutnoj svuda, svakog minuta svakoga dana, u svačijem životu.

Okrećem se i pogledam Mu lice. U Njegovim očima su suze dok posmatra svet. On vidi daleko bolje od mene, čak i ono mikroskopski sitno. On može da sagleda život svake osobe – njene borbe, nade, usamljenost, strahove i suze.

„Karen“, On se duboko zagleda u moje srce. „Ja njih vidim, ali oni ne vide mene. Tvoja je odgovornost da upotrebiš sve što sam ti dao – svoje darove, vreme, resurse, energiju, ljubav... sve. Izlivaj to velikodušno u život svakoga koga susretneš. To je najbolji način da oni shvate koliko ih volim. I nemoj ni o čemu da brineš. Što više izlivaš iz sebe, ja ću te više ispunjavati, i to do vrha. Zajedno možemo da promenimo svet. Imaj poverenja u mene.“

_Karen Holford, Hempsted, Engleska_
