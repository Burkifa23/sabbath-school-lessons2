---
title:  Svrha služenja
date:   18/03/2018
---

**DOKAZ** (Matej 22,37.38)

Pregledajte svoj najsvežiji CV (biografiju). Šta ste uradili? Šta govorite o sebi? Kako ste opisali svoj životni cilj? Jeste li svoju službu pristava opisali kao zadovoljenje sopstvenih potreba, ili kao služenje Bogu i drugim ljudima?

Piter Blok nudi jednu sažetu trilogiju: „Pristavska služba znači poštovati ono što je dato, koristiti moć imajući na umu blagodat, i služiti ciljevima koji su iznad nas samih.“<sup>1</sup>

_Poštovati ono što je dato._ Možda izgleda očigledno, ali prirodni i stvoreni svet dolazi nam kao dar onoga dana kad se rodimo. Naš izbor je da odlučimo da li će dar koji prenosimo dalje, biti bolji i plemenitiji od onog koji smo primili. Naša je prednost da u svom odnosu prema Darodavcu poštujemo to što smo dobili. Za razliku od ekonomije razmene gde ljudi odmeravaju vreme, veštinu i materijal prema utvrđenoj vrednosti i označavaju ih kao svoje vlasništvo, ekonomija dara priznaje da smo mi Božji zakupci, i da se prava vrednost ne izražava novcem nego je inherentna našem odnosu sa Bogom, našim porodicama i društvom  u celini.

_Koristiti moć imajući na umu blagodat._ Pristavska služba podrazumeva i primenu autoriteta i moći u ulogama koje su pristavi pozvani da vrše. Pristavi su svesni tragova koje ostavljaju u svom okruženju, i  blagi u rešavanju konflikata i tenzija koji utiču na ljude, bez obzira da li je to u javnosti, crkvi, na poslu, ili u porodičnom kontekstu. Oni neprestano postavljaju pitanje: „Šta bi Isus učinio?“ Pred hrišćaninom je izazov da razvije takve veštine i ispolji takvu duhovnu prisutnost da primena autoriteta i moći bude praćena gracioznošću i spokojstvom baletskog igrača.

_Služiti ciljevima koji su iznad nas samih_ Preovlađujuća je pretpostavka popularne ekonomije da mi bolje radimo kad radimo za sebe. Postoji verovanje da nas pokreću pohlepa i gramzivost, i da se siromaštvo lakše podnosi kad novac postepeno pritiče. Iako je tačno da su ljudi osetljivi na nagrade, hrišćanin se poistovećuje sa ciljevima koji su veći od trenutnog ličnog interesa. I da citiramo Džona Kenedija: „Ne pitajte šta vaša zemlja može da učini za vas – pitajte šta vi možete da učinite za svoju zemlju.“<sup>2</sup> Rečeno na drugačiji način, naše molitve ne treba da budu usredsređene na ono što Bog može da učini za nas, već da osluškujemo šta Bog želi da mi činimo, i budemo voljni da to učinimo. To je pristavska služba.

**ODGOVORITE**

`1. Da li vrednost poštovanja odnosa stavljate ispred monetarne vrednosti?`

`2. Kako u istoj ruci možete držati moć i blagodat?`

`3. Kako koristite svoje vreme za molitvu da biste saslušali šta je Božja namera za vaš život?`

_Viktor Pilmor, Vatford, Ujedinjeno Kraljevstvo_

<sup>1</sup> Peter Block, Stewardship: Choosing Service Over Self-interest (Portland, Ore.: ReadHow You Want Publishers, 2014), p.22.

<sup>2</sup> John Fitzgerald Kennedy, Inaugural Address, January 20, 1961, https://goo.gl/emBKQZ
