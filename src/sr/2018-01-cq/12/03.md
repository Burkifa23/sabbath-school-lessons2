---
title:  Životne navike
date:   19/03/2018
---

**LOGOS** (Jeremija 29,13; Jevrejima 11,10; Efescima 5,16; 1. Solunjanima 5,23; 1. Timotiju 4,7.8)

**Potražimo najpre Boga** (Jeremija 29,13)

„Potrebno je minimalno oko 21 dan da stara mentalna slika iščezne i da se iskristališe nova.“ Maksvel Malc objavio je ovaj citat i još neke druge o promeni ponašanja u knjizi pod naslovom Psihokibernetika (audioknjiga) godine 1960. Novija istraživanja sugerišu da je neophodno otprilike 66 dana (ili preko dva meseca) da novo ponašanje postane automatsko.

Hrišćanska pristavska služba podrazumeva razvijanje navika koje će konačno postati sastavni deo životog stila. Potražiti najpre Boga – to treba da bude navika koju ćemo tako dobro odnegovati da ona najzad postane sasvim prirodna; međutim, kako tražiti i naći Boga celim svojim srcem?

Postoje tri koraka u traženju Boga. Prvo, morate priznati da imate potrebu za Bogom i da bez Njega nikada nećete doživeti ispunjenost. Ovo se postižae istraživanjem srca uz molitvu. Džo Vesli je rekao: „Potrebno je da se povučemo iz sveta, bar ujutru i uveče, da bismo razgovarali sa Bogom, i slobodnije opštili sa našim Ocem koji je za nas tajna.“<sup>1</sup> Zatim, treba da se „odreknete ostalih“.  To znači da je Bog u središtu vašeg života i da je potčinjavanje Njemu vaša osnovna preokupacija. Najzad, neophodno je da održavate svoj odnos sa Isusom Hristom. Ovo iziskuje kvalitetno vreme i napor. Nije dovoljno jednostavno čitati Bibliju;  neophodno je da Reč proučavate s molitvom kako biste se ubedili da pogrešno postupate i poželeli da Otac promeni vaše misli i ponašanje, da budete nadahnuti da služite.

**Tražite Isusov povratak** (Jevrejima 11,10)

Jevrejima 11 prozvano je „Dvoranom velikana vere“, jer se u tom poglavlju nalazi detaljna lista ljudi koji su verovali da je nemoguće moguće zahvaljujući Isusu Hristu. Avrama je vera osposobila da veruje da će dobiti sina iako je bio star; ali podjednako je bitno razmotriti njegovo verovanje u kraj ovog grešnog sveta „jer čekaše grad koji ima temelje, kojemu je zidar i tvorac Bog“ (Jevrejima 11,10)

Postoji priča o tri đavolova učenika koji su se spremali da diplomiraju. Svako je izneo svoju tezu o tome kako bi uništio čovečanstvo. Prvi kandidat je rekao da će reći ljudima da nema Boga, a drugi je imao ideju da im kaže kako nema pakla. Teza trećeg kandidata bila je najuspešnija zato što je on naveo da će kazati ljudima da nema potrebe da donose brze odluke i da imaju pred sobom sve vreme ovoga sveta.<sup>2</sup>

Božji pristavi znaju da će jednoga dana morati da polože račun svom Gospodaru, te svakodnevno donose odluke za Gospoda pripremajući se za Njegov dolazak.
Mudro koristite vreme (Efescima 5,16)

Apostol Pavle u Efescima 5,16 podstiče nas da „svaku priliku što bolje iskoristimo“ (engl. prevod). Svaki marljivi pristav zna da je vreme jedno od najdragocenijih dobara datih ljudima, i upravlja svojim vremenom tako da svaki trenutak bude vredan. Mnogi mladi u 21. veku rasipaju mnogo sati svakoga dana, služeći „bogovima tehnologije“ koji zahtevaju mnogo vremena i pažnje. Sveto pismo nas ohrabruje da svoje vreme posmatramo kao dar Božji koji treba ceniti. Psalmista David vidi vreme kao „pedalj“ (Psalam 39,5), patrijarh Jov opisuje vreme kao „senku“ (Jov 8,9), a apostol Jakov kaže da je vreme kao „para“ (Jakov 4,14).

**Održavajte zdravlje uma, tela i duše** (1. Solunjanima 5,23)

Verni pristavi neguju zdrave navike koje uključuju ne samo njihovo fizičko zdravlje nego i njihovu mentalnu dobrobit i duhovnost. Oni su zdravi, dobro se osećaju i imaju snage; oni neguju pozitivan i fleksibilan stav u odnosu na izazove svakodnevnog života, stalno su svesni Božjeg prisustva i činjenice da „tokom nekih dana, mada ne možemo da se molimo, molitva govori sama za sebe... i premda nam nedostaje vera, istina ulazi u naše srce“.<sup>3</sup> Održavanje tela zdravim znači da pristav mora da pazi na svoju ishranu i redovno uklapa vežbanje u svoj životni stil, zajedno sa korišćenjem velike doze sunčeve svetlosti. Kad unosite dovoljno vode, ne samo da čistite svoje telo, nego i snažite svoj um, svakako uz dovoljno sna. Vaše pouzdanje i vera u Boga snaži dušu. Prema tome, na taj način se telo, um i duša čuvaju „zdravim i bez krivice“ (1. Solunjanima 5,23).

**Samodisciplina** (1. Timotiju 4,7.8)

„Jer tjelesno obučavanje malo je korisno, a pobožnost je korisna za svašto, imajući obećanje života sadašnjega i onoga koji ide“ (1. Timotiju 4,8). Car Solomun je bio najmudriji čovek koji je ikada živeo. U početku, njegov život odlikovao se sređenošću i uzdržanjem; međutim, s vremenom je izgubio samokontrolu i „srce njegovo ne bi cijelo prema Gospodu Bogu njegovu“ (1. O carevima 11,4). Dobar pristav shvata vrednost samokontrole, i radije se odlučuje za pošten stav nego za zadovoljavanje sopstvenih želja, ne dopuštajući da ga ovozemaljske težnje odvrate od njegovog nebeskog cilja.

**ODGOVORITE**

`1. Koje su neke od navika dobrog pristava?`

`2. Postoje li još neke navike, čije razvijanje smatrate neophodnim da biste bili dobar pristav?`

`3. Razmotrite svoj sadašnji način života. Na koje načine nastojite da najpre tražite Boga?`

_Ketrin Entoni Boldo, Hemel Hempsted, Hertfordšir, Ujedinjeno Kraljevstvo_

<sup>1</sup> John Vesley, The Works of the Reverend John Vesley, vol. 1 (New York, NY.: The Methodist Book Concern, 1831), p. 212.

<sup>2</sup> Story adapted from Dr. Hyveth Williams, Anticipation, Waiting on Tiptoes for the Lord (Nampa, Idaho.: Pacific Press, 2000).

<sup>3</sup> Carol Ann Duffy, Selected Poems (New York, NY: Penguin Global. 2009), p.91.
