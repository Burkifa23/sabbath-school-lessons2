---
title:  Trošenje vremena
date:   20/03/2018
---

**SVEDOČANSTVO** (Efescima 5,15.16)

Dar vremena je dragocen. On nam se poverava svakoga dana i bićemo pozvani da Bogu položimo račun za svoje vreme. Ono treba da se upotrebi Bogu na slavu, i ako hoćemo da produžimo svoj život, ako hoćemo da dobijemo život koji se meri životom Božjim, moramo umu davati čistu hranu. Ne bismo smeli rasipati vreme koje se može korisnije upotrebiti.

„Isus Hristos je naš duhovni probni kamen. On otkriva Oca. Mozak ne bi trebalo hraniti ničim što bi zamaglilo um u pogledu razumevanja Reči Božje. U obrađivanju tla srca ne sme se ispoljavati nebrižljivost i nepažnja.“<sup>1</sup>

„Od pravilnog korišćenja vremena zavisi naš uspeh u sticanju znanja i razvijanju umne kulture. Intelektualni razvoj ne sme da bude sprečen siromaštvom, skromnim poreklom, nepovoljnim okolnostima. Neophodno je jedino da pravilno koristimo vreme. Nekoliko trenutaka ovde, nekoliko trenutaka tamo, koji se lako mogu izgubiti u beskorisnom razgovoru; jutarnji sati koji se tako uludo mogu potrošiti u postelji, vreme provedeno u tramvaju ili vozu, ili u čekanju na stanici; trenuci čekanja da se iznese obed, čekanje na one koji zakašnjavaju na sastanke; ukoliko biste imali knjigu u ruci, ukoliko biste te deliće vremena iskoristili za učenje, čitanje ili korisno razmišljanje, šta biste sve mogli postići! Odlučnost u namerama, istrajna marljivost, brižljivo trošenje vremena – sve bi to moglo pomoći čoveku da stekne znanje i razvije intelekt i da tako postane sposoban za skoro svaki značajan i koristan posao.

Svaki hrišćanin je dužan da stekne naviku urednosti, temeljitosti i brzine... Neka odluče koliko im je vremena potrebno za određeni posao i onda neka ulože neophodne napore da u zadatom vremenu završe taj posao. Uvežbavanje snage volje učiniće da i ruke brže rade.“<sup>2</sup>

„Pogrešno je gubiti svoje vreme, pogrešno je rasipati svoje misli. Mi gubimo svaki trenutak koji posvećujemo sebičnosti. Kada bi se svaki trenutak cenio i pravilno iskoristio, imali bismo vremena za sve što nam je potrebno da učinimo za sebe i za svet. Neka svaki hrišćanin traži Božje vođstvo u trošenju novca, u korišćenju vremena, snage, prilika.“<sup>3</sup>

**ODGOVORITE**

`1. Koja su tri najveća izazova sa kojima se suočavate prilikom upotrebe vremena?`

`2. Kad biste sakupili sve rasute mrvice svog vremena, šta biste još mogli da ostvarite za Boga?`

`3. Isplanirajte da bar 10-30 minuta dnevno potrošite na nešto što će pomoći drugim ljudima da shvate koliko ih Bog voli.`

_Berni Holford, Hemel Hempsted, Ujedinjeno Kraljevstvo._

<sup>1</sup> Ellen G. White, Mind, Charachter and Personality, vol. 1, p. 92.

<sup>2</sup> Elen G. Vajt, Pouke velikog Učitelja, str. 344 orig.

<sup>3</sup> Elen G. Vajt, U potrazi za boljim životom, str. 208 orig.
