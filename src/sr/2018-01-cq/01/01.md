---
title:  Uticaj materijalizma
date:   30/12/2017
---

> <p>Stih za pamćenje</p>
> »I ne vladajte se prema ovome veku, nego se promenite obnovljenjem uma svojega, da biste mogli kušati šta je dobra i ugodna i savršena volja Božija« (Rimljanima 12,2).

**Jeste li dobar upravitelj?**

**UVOD** 1. Mojsijeva 3,3; 5. Mojsijeva 8,18; Psalam 24,1

Od samog početka, kako je to prikazano u 1. Mojsijevoj 3,3, Bog je jasno stavio do znanja da On poseduje ovaj svet i sve što je u njemu. A mi smo, kao njegovi pristavi, pozvani da upravljamo onim što pripada Njemu. Budući da nam je Bog kao svojim pristavima milostivo poverio da se staramo o svemu što On poseduje, da to razvijamo i u tome uživamo, mi smo odgovorni da dobro upravljamo Njegovom imovinom i u skladu sa Njegovom željom i namerom. Zašto onda ispoljavamo stav da je sve što nam je Bog poverio naše sopstveno?
„Prva briga u životu onih kojima se (Isus) obraćao bile su materijalne stvari. Njihov sistem vrednosti bio je poremećen. Oni nisu prepoznali princip da o svakom pristavu brine njegov gospodar. Da su sebe videli kao Božje pristave, oslanjali bi se na Boga za svoje svakodnevne potrebe. On im je rekao da najpre traže carstvo nebesko, a da će On zadovojiti njihove fizičke potrebe.“<sup>1</sup>

Psalam 24,1 nas podseća: „Gospodnja je zemlja i što je god u njoj, vasiljena i sve što živi na njoj.“ Stvoritelj i Vlasnik svega tako malo traži za uzvrat. Zašto onda smatramo da je toliko teško pouzdati se u Njega, biti mu poslušan i odavati u čast? On nam je dao tako mnogo, mnogo više nego što zaslužujemo. Pristavska služba je izraz naše poslušnosti u vezi sa upravljanjem nad svim što je Bog stavio pod našu kontrolu, a to je sveobuhvatno. Biti pristav znači predati sebe i sve što imamo Bogu u službu.

„Nego se opominji Gospoda Boga svojega; jer ti on daje snagu da dobavljaš blago“ (5.Mojsijeva 8,18). Mi smo kao Božji pristavi pozvani da upravljamo onim što pripada Njemu, koristeći sposobnosti i talente koje nam je On dao. Sve što imamo, sve što možemo da učinimo, dato nam je od Gospoda. Odgovorni smo da dobro upravljamo Njegovom imovinom, u skladu sa Njegovom željom i namerom. Ovaj svet nije naš dom, a ni ono što se nalazi u njemu. Kakav će biti naš odgovor onoga dana kada svako od nas bude bio pozvan da položi račun o tome kako je upravljao onim što nam je Gospodar tako nesebično dao?


_Brenda Hajzer Vilson, Džeferson, Teksas, SAD_

<sup>1</sup> Melvin E. Rees, God’s Plan for Social Security (Mountain View, Calif: Pacific Press®, 1970), p. 21.
