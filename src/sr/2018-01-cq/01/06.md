---
title:  'Vreme i prioriteti: valuta kojom svakodnevno trgujemo'
date:   04/01/2018
---

**MIŠLJENJE** Psalam 90,12; Jakov 4,13.14

Oh, snovi – svi ih imamo. Kao deca, sanjamo o tome šta ćemo postati. Po završetku srednje škole, sanjamo o tome gde ćemo nastaviti svoje obrazovanje. Zatim planiramo svoju idealnu karijeru,  nadamo se sigurnoj budućnosti kakvu smo uvek želeli, i računamo na porodicu koja će nam pomoći da sve to ostvarimo. Onda ćemo, konačno, biti srećni.
Ipak, usred planova, organizovanja, i „uspeha“, lako postajemo do te mere obuzeti svojim ciljevima da mnogi od nas automatski zaborave na neophodnost da se smisao i sreća pronađu  tokom samog putovanja, pre nego u samom sebi.

U Jakov 4,14 postavlja se pitanje: „Šta je vaš  život?“ Tim pitanjem on nam nalaže da razmislimo o svojim snovima i  preispitamo njihovu pravu vrednost. Podseća nas da je život para koja se za malo pokaže, a potom iščezne. Pošto ne znamo kuda će nas život odvesti, naši planovi trebalo bi da obuhvate ne samo svest o našem ovozemaljskom životu, nego i valjanu pristavsku službu što se tiče našeg vremena, kao i da pri tom imamo na umu večni život. Trebalo bi da težimo da živimo onako kako Bog hoće, a ne da postupamo samo po sopstvenoj volji.

Tokom godina provedenih u koledžu, toliko sam bio opčinjen svojom potrebom da uspem i obezbedim sebi materijalnu podršku da sam na poslednjoj godini balansirao između tri honorarna posla i prenatrpanih semestara. Kao student teologije, koji je učio da živi životom službe drugima, možete zamisliti koliko mi je stvarno ostajalo vremena da učestvjem u službi tu gde sam se nalazio. Međutim, imao sam logične razloge. Morao sam da radim kako bih isplatio školarinu i sastavio kraj s krajem. Morao sam da održavam zadovoljavajući prosek ocena da bi mi se stipendija povećala. I kad sam već kod toga, trebalo je takođe da nastojim da dobijem nagrade i stipendiju koja ih je pratila.

Kad sam sve to postigao, nešto je ipak nedostajalo. Konačno, za vreme mog poslednjeg semestra, Bog je uspeo da privuče moju pažnju i stao da mi pokazuje koliko su moji prioriteti bili dezorganizovani i neispunjivi. Da, ono što sam radio bilo je „važno“ za mene, ali bilo je isto tako studenata i prijatelja svuda oko mene kojima je bilo potrebno prijateljstvo, ohrabrenje i usmeravanje, s obzirom na sva kolebanja u njihovim životnim pravcima. Bog me je pozvao u službu ne da vreme ulažem u sebe, nego da budem dobar pristav tako što ću vreme koristiti na blagoslov drugima. Kad pogledam unazad, to jednostavno pomeranje u pogledu prioriteta i vremena predstavljalo je najkorisniju odluku koju sam doneo na koledžu.

**ODGOVORITE**

`1. Zašto Jakov prekoreva ljude koji prave planove o svojoj budućnosti, u Jakov 4,13-15?`

`2. Kako prepoznavanje Božje volje za vaš život utiče na korišćenje vremena koje vam je Bog poverio kao pristavu?`

`3. Koji su neki od načina da upravo sada postupate smislenije, tako što ćete podesiti svoje prioritete da biste služili drugima?`

_Erik Luv, Dalas, Teksas, SAD_
