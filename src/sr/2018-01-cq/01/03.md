---
title:  Suprotno od selfija
date:   01/01/2018
---

**SVEDOČANSTVO** 2. Petrova 1,7

U našoj društvenoj kulturi, selfi treba da predstavi u malom našu savršenost. Te fotografije usredsređene na sopstvenu ličnost prave se u cilju veličanja naše lepote, likovanja zbog naših preterivanja, i naslađivanja našom pohepnošću. Mi često i opsesivno stavljamo na Tviter, Instagram i Fejsbuk naše „ja“. Isus je zagovarao kontrakulturni stav – nešto suprotno od selfija – život službe iz ljubavi.

„Delo dobročinstva je izvor dvostrukog blagoslova. Dok onaj koji daje nevoljnima služi njima na blagoslov, on i sam biva blagosloven u još većoj meri. Hristova blagodat u duši razvija osobine karaktera koje su suprotne sebičnosti – osobine koje će očistiti, oplemeniti i obogatiti život. Dobra dela učinjena u tajnosti čvrsto će povezati srca i još ih bliže dovesti srcu Onoga od koga potiče svaka plemenita pobuda. Male pažnje, mala dela ljubavi i požrtvovanosti, kojima život tako neprimetno zrači, kao što se miris neprimetno širi iz cveća, čine veliki deo životnih blagoslova i sreće. Na kraju biće ustanovljeno da se samoodricanje za dobro  i sreću drugih, iako se na ovom svetu malo ceni i ne preporučuje, na Nebu priznaje kao znak našeg jedinstva s Njim – Carem slave, koji je bio bogat, a nas radi osiromašio.“<sup>1</sup>

„Moramo razvijati svaku svoju sposobnost do najviše mere savršenstva, da bismo učinili najveće dobro za koje smo sposobni...

Bog će prihvatiti samo one koji odlučno teže visokim ciljevima...

Oni koji žele da budu Božji saradnici moraju se truditi da svaki organ svoga tela i svaku sposobnost svoga uma dovedu do savršenstva.“<sup>2</sup>

„A Njegov život bio je savršena ilustracija istinske učtivosti. Njegov karakter odisao je dobrotom i plemenitošću. On je uvek imao ljubazan pogled i reč utehe i podrške za nevoljne i potlačene...
Ako susretnete takve koje izjeda briga i koji su ugnjetavani, koji ne znaju na koju stranu da se okrenu kako bi pronašli olakšanje, svim srcem nastojte da im pomognete. Božja namera nije da se Njegova deca zatvore u sebe, ne zanimajući se za dobrobit onih koji imaju manje sreće nego oni. Ne zaboravite da je Hristos umro za njih baš kao i za vas. Pomirenje i dobrota otvoriće vam put da im pomognete, da zadobijete njihovo poverenje, da ih nadahnete nadom i hrabrošću.“<sup>3</sup>

**ODGOVORITE**

`1. Jeste li ikada postupili altruistički? Koje su vas pobude navele na taj čin?`

`2. Da li ste ikad bili primalac čina dobrote? Kako je to uticalo na vaše srce?`

_Altea Kolins, Kalhaun, Džordžija, SAD_

<sup>1</sup> Elen G. Vajt, Misli sa Gore blagoslova, str. 82,83. orig.

<sup>2</sup> Elen G. Vajt, Pouke velikog Učitelja, str. 330. orig.

<sup>3</sup> Ellen G. White, My Life Today, p. 242.
