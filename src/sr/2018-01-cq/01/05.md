---
title:  Pobude srca u pristavskoj službi
date:   03/01/2018
---

**PRIMENA** 2. Mojsijeva 20,17; Isaija 14,13.14; Luka 15,15; Filibljanima 2,5-8

Da li su „ja“ i „moje“ postali trend ove generacije?  U našem sadašnjem društvu i širom sveta propagira se dobar život – izobilan i uspešan. Uči se da su novac, vlast i bogatstvo ključni poželjni pokretači pomoću kojih društvo funkcioniše. „Ja“ i lični interes su osnovni atributi popularnih i slavljenih ličnosti. Novac, slava i vlast uzimaju se za primer, ističu i veličaju u našem sadašnjem društvu.

U Rimljanima 12,2 kaže se: „I ne vladajte se prema ovome vijeku, nego se promijenite obnovljenjem uma svojega, da biste mogli kušati koje je dobra i ugodna i savršena volja Božija.“

Mi u Americi imamo nešto što je poznato kao „američki san“ – ideja da možete krenuti ni od čega i postići, dosegnuti život na visokom nivou zahvaljujući mukotrpnom radu. To mnoge ljude potiskuje na marginu života, ostavljajući ih bez mogućnosti da ostvare pomenuti san. Taj san, zajedno sa sebičnošću, podstiče osobine kao što su pohlepa, želja za vlašću, i nepravda. Luka 12,15 ističe: „A njima reče: gledajte i čuvajte se od lakomstva; jer niko ne živi onijem što je suviše bogat.“ Ovim rečima Hristos nam ukazuje na neposrednu korelaciju između vladajućeg trenda i potrebe za opreznošću. Ta ideja podvlači se i u Dekalogu: „Ne poželi kuće bližnjega svojega, ne poželi žene bližnjega svojega, ni sluge njegova, ni sluškinje njegove, ni vola njegova, ni magarca njegova, niti išta što je bližnjega tvojega.“ Šta možemo dobiti od sveg tog „zlata“ kad vidimo koliko nas Bog upozorava da treba da budemo svesni posledica pokušaja da se držimo tog „sna“? On će samo uzrokovati da izgubimo iz vida osnovni razlog našeg bivstvovanja ovde na zemlji.

Naš život, vreme i napori darovi su od Boga. On dopušta da ubiramo plodove i blagoslove kad Mu služimo i proslavljamo Ga dok On ostvaruje preko nas svoju volju i planove. Ovaj koncept izložen je i u Filibljanima 2,3: „Ništa ne činite uz prkos ili za praznu slavu; nego poniznošću činite jedan drugoga većeg od sebe.“ Primenjujući savete koje je Bog dao, sačuvaćemo se da ne zapadnemo u sotonske obmane, gde je sve usredsređeno na naše „ja“ i ništa drugo.

Mi treba da budemo slični Hristu i da primerom pokazujemo Njegov karakter ljubavi. Hristov stav je uvek bio stav poniznosti, i On želi da sledimo Njegov primer. „Jer ovo da se misli među vama što je i u Hristu Isusu“ (Filibljanima 2,5). Kakve li oštre suprotnosti kad je reč o sotoni: „Izaći ću na nebo, više zvijezda Božijih podignuću prijesto svoj“ (Isaija 14,13)! Izbor je na svakome od nas. Svakom svojom odlukom mi biramo ko će se naći na prestolu našeg srca. Izaberite danas kome ćete služiti. Hoćemo li izabrati Hristovu stazu smernosti i poniznosti, ili širok, prevaran sotonin put pun taštine?

**ODGOVORITE**

`1. Zašto, po vašem mišljenju, Bog opominje protiv materijalizma?`

`2. Zašto je poslušnost tako bitna osobina pred Bogom?`

`3. Kako verna pristavska  služba (novac, talenti, osobine) vode poslušnosti Bogu?`

`4. Kako nam obnovljenje uma u Hristu pomaže da sačuvamo ispravan fokus?`

`5. Koji su neki od praktičnih načina da se sačuvamo od društvenih normi u pogledu materijalizma?`

_Filip Šo, Orlando, Florida, SAD_
