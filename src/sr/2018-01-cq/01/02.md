---
title:  Pristavska služba i spasenje
date:   31/12/2017
---

**LOGOS** Matej 16,24; Luka 12,15-21; Rimljanima 5,12

**Prvobitna pristavska služba** (Rimljanima 3,23; 5,12)

Najčuvenija priča o pristavskoj službi verovatno je nešto što se najmanje prepoznaje. U 1. Mojsijeva 2, vidimo Adama i Evu kako ih Bog postavlja da kao pristavi brinu o vrtu. Međutim, u sledećem poglavlju, oni slede sotonine savete, a ne Božje vođstvo.  Od tog vremena, Bog neprestano nastoji da u nama obnovi poverenje da nas On i dalje voli i želi da nam poveri ono što je Njegovo.
Još od vremena Adama i Eve, svi mi doživljavamo bol i patnju zbog njihove nevernosti prema Božjoj reči. Zbog toga smo svi postali podložni smrti, jer smo svi sagrešili i izgubili slavu Božju (Riljanima 3,23; 5,12). Ipak, nije smrt jedina posledica; iskvarila se i naša sama priroda (Efescima 2,3). I tako, čak i kad želimo da činimo dobro, mi to ne možemo (Rimljanima 3,12). Međutim, nije izgubljena sva nada!

**Prvobitna žrtvena davanja** (Rimljanima 8,32)

U Starom zavetu, čitamo o praksi raznih prinošenja. Taj vid davanja poznat je kao nešto više od samog davanja. Bilo da je reč o prinošenju od sopstvenog rada, što nije prihvatljivo, ili o odavanju  hvale i zahvalnosti, sve to je isto tako poznato kao žrtva (1. Mojsijeva 4,3; 2. Dnevnika 29,31). Ako je narod trebalo da ustupi ono najbolje od stada, to je izvesno iziskivalo žrtvu.

Žrtva ili prinos doslovno su podrazumevali prolivanje krvi životinje. Žrtva bi zatim bila stavljana na oltar i na kraju spaljena, što je predstavljalo izraz hvale, mira, zahvalnosti i posvećenja pojedinca Bogu. Bog je, za uzvrat,  konačno dao dokaz o svojoj odanosti i ljubavi prema nama doslovno žrtvujući (dajući) sopstvenog Sina za nas (Rimljanima 8,32).

U Isusovoj žrtvi, mi takođe vidimo otkupljenje. Većina ljudi, kad čuje reč „pristavska služba“, instinktivno pomišlja na novac, ali je izraz „biti pristav“ tesno povezan sa rečju „otkupiti“, što znači „platiti da bi se dobilo nazad“. Kada su Adam i Eva pali i izgubili blizak odnos koji su nekada imali sa Bogom, Bog se ipak zavetovao da će ih otkupiti. Kad je Isus došao na ovu zemlju da umre na krstu kao naša konačna žrtva pomirenja, On je otkupio čovečanstvo. On nas je kupio i izveo iz ropstva,  i zaogrnuo svojom preobražavajućom blagodaću.

**Poziv hrišćanima na žrtvu** (Matej 16,24)

Hristos je prineo žrtvu ne samo radi našeg spasenja, nego i da nam pruži primer kako da živimo nesebično. Taj primer treba da oponašaju svi Hristovi sledbenici. Pošto je Hristova žrtva na krstu bilo potpuna, proces kojim On pokušava da deluje u nama mora isto tako biti celovit. On nije površno dao sebe kad je umirao na krstu, i stoga Hristos ne poziva pedesetpostotnog hrišćanina, nego hrišćanina koji Mu se potpuno predao – potpuno dao sebe Njemu na slavu i Njemu u službu.

Prema tome, pristavska služba je dokaz o iskustvu obraćenja silom Svetoga Duha koji preobražava naše srce i život, kako bismo mogli živeti životom kojim nas je Bog zaista pozvao da živimo – životom nesebičnosti. Jednostavnije kazano, Isus nas poziva da živimo kao što je On živeo. Primerom svoje žrtve na krstu da bi nas izbavio i otkupio kao svoje, On nas takođe poziva na život samoodricanja, da uzmemo sopstveni krst i da Ga sledimo (Matej 16,24; Marko 8,34; Luka 9,23).

**Od sebičnosti do nesebičnosti** (Luka 12,15; Galatima 2,20)

Uprkos našoj grešnosti, našoj sklonosti ka sebičnosti,  Hristos nam je ukazao na način kako da iskorenimo svoju sebičnost i postupamo kao On. Obećanja Božje Reči povezuju nas s Njim i mi time postajemo učesnici u božanskoj prirodi (2. Petrova 1,4). Kao hrišćani, mi treba da budemo „razapeti s Hristom“ (Galatima 2,19), ne da živimo životom svoje stare, grešne, sebične prirode, nego da dozvolimo da Hristos živi u nama. „Jer kroz njega živimo, i mičemo se, i jesmo“ (Dela 17,28). Dakle, kao hrišćanima koji su se predali Hristu, pristavska služba nije samo predaja onoga što imamo, nego i priznanje koliko Hristos poseduje nas.

Isus želi da priznamo da smo više od onoga što posedujemo (Luka 12,15). Otuda je tačno da se mi ne spasavamo onim što dajemo; ne možemo spasti sebe tako što ćemo davati više; ali bismo mogli biti izgubljeni nedavanjem onoga što bi trebalo da dajemo (videti Luka 12,15-21). Bog nas je pozvao da budemo narod  koji je riznica Njegove blagodati (5. Mojsijeva 7,6; 1. Petrova 2,9.10). Prema tome, Bog  se nada da ćemo verno predstaviti drugima ko je On, kakav je i šta će učiniti. Da nije imao poverenja u nas, ne bismo dobili Veliki nalog iz Matej 28 i, naročito, uputstvo iz Otkrivenje 14,6-12.

Najzad, ne samo što pristavska služba deluje u procesu našeg obnovljenja prema nesebičnom Isusovom karakteru, nego će i biti merilo naše podobnosti za nebo. Najmanje dva puta Isus jasno iznosi ideju da će to da li smo verni ili neverni u malim stvarima odlučiti da li će nam biti povereno i nešto više (Luka 16,10; 19,17). Sasvim je očigledno da ukoliko nam se ne može poveriti ono malo odgovornosti koje imamo ovde, pitanje je da li nam se stvarno nešto može poveriti na nebu.

**ODGOVORITE**

`1. Koje sam oblasti svog života poverio Isusu? Koje oblasti svog života nisam u potpunosti predao Isusu?`

`2. Šta sam voljan da dam uzvraćajući za ono što je Isus dao meni?`

_Malkolm S. Daglas, Taskon, Arizona, SAD_
