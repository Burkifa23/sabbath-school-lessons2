---
title:  Darovi iz zahvalnosti
date:   24/02/2018
---

> <p>Tekst za pamćenje</p>
> »Jer Bogu tako omilje svijet da je i Sina svojega Jedinorodnoga dao, da nijedan koji Ga vjeruje ne pogine, nego da ima život vječni.« (Jovan 3,16)

**Žuto sa nijansom slačice**

**UVOD** (1. Petrova 4,10)

Kad sam završila svoj specijalistički staž, dobila sam jednogodišnju stipendiju u Baltimoru. Moj suprug i ja izdali smo kuću jednoj stranoj studentkinji koja je upravo diplomirala na Jejlu. Izgledalo je da će ona biti savršeni stanar. Ali jedva da smo stigli do Baltimora, kada nas je mlada žena pozvala... sa vešću da njena radna viza nije u redu i da smesta mora da se vrati u svoju zemlju.

Novac od kirije za prvi mesec i depozit koji je ostavila pomogao nam je da preživimo juli i avgust, i ubrzo smo počeli očajnički da tragamo za zakupcem koji bi u kući ostao godinu dana. Najzad, jedan sredovečni par odlučio je da se useli kod nas – dostavljajući nam listu vrlo strogih zahteva. Uklonili smo mašinu za pranje i sušenje veša, ispraznili potkrovlje, i dozvolili im da kuću okreče u žuto sa nijansom slačice. Nije to bilo idealno, ali hipoteka se nije mogla otplaćivati sama od sebe, te smo pristali.

Kad smo se posle godinu dana spremali za povratak kući, saznali smo da nije baš svaka soba bila okrečena dogovorenom bojom, i da je tepih trebalo valjano očistiti. Zamolili smo svoje stanare da ponovo okreče kupatilo na spratu kako bi se pokrila grozna oranž boja, a njihov depozit je poslužio za temeljno pranje tepiha. Još uvek nam se nije dopadala boja kojom je bila okrečena naša kuća – žuto sa nijansom slačice, kao i način nasumičnog nanošenja boje, ali smo bili zahvalni Bogu što smo se izvukli iz cele te situacije.

Biti dobar pristav znači starati se o nečemu kao da je lično vaše. Pristavska služba polazi od osnovnog principa da ništa što imamo nije naše. Sve to samo nam je povereno od strane Boga. Kad shvatimo i prihvatimo taj princip, koncept pristavske službe lako je razumeti i primeniti.

Kako se Bog oseća kad mi zloupotrebljavamo svoje telo i um, prljamo Njegovu zemlju, ostavljamo ožiljke jedan na drugom i uzajamno se blatimo? Ako ovo posmatramo iz perspektive da nam je Bog poverio naš um, telo, porodicu, crkvu pa čak i samu zemlju do svog povratka, shvatamo da biti dobar pristav znači brinuti se o svemu tome. Kad tako gledamo na stvari, možemo i najmanji delić svega iskoristiti na slavu Bogu.

U 2. Korinćanima 9,6 Pavle savetuje: „Ovo pak velim: koji s tvrđom sije, s tvrđom će i požnjeti; a koji blagoslov sije, blagoslov će i požnjeti.“ Svako od nas ima različite resurse – vreme, zdravlje, povezanost s drugima, talente i još mnogo toga. Sve su to Božji darovi za našu dobrobit, a takođe i sredstva koja možemo iskoristiti Bogu na slavu. Upotrebimo ih danas što bolje možemo.

_Liza Herman, Nešvil, Tenesi, SAD_
