---
title:  Budite kao Arland Vilijams
date:   28/02/2018
---

**PRIMENA** (Matej 4,1-11; Marko 10,2-12; 14,43-45; Rimljanima 3,23)

Trinaestog januara 1982, Er Florida, let 90 srušio se u zaleđenu reku Potomak. Helikopter policije SAD stigao je na lice mesta i počeo da baca obručeve za spasavanje malom broju promrzlih putnika, preživelih posle rušenja aviona.

Jedan od prvih koji je dobio obruč za spasavanje bio je Arland Vilijams, ali ga je doturio sledećem putniku. I tako je u više navrata omogućio drugima da se izbave pre njega. Tako se najzad i poslednji preživeo popeo u helikopter, ali je Vilijams podlegao u ledenom zagrljaju Potomaka.

Kad je Isus došao na zemlju, On je zakoračio u svet greha (Rimljanima 3,23). Isusa su iznurili kušanje u pustinji (Matej 4,1-11), ispitivanja od strane fariseja (Marko 10,2-12) i konačno izdaja u Njegovom najužem krugu (Marko 14,43-45).

Isus je mogao da zgrabi „obruč za spasavanje“ i pobegne iz tame našeg sveta, ali je On ostao, stojeći kraj onih koji se spotiču u tami, grehu, tuzi, depresiji i usamljenosti. On je ostao sa onima koji bi inače bili izgubljeni. I onda, u poslednjem trenutku, On nam je dao svoj „obruč za spasavanje“.

U vrelini ili sleđenosti nekog trenutka, put koji vodi napred može delovati zastrašujuće. Možda se smrzavamo na svojim stazama, ne znajući kuda da se okrenemo ili kako da ukažemo na Isusa nekome koga su savladali bolovi i iskušenja ovog sveta. Kako se možemo pouzdati u Isusa i podeliti Njegov „obruč za spasavanje“ sa drugima?
Pažljivo pristupajte određenoj situaciji. Mi ponekad ne možemo da shvatimo užasnu tugu i mrak koji obuzimaju prijatelja, voljenu osobu, ili nekog stranca. Moramo veoma paziti kad nudimo pomoć ili savet.

Razmotrite kad je najbolje potražiti pomoć spolja. Moramo znati kada je vreme da iskoračimo iz jedne situacije i potražimo pomoć spolja.
Uvek se molite. Mi ne znamo kakvi su Božji planovi za nas. Ono što mi vidimo kao dobar izbor ili stazu možda to i nije. Ovo se podjednako odnosi na one kojima pokušavamo da pomognemo kao i na naš sopstveni život (1. Solunjanima 5,16-18).


**ODGOVORITE**

`1. Šta ste ove sedmice učinili da iskoračite iz svog sveta da biste pomogli drugome, čak i u nečemu najmanjem (Marko 10,13-16)?`

`2. Da li smo bili ljubazni prema onima koji nam čine nepravdu, rugaju nam se ili nas ukoravaju? (Luka 23,34)`

_Johana Bjork, Bizmark, Severna Dakota, SAD_
