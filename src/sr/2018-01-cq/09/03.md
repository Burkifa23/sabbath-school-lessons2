---
title:  Odnos molitve i davanja
date:   26/02/2018
---

**SVEDOČANSTVO** (4. Mojsijeva 18,28; Matej 23,23)

„Bog je učinio da objavljivanje Jevanđelja zavisi od rada i darova Njegovog naroda. Dobrovoljni darovi i deseci predstavljaju prihod Gospodnjeg dela. Od sredstava koje je poverio ljudima, Gospod zahteva određeni deo – desetak. On svima ostavlja slobodu da kažu hoće li dati i više od te svote. Međutim, kada je srce pokrenuto uticajem Svetog Duha, i kad učini zavet da da određenu svotu, onaj koji se zavetovao nema više nikakvog prava na posvećeni deo.“<sup>1</sup>

Prošlog leta, pre polaska na fakultet, imao sam priliku da odem na tronedeljno misionsko putovanje, ništa manje nego u Meksiko, Kankun. Odlučio sam da idem (bilo je lako doneti takvu odluku) i sakupio novac tokom nekoliko sedmica. Kad sam stigao u Meksiko, predstavili su me pastoru i starešinama crkve u kojoj je trebalo da održim evangelizaciju.

Mogao bih da iznesem tako mnogo iskustava, ali jedan razgovor je posebno ostao u mom sećanju. Vozio sam se kolima s jednim lokalnim pastorom i dva studenta. Išli smo prema hotelu pošto smo jutro proveli na obali. Na neki način razgovor je skrenuo na predmet desetka i prinosa i Adventističku crkvu u Sjedinjenim Državama.
Moj španski je na konverzacionom nivou, ali daleko od savršenstva. Objašnjavao sam pastoru proces davanja darova u crkvi i opštu praksu koju sam zapazio. A onda sam upitao kakva je njihova praksa u Meksiku u vezi sa desetkom.

Imajte na umu da moj španski nije savršen. U mom iskustvu, izrazi „plaćati desetak“ i „davati desetak“ korišćeni su kao sinonimi u crkvi, literaturi i razgovoru. I tako sam se, obraćajući se pastoru, usmerio ka prvom izrazu – „plaćati desetak“.

Pastor je odgovorio: „Pa, pre svega, niko od nas ne ’plaća desetak i prinos’. Mi to dajemo. To je već Božje, pa kako bismo to uopšte mogli da platimo? Mi samo vraćamo Bogu.“

Ne sećam se više ničeg drugog što je on rekao tokom vožnje.

Sada se pitam da li moj neprecizan jezik – to jest, da li „plaćam“ ili „dajem“ svoj desetak i prinos – utiče na način na koji vidim Boga u odnosu na sebe? Da li to utiče na moju poniznost u odgovoru na Njegovu dobrotu?

„Bogu nisu potrebni naši darovi. Mi Ga ne možemo time učiniti bogatijim. Psalmista veli: ’Jer je od tebe sve, i iz tvojih ruku primivši dasmo ti’ (1. Dnevnika 29,14). Ipak, Bog nam dopušta da pokažemo svoju zahvalnost za Njegovu milost samopožrtvovanim naporima da to isto kažemo drugima. To je jedini način na koji možemo ispoljiti svoju zahvalnost i ljubav prema Bogu. On ne upućuje na neki drugi.“<sup>2</sup>

_Aniz Silej, Olteva, Tenesi, SAD_


<sup>1</sup> 	Elen G. Vajt, Apostolska crkva – Hristovim tragom, str. 74. orig.

<sup>2</sup> 	Ellen G. White, Counsels on Stewardship, p.18
