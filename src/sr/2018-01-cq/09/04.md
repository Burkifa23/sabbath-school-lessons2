---
title:  Koliko daleko idemo u svojoj ljubavi
date:   27/02/2018
---

**DOKAZ** (Matej 25,40)

U trenutku kada je Isus umro, čovečanstvo se suočilo sa velikodušnim, krajnje izraženim poricanjem ega. Mogli biste teoretski govoriti o nesebičnosti, ali koliko daleko čovek ide u praktikovanju takve nesebičnosti? Koja je granica našeg čovekoljublja?

Gledajući u Isusa, čovek može zaobići tu posebnu tačku zbog suprotnog efekta koji ona može imati: mi procenjujemo Isusovu smrt jedino u svetlu načina na koji je On spasao nas. Drugačije rečeno, taj isti događaj koji je dokaz ljubavi usredsređene na druge, stvara u nama obuzetost sobom. Mi smo u opasnosti da Njegovu žrtvu smatramo sredstvom za ostvarenje svog cilja.

Ipak, mi smo pozvani da „duboko razmišljamo“ o Njemu i da Ga „posmatramo“. Ako tako postupamo, bićemo „preobraženi“ u Njegovo obličje (2. Korinćanima 3,18). U čemu se sastoji taj poseban i bitan postupak?

Učinimo to za trenutak. Gledajmo u Njega. Ne da bismo pokušali da nešto doživimo, nego da Ga jednostavno proučavamo, gotovo naučno. I šta vidimo? Kad čitamo mnoge epizode Njegovog života, nailazimo na Nekog čudesno jedinstvenog. Isus je govorio o ljubavi prethodno (a i otada) praktično nepoznatoj. Propovedao je i ohrabrivao smrt čovekovog „ja“. Poučavao je o najuzvišenijim idealima onoga što ljubav znači: „Ljubi bližnjega svojega kao samoga sebe“ (Matej 22,39). „Ljubite neprijatelje svoje, dobro činite onima koji na vas mrze“ (Luka 6,27). „Od ove ljubavi niko veće nema, da ko dušu svoju položi za prijatelje svoje“ (Jovan 15,13). Čin koji Ga je odveo do krsta predstavljao je dovršenje životnog veka ispunjenog građenjem, ohrabrivanjem, lečenjem i dobročinstvom. On bi radije umro pre nego da nekoga povredi. U stvari, On je umro a da nikoga nije povredio. U trenucima pre nego što je ispustio svoj poslednji dah, Njegove misli bile su zaokupljene onim ljudima koji će Ga usmrtiti, tražeći od Boga da im oprosti.

Koliko daleko čovek treba da ode u ispoljavanju ljubavi? Pa, čini se, do samog groba.

Upravo je to istinska pristavska služba. U svetu zaraženom mržnjom, gde čak i samozvani hrišćani pozivaju na smrt i uništenje, Isus stoji kao epitom mira i ljubavi. To je značenje onoga biti „sličan“ Njemu. Biti „preobražen“ u Njegovo obličje. Svet bi trebalo da Ga vidi onakvim kakav je On u stvari. Svet treba da nauči da voli bližnjeg, bez obzira na boju kože, rasu ili religiju. Kad svoje talente koristimo da bismo posetili one u zatvoru, nahranili gladne, odenuli gole i brinuli za one koji pate, mi počinjemo da oponašamo Čoveka na krstu – i svet se menja. Mi ulazimo u carstvo Božje. Mi zaista postajemo „verni sluga“.

Pristavska služba je blagodat. Pristavska služba je ljubav.

**ODGOVORITE**

`1. Možete li da se setite nekog drugog u Bibliji ko je živeo životom ljubavi poput Isusa?`

`2. Šta je, po vama, Isus mislio kad je onima oko sebe kazao: „Rekoh: bogovi ste“ (Psalam 82,6; Jovan 10,34)?`

`3. Kako bi vaš život mogao da vas učini potencijalnim „dobrim“ čuvarima (pristavima) vaših darova?`

_Verner Karasko, Rouzvil, Kalifornija, SAD_
