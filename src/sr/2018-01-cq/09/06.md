---
title:  Velikodušnost bez ikakve računice
date:   01/03/2018
---

**MIŠLJENJE** (2. Korinćanima 9,6; Jakov 4,12)

Kad bi moja majka davala novac, volela je da svoje novčanice uvije u obliku malih cilindara – tako da je teško bilo videti koliko daje. Jednoga dana naletela je kraj puta na prosjaka i ponudila mu novac. On je video jedan dolar, ali mu je majka zapravo dala dva dolara uvijena poput cilindra.

Čovek joj je prezrivo rekao: „Ovde sam čitav dan a vi mi dajete samo jedan dolar?“

Moja majka je bila šokirana tim zahtevnim tonom. Prigušeno se nasmejala i posegla za novčanikom, izvukla iz njega svoj preostali dolar i dala mu sva tri. „To je već bolje“, kazao je on.

Nezahvalnost prožima naše potrošačko društvo i njome su zaraženi i prosjak kraj puta i svetac u crkvenoj klupi. Nezahvalnost je opasna zato što govori Bogu: „Ono što si mi dao nije dovoljno dobro. Daješ mi jedan dolar, a ja zaslužujem više za svoje mučne i duge napore.“ Nezahvalnost čoveku otežava da primi i ceni Božje blagoslove.
Možda nikad ne bismo to izgovorili, ali sličan unutrašnji monolog odvija se u srcu mnogih „svetaca“ koji sede u crkvenim klupama. Onima koji su radili u Očevoj kući celog svog života i imali stalna mesta kao hrišćani, Božja velikodušnost izgleda uvredljivo. Božja ljubav i blagoslov ih vređaju, zato što su ovi vrlo često upućeni nedostojnima. Nezahvalnost ne samo što otežava lično primanje Božjih blagoslova, već i navodi ljude da drugima zavide na dobroti koju im Bog pruža.
Bićemo izlečeni od te zavidljive nezahvalnosti kad shvatimo da Bog nije neko ko sebično gomila kapital. Božji resursi – skupi i dragoceni – izlivaju se na ovaj svet u svakom trenutku i na svim mestima. Sveto pismo ističe da bez obzira da li su u pitanju pravednici ili nepravednici, Bog velikodušno izliva svoje dobre blagoslove na svoju decu (Matej 5,45). Ipak, koliko će Mu se njih odupreti, koliko će Ga njih odbaciti i odbiti? Koliko će njih iskoristiti te blagoslove da se aktivno suprotstave Bogu ili da prezru Njegovu dobrotu?

Međutim, iako su bliži domu, mnogi „sveci“ će primiti blagodat a ipak nepravedno postupati. Ili pak, koliko će njih, slično prosjaku na koga je naletela moja majka, izjavljivati da Božja velikodušnost nije dovoljna nadoknada za ono što su učinili? Bog nije zajmodavac; Bog je Spasitelj i Otac, a roditelji znaju da ono što daju svojoj deci nikada neće biti vraćeno, pa im ipak daju. 

U odgovoru na Božju velikodušnost, koja ne vodi računa o rezultatima, odani učenici treba da neguju zahvalnost i budu kanali Božjih resursa. Bog daje nama a onda mi dajemo svoje vreme i stvari. Velikodušnost bez računice ne može nikada doneti kapital, niti je uvek profitabilna, ali je često pomalo bolna. Ona nije ugodna, ali zar to nije put krsta?

**ODGOVORITE**

`1. Na koje je načine Božja neproračunata velikodušnost bila od koristi u vašem životu? Jeste li ikada pogrešno upravljali Njegovim blagoslovima ili zahtevali više od onoga što vam je dao?`

`2. Koja vam je vrsta davanja lakša? Zašto? Koja vam je vrsta davanja teža? Zašto?`

_Brajant Fernando Rodrigez, Kolidždejl, Tenesi, SAD_
