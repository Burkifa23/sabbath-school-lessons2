---
title:  Gde vam je blago
date:   25/02/2018
---

**LOGOS**  (Matej 6,19-21; Luka 21,1-4; 2. Korinćanima 5,7; Jevrejima 10,34)

**Hodanje verom** (2. Korinćanima 5,7)

Ljudi često zamišljaju da je za postizanje nekog cilja potrebno pronaći neku formulu ili postupak, imati sreće i šarma, izgovoriti neku čarobnu reč. I obrnuto, mnogi hrišćani se boje da mogu izgubiti spasenje zbog nekog jednostavnog „faula“, kategorički primenjenog. Oni praktično zamišljaju Boga kako prelazi listu ispravnog ili pogrešnog ponašanja i beleži: „Zaboravio da stavi kravatu kad je pošao u crkvu, 16. decembar 2018 – Odbijen.“

Biblija daje sliku o spasenju zasnovanom na odnosima, a ne na ritualu. Od Isaijine osude prinošenja žrtava i svetkovanja Subote iz pogrešnih pobuda (Isaija 1,11.13), pa sve do Isusove opomene „Neće svaki koji mi govori: Gospode, Gospode, ući u carstvo nebesko“ (Matej 7,21), jasno proizilazi da vera nije lista onoga što treba činiti, već neprestani stav, zasnovan na odnosu. To je ono što vodi razvoju karaktera i dublje povezanosti sa našim nebeskim Ocem, do boljeg razumevanja Boga, ali ne smemo pomešati rast vere sa samom verom. Vera je poverenje u širu sliku koju je Bog naslikao kad sitni detalji izgleda nisu bili dovoljni.

Većina hrišćana čula je za Pavlove reči „jer po vjeri živimo a ne po gledanju“ (2. Korinćanima 5,7) toliko puta da su počele da im zvuče kao kliše. Istina je da svet ne nudi nikakve garancije. Mi možemo isplanirati svoj život na n-ti stepen, ali konačno, pouzdanje u Boga je jedini put koji pruža pravu sigurnost. Kad je reč o pristavskoj službi – vreme, energija, novac – Isus poziva na potpuno predanje. Naš biznis može propasti, naše zdravlje izneveriti, novac iskliznuti iz ruku. Ipak, kad Bogu poverimo svoj posao, bogatstvo i snagu, On vraća daleko veću dividendu od bilo kog ulaganja koje bismo mogli izvršiti po sopstvenom nahođenju.
Mnogi hrišćani smatraju da će im se život, ukoliko budu sledili Isusa, iskomplikovati, da će biti praćen poteškoćama i neizvesnošću; a ipak, Isus je taj koji ih podržava. Novac ih sputava; Duh ih oživljuje; Bog zadovoljava sve njihove potrebe, i to nemerljivo.

**Moćan primer jedne udovice** (Luka 21,1-4)

To je zapanjujući, dirljiv prizor za svetovni um. U hramu sa svojim učenicima, samo nekoliko dana pre nego što će verski glavari dati nalog da bude ubijen, Isus posmatra kako elita upadljivo prilaže svoje bogate darove.

Međutim, jedan mnogo skromniji primer pada Isusu u oči. Jedna udovica koja je izgubila porodicu, imanje, status i bogatstvo – sve elemente na koje je računala da bi mogla da preživi – stavlja u haznu ono malo sredstava što joj je preostalo. Bogati su davali da bi se pokazali pred ljudima i stekli viši status, ostavljajući za sebe ogroman deo kako bi mogli raskošno da žive. Svaka od „dve lepte“ bila je jednaka desetini naknade za jedan sat rada – a to je bio najmanji iznos koji se da zamisliti. Za bogataše, te dva lepte su predstavljale novac pored kojeg bi oni prošli na ulici i ne primetivši ga. Za udovicu, bilo je to sve što joj je ostalo.
Isus je izjavio da udovica „metnu više od sviju“. Taj komentar u skladu je sa mnogim drugim Isusovim rečima i Pismom – „Blago siromašnima duhom“ (Matej 5,3); „Gospodu pozaima ko poklanja siromahu“ (Priče Solomunove 19,17), priča o svadbenoj gozbi (Luka 14,12-14) – a ipak je u tom prizoru istaknuto nešto posebno. Lični kvalitet i određeni ton dok Isus uzdiže najponizniju ženu do najviše moguće časti, podsećaju nas da „čovjek gleda što je na očima, a Gospod gleda na srce“ (1. Samuilova 16,7).

To nas asocira na još jedan poznati stih: „Jer gdje je vaše blago, ondje će biti i srce vaše“ (Matej 6,21). Na osnovu mnogih skorašnjih istraživanja ustanovljeno je da trošenje novca na sticanje iskustava, pre nego na materijalnu imovinu, obezbeđuje veću, dugotrajniju sreću. Iako zdrav razum može sugerisati da će prolazni momenat pružiti manje trajnu sreću od opipljivog proizvoda kome se možete stalno vraćati, istraživanje je pokazalo da materijalna dobra, ma koliko delovala blistavo, postaju za nas samo „dekoracija“. A kada ulažemo u prijateljstva, vredne trenutke i Božje carstvo, mi na taj način kopamo studenac iz koga možemo neprestano piti.

**Provera pobuda** (Priče Solomunove 16,2; Matej 6,1-4; 1. Korinćanima 4,5; 2. Korinćanima 9,7)

„Bog ljubi onoga koji dragovoljno daje“ – ali hipoteka dospeva na naplatu. Mi bi trebalo da damo svoje desetke i prinose – ali možemo li se pouzdati da će ljudska bića to ispravno upotrebiti?

Lako je postati praktičan i cinički nastrojen u vezi sa pristavskom službom, a ipak nas onaj isti Bog koji je izabrao da svoje ciljeve ostvaruje preko ljudskih oruđa – uključujući vas i mene – poziva da radosno dajemo.

Zatim postoji i ovaj savet: „Pazite da pravdu svoju ne činite pred ljudima da vas oni vide; inače plate nemate od oca svojega koji je na nebesima“ (Matej 6,1). Malo Isusovih reči zaseca do same kosti – i duboko u srce – poput ovih. Bog vidi iza našeg spoljašnjeg držanja. Luksuzna odeća (Bog je dobar!) Priželjkivani crkveni položaj (Samo mi je drago što mogu da uzvratim Bogu!). Pavle kaže da će Bog obelodaniti ono što je skriveno – uključujući naše pobude (1. Korinćanima 4,5). Kada služimo Bogu, činimo to iz ljubavi, sa zahvalnošću, i u silnoj želji da poboljšamo život drugih. Kad tako postupamo, to će nam pomoći da u sebi odnegujemo jedinu trajnu radost.

**ODGOVORITE**

`1. Kako služenje Bogu – i drugima – izgrađuje vašu sreću?`

`2. Zašto Bog zahteva deseti deo naših prihoda, a sedminu našeg vremena? Šta bi se moglo učiniti da te mere postanu idealne polazne tačke?`

`3. Kako služenje drugima možemo uravnotežiti sa zadovoljavanjem sopstvenih potreba? Koji je najbolji način da bližnjega volimo kao samoga sebe?`

_Tompol Viler, Nešvil, Tenesi, SAD_
