---
title: Truli ritualizam 
date:   28/12/2020
---

`Pročitajte tekst Isaija 1,10. Šta mislite, zašto je tu upotrebljena slika Sodoma i Gomore? Šta je Gospod time hteo da poruči?`

`Pročitajte tekst Isaija 1,11-15. Šta Gospod tu govori narodu? Zašto je Gospod odbacio bogosluženje svog naroda?`

Iste ruke koje su prinosile žrtve i podizale se u molitvi bile su „pune krvi“, to jest, krive za nasilje i tlačenje drugih (Isaija 1,15; Isaija 58,3.4). Zlostavljanjem drugih članova zavetne zajednice, oni su pokazivali prezir prema Zaštitniku svih Izraelaca. Gresi protiv drugih ljudi bili su gresi protiv Gospoda.

Naravno, Bog je lično uspostavio obrede žrtvenog sistema (3. Mojsijeva 1-16) i odredio jerusalimski hram kao mesto na kom je trebalo da se obavljaju (1. O carevima 8,10.11). Ali, namena rituala bila je da deluju u sklopu zaveta koji je Bog uspostavio s tim narodom. Upravo je Božji zavet sa Izraelom omogućavao da On prebiva među njima u svetilištu/hramu. Prema tome, obredi koji su se tu obavljali i molitve koje su upućivane imali su vrednost samo kao izraz vernosti Njemu i Njegovom zavetu. Ljudi koji su prinosili žrtve a da se nisu pokajali zbog nepravednih postupaka prema drugim članovima zavetne zajednice, zapravo su izvodili ritualne laži. Otuda, njihove žrtve nisu bile samo nevažeće – one su bile greh! Njihovi ritualni postupci prikazivali su ih kao verne, ali je njihovo ponašanje otkrivalo da su prekršili zavet.

`Pročitajte tekst Isaija 1,16.17. Šta Gospod zapoveda da Njegov narod čini? U kom smislu ti stihovi, u ovom kontekstu, mogu da se uporede sa onim što je Isus kazao u tekstu Matej 23,23-28? Koju poruku za sebe danas možemo naći u tim stihovima i u kontekstu u kom su dati?`