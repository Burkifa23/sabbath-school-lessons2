---
title: Zloslutna ljubavna pesma 
date:   31/12/2020
---

`Pročitajte pesmu u tekstu koji smo naveli. Kakvo je značenje te parabole?`

Bog objašnjava njeno značenje tek na kraju, u 7. stihu. Koristeći parabolu, On pomaže narodu da objektivno sagleda sebe, da bi priznao svoje pravo stanje. Bog je uspešno upotrebio taj pristup u slučaju cara Davida (videti 2. Samuilova 12,1-13). Nazivajući je „ljubavnom pesmom“, On odmah na početku otkriva svoje pobude prema narodu. Njegov odnos prema njima proističe iz Njegovog karaktera koji je ljubav (1. Jovanova 4,8). On za uzvrat očekuje i odgovor ljubavi. Ali, umesto „grožđa“, On dobija „vinjagu“, što na jevrejskom znači „nešto što zaudara“.

`Šta Gospod misli kad u tekstu Isaija 5,4 kaže: „Šta je još trebalo činiti vinogradu Mojemu što mu ne učinih?“`

U sledećim stihovima, Bog kaže: „Sada ću vam kazati šta ću učiniti vinogradu svojemu. Oboriću mu ogradu, neka opusti; razvaliću mu zid, neka se pogazi; uparložiću ga“ (Isaija 5,5.6).

Kad grešimo, Bog nas ne odvaja istog trenutka od sebe uklanjajući svoju zaštitu i dopuštajući naše uništenje. On nam strpljivo pruža prilike da primimo oproštaj (videti 2. Petrova 3,9). On ne odbacuje nikoga ko Mu se odaziva. On poziva dokle god postoji nada za odaziv. Ne prihvata odmah „ne“ kao odgovor, jer zna da smo neuki i obmanuti grehom. Ali ako time ništa ne postiže, On konačno potvrđuje naš izbor i dopušta da ostanemo takvi kakvi smo sami odlučili da budemo (videti Otkrivenje 22,11).

Ako uporno odbacujemo pozive koje nam Bog upućuje preko svog Duha, možemo konačno preći tačku posle koje nema povratka (Matej 12,31.32). Udaljavanje od Hrista je opasno (Jevrejima 6,4-6). Bog samo toliko može da učini, jer On poštuje našu slobodnu volju.

`Pitanje koje se nalazi u tekstu Isaija 5,4: „Šta je još trebalo činiti vinogradu Mojemu?...“ sagledajte u svetlosti Krsta, na kom je Bog prineo sebe kao žrtvu za naše grehe, plativši svojom krvlju to što smo mi prekršili Njegov zakon. Šta je još moglo da se učini za nas osim onoga što je On tu učinio? Kako nam razmišljanje o Krstu pruža sigurnost u spasenje, i kako nas podstiče da se pokajemo i promenimo?`