---
title: Ponuda oproštenja 
date:   29/12/2020
---

`Pročitajte tekst Isaija 1,18. Pošto ga pređete više puta, zapišite šta, po vašem mišljenju, Gospod tu govori (pročitajte nekoliko stihova pre i posle njega, da biste sagledali čitav kontekst).`

Bog je izneo moćne dokaze da su Judejci – optuženi – krivi za kršenje zaveta (Isaija 1,2-15), i pozvao ih je na reformu (Isaija 1,16.17). Taj poziv je nagovestio da još uvek ima nade. Uostalom, zašto biste zločinca osuđenog na smrt podsticali da promeni svoje ponašanje? Kako bi zatvorenik koji čeka izvršenje smrtne kazne mogao da „ispravlja potlačenoga, daje pravicu siroti i brani udovicu“ (Isaija 1,17, parafrazirano)? Ali, kad Bog kaže: „Dođite... pa ćemo se suditi“ (Isaija 1,18), možemo videti da On još uvek nastoji da urazumi svoj narod, još uvek nastoji da ih navede da se pokaju i da se odvrate od svojih zlih puteva, ma koliko da su se iskvarili.

Gospod im kaže da će njihovi crveni gresi postati beli. Zašto su gresi crveni? Zato što je crveno boja „krvi“ (krivice za krv), koja pokriva ruke naroda (Isaija 1,15). Belo je, nasuprot tome, boja čistote, odsutnosti krivice za krv. Tu Bog nudi da ih promeni. To je ona vrsta govora koju je car David upotrebio dok je vapio ka Bogu radi oproštenja greha koji je počinio kad je uzeo Vitsaveju i ubio njenog muža (čitajte Psalmi 51,7.14). U tekstu Isaija 1,18, Božji argument je ponuda oproštenja Njegovom narodu!

`Kako Božja ponuda oproštenja njima služi kao argument za promenu ponašanja? Uporedite tekst Isaija 1,18 sa tekstom Isaija 44,22.`

Sada vidimo koja je bila svrha oštrih reči upozorenja koje je Bog uputio svom narodu. One nisu bile namenjene tome da osude Njegov narod, već da ih vrate k Njemu. Njegova ponuda oproštenja predstavlja snažan argument u prilog Njegovom pozivu da se narod moralno pročisti (Isaija 1,16.17). Njegovo oproštenje im omogućava da budu preobraženi Njegovom silom. Tu vidimo seme „novog zaveta“ prorečeno u tekstu Jeremija 31,31-34, u kom je oproštenje osnov za obnovljeni odnos srca sa Bogom. Mi krećemo iz „crvene zone“, sa dugom koji nikad ne možemo da otplatimo. Ali kad zauzmemo ponizan stav, priznajući svoju potrebu za oproštenjem, postajemo spremni da prihvatimo sve što Bog ima da pruži.