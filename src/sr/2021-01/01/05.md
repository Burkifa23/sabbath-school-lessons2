---
title: Jesti ili biti pojeden 
date:   30/12/2020
---

`Pročitajte tekst Isaija 1,19-31. Koja tema se tu pojavljuje, a koju vidimo u celoj Bibliji?`

Zapazite logičku strukturu teksta Isaija 1,19.20: Ako narod odluči da bude poslušan Bogu, ješće dobra zemaljska (Isaija 1,19). Za razliku od toga, ako odbiju Njegovu ponudu oproštenja i obnovljenja, ako se pobune protiv Njega, poješće ih mač (Isaija 1,20). Izbor je na njima. Ti stihovi, dakle, sadrže uslovni blagoslov i kletvu.
Prvo poglavlje Knjige proroka Isaije ponavlja i primenjuje Mojsijeve reči zabeležene u tekstu 5. Mojsijeva 30,19.20 u trenutku kad je uspostavljen zavet sa izraelskim narodom: „Svjedočim vam danas nebom i zemljom, da sam stavio pred vas život i smrt, blagoslov i prokletstvo.“

`Obratite pažnju na te Mojsijeve reči. Zapazite da tu nema neutralnog terena. Ili život ili smrt, ili blagoslov ili prokletstvo. Šta mislite zašto imamo samo jednu od te dve mogućnosti? Zašto tu ne može da postoji neka vrsta kompromisa?`

Te Mojsijeve reči sažimaju niz upozorenja, blagoslova i kletvi kojima je zaključeno uspostavljanje zaveta opisano u tekstu 5. Mojsijeva 27-30 (uporediti sa 3. Mojsijeva 26). Elementi tog zaveta obuhvataju: (1) podsećanje na ono što je Bog činio za njih, (2) uslove/odredbe (zapovesti) koje treba sprovoditi da bi se zavet očuvao, (3) pozivanje na svedoke, i (4) blagoslove i prokletstva kao upozorenje narodu šta će se dogoditi ukoliko prekrši uslove zaveta.

Naučnici su pronašli da se ti elementi pojavljuju istim redosledom u političkim sporazumima koji uključuju nejevrejske narode, kao što su bili Hetiti. Dakle, prilikom uspostavljanja zaveta sa Izraelcima, Bog je upotrebio obrazac koji će oni razumeti i koji će im ostaviti što snažniji mogući utisak o prirodi i posledicama tog obostrano obavezujućeg odnosa u koji su odlučili da uđu. Moguće koristi od tog zaveta bile su neverovatne, ali ako ga Izraelci budu prekršili, biće im gore nego ikada.

`Kako ste vi u svom hrišćanskom hodu iskusili načelo blagoslova i prokletstva koje vidimo u prethodnom tekstu?`