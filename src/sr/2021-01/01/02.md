---
title: Čujte nebesa! 
date:   27/12/2020
---

Knjiga proroka Isaije počinje kratkim uvodom u kom predstavlja svog autora („sina Amosova“), izvor svoje poruke („utvara“), i temu (Juda i njegov glavni grad, Jerusalim, tokom vladavine četvorice careva). Tekst takođe prepoznaje Isaijinu prvobitnu publiku kao narod njegove zemlje tokom vremena u kom je živeo. Prorok im je govorio o njihovom stanju i sudbini.

Pominjući careve tokom čije je vladavine bio aktivan, Isaija sužava publiku i vezuje svoju knjigu za istorijske, političke događaje određenog vremena. Taj vremenski okvir nas upućuje na izveštaje iz tekstova 2. O carevima 15-20 i 2. Dnevnika 26-32.

`Pročitajte tekst Isaija 1,2. Šta je suština te poruke? Šta Gospod kaže? Kako se ta ista misao ponavljala tokom svete istorije? Da li bi se to moglo reći i za današnju hrišćansku crkvu? Objasnite svoj odgovor.`

Zapazite da poruka proroka Isaije počinje rečima: „Čujte, nebesa, i slušaj, Zemljo“ (uporedite sa tekstovima: 5. Mojsijeva 30,19; 5. Mojsijeva 31,28). Gospod pod tim ne podrazumeva da nebo i zemlja mogu sami po sebi da čuju i razumeju, već hoće nešto da naglasi.

Kad bi drevni bliskoistočni vladar, kao što je bio car Hetita, pravio politički sporazum s nekim podređenim vladarom, on bi se pozivao na svoje bogove kao svedoke, kako bi naglasio da će svako narušavanje tog dogovora sigurno biti primećeno i kažnjeno. Međutim, kad je božanski Car nad carevima uspostavljao zavet sa Izraelcima u vreme Mojsija, On se nije pozivao na druge bogove kao svedoke. Kao jedini pravi Bog, On je, umesto toga, pozvao nebo i zemlju da odigraju tu ulogu (videti takođe 5. Mojsijeva 4,26).

`Pažljivo pročitajte tekst Isaija 1,1-9. Na linijama ispod ukratko navedite koji su bili gresi Jude. Posebno obratite pažnju na posledice tih greha. Koja je bila krivica Jude, i šta se zbog toga dogodilo? U isto vreme, koja je nada naznačena u 9. stihu?`