---
title:  Pouka za učitelje
date:   01/01/2021
---

### PRVI DEO:   OPŠTI PREGLED

Tekst od 1. do 5. poglavlja Knjige proroka Isaije predstavlja uvodni deo te knjige. On ne opisuje samo rđavo stanje izrailjskog društva uopšte, već i njegovo duhovno stanje. Usredsređenost na duhovno stanje Izrailja predstavlja glavni predmet pažnje u knjizi. Religija Božjeg naroda se iskvarila.

Postoji li nada u takvim prilikama? Da, nada postoji. To je razlog zašto neki Knjigu proroka Isaije nazivaju starozavetnim Jevanđeljem. Tekst Isaija 1,2 svedoči da je Gospod podigao svoj narod: „Sinove odgojih i podigoh.“ Pomoću figurativnog jezika vezanog za vinograd, Isaija 5 opisuje Božje staranje o Njegovoj deci: „I ogradi ga, i otrijebi iz njega kamenje, i nasadi ga plemenitom lozom, i sazida kulu usred njega, i iskopa pivnicu u njemu, i počeka da rodi grožđem, a on rodi vinjagom... Šta je još trebalo činiti vinogradu Mojemu što mu ne učinih?“ (Isaija 5,2.4)

Bog, sa karakterom punim ljubavi, suzdržava se da ne uništi svoj narod. Preko proroka Osije, Isaijinog savremenika, Bog opisuje svoj unutrašnji bol i nemir zbog otpalog stanja svog naroda: „Kako da te dam, Jefreme, da te predam, Izrailju? Kako da učinim od tebe kao od Adame, da te obratim da budeš kao Sevojin? Ustreptalo je srce Moje u meni, uskolebala se utroba Moja od žalosti.“ (Osija 11,8) Bog će učiniti još jedan napor da vrati narod k Sebi. Svojom porukom ne propušta da objavi Izrailju njihovo grešno stanje. Dakle, On nastavlja da ih poziva da Mu se vrate. Iz tog razloga, Bog izjavljuje: „Gospod govori.“ (Isaija 1,2) Imajući ovu pozadinu na umu, ove sedmice proučavaćemo tri glavne teme: 1) izjavu „Gospod govori“; 2) temu o grešnom narodu; i 3) poziv „Tada dođite... ako hoćete“ (Isaija 1,18.19).

### DRUGI DEO:  KOMENTAR

Prvi stih prvog poglavlja Knjige proroka Isaije ističe da se viđenje neposredno tiče Jude/Jerusalima. Međutim, koristeći izraz „Čujte, nebesa, i slušaj, Zemljo“ (Isaija 1,2), Isaija nagoveštava da poruka obuhvata širu publiku. Kao čitaoci treba da se naviknemo na činjenicu da su glavni slušaoci ove proročke knjige pripadnici naroda koji žive u Judino vreme. U isto vreme, treba takođe da budemo svesni ideje da Isaijina poruka seže mnogo dalje od vremena i mesta u kome je napisana i slušalaca kojima je prvobitno namenjena.

Isaija često koristi izraze kao što su „Gospod govori“ ili druge slične fraze. Proročanstva u Knjizi proroka Isaije su relevantna jer su poruke koje „Gospod govori“. Ova misao je naglašena u prvom poglavlju knjige na različite načine: „Gospod govori“ (Isaija 1,2), „čujte riječ Gospodnju“ (Isaija 1,10), „veli Gospod“ (Isaija 1,18), „usta Gospodnja rekoše“ (Isaija 1,20) i „govori Gospod nad vojskama“ (Isaija 1,24). Pisac želi jasno da istakne da viđenja dolaze od Gospoda. Drugim rečima, viđenje postoji zato što ga je Bog otkrio.

Kako je Bog predstavljen u knjizi? Subjekat poruke je Gospod. Neposredni objekat je Njegov narod u vreme kada Isaije piše, sa jasnom implikacijom da poruke uključuju Božji narod kroz vreme, protežući se do Njegovog ostatka na kraju vremena. Isaijin Bog je u ovom poglavlju prikazan na mnogo načina. On je Gospod, Svetac. Zanimljivo je da pisac, kada prvi put spominje Boga, koristi izraz „YHWH“, koji se najčešće koristi u celoj knjizi da ukaže na Boga. YHWH je nepromenljiv Bog. Ime YHWH otkriva ne samo večno Božje postojanje već i Njegov zavetni odnos sa svojim narodom. U desetom stihu, Isaija predstavlja Boga kao „Elohima“, transcendentnog Boga, i/ili Vrhovnog vladara univerzuma. Ponekad Isaija koristi kombinaciju „Gospod Bog“ (Isaija 61,1).  Na još jedan jedinstveni način se ukazuje na Boga u ovom poglavlju rečima „Svetac Izrailjev“ (Isaija 1,4), nazivom koji je karakterističan u Isaijinim spisima (25 puta).

**Grešan narod**

Knjiga proroka Isaije je jasna u vezi sa tadašnjim prilikama Božjeg naroda. Isaija se priseća brižne Gospodnje ljubavi prema svom narodu: „Sinove odgojih i podigoh“ (Isaija 1,2). Međutim, Juda zaboravlja Božju vernu ljubav i, prema Gospodnjim rečima, „odvrgoše se od Mene“ (Isaija 1,2). Kako je iskustvo greha izraženo u ovom odeljku? Ima nekoliko jevrejskih izraza koji su povezani sa temom greha. Ova lekcija se ukratko osvrće na glavne reči za greh u prvom poglavlju.

Isaija 1,2 koristi jevrejski izraz p_āša’ za opisivanje grešnog dela. Ovaj izraz se prevodi kao „odvrgoše“ u rečenici: „Oni se odvrgoše od Mene.“ Reč takođe ima konotaciju „pobune“. Druga značenja su „prekinuti odnose“ ili biti neveran. (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 3 [Leiden/New York/Koln: E. J. Brill, 1996], p. 981) Drugim rečima, p_āša’ opisuje narušen odnos. Iako se p_āša’ uglavnom prevodi kao čin pobune, ovaj čin se smatra zločinačkim ponašanjem u jevrejskoj Bibliji.

Druga reč za greh je hātā (Isaija 1,4), koja se, ako se spoji sa rečju „narod“, može prevesti kao „grešan narod“, kao što je slučaj u prevodu Đure Daničića. U ovom slučaju, reč se koristi kao glagol i osnovno značenje je „promašiti cilj“, „pogrešiti, skriviti (u smislu ponašanja ili morala), „učiniti greh“ i „biti kriv“. (William L. Holladay, A Concise Hebrew and Aramaic Lexicon of the Old Testament [Grand Rapids, MI: Eerdmans Publishing Company, 1988], p. 100) Juda je grešan narod jer je podbacio u zavetnom odnosu sa Gospodom; postupao je pogrešno. Zgrešio je protiv Gospoda, tako da su njegovi pripadnici krivi pred Gospodom.  

Rečenica slična izrazu „grješna naroda“, koji je na početku rečenice u tekstu Isaija 1,4, prevodi se kao „naroda ogrezla u bezakonju“. Jevrejska reč prevedena kao bezakonje je ’āwôn. Ova imenica opisuje „aktivnost koja je izopačena ili pogrešna“, uvreda koja bi mogla biti svesna ili namerna. (William L. Holladay, A Concise Hebrew and Aramaic Lexicon of the Old Testament, p. 268) Kao i prethodna reč hātā, ’āwôn opisuje delo koje nije ispravno.

Drugi deo teksta Isaija 1,4 opisuje stanje dece Izrailjeve: ona su „naraštaj zlikovački“; ona su „sinovi pokvarenijeh“. Uzrok možemo pronaći u sledećim rečima: „Ostaviše Gospoda..., odstupiše natrag.“ Greh je ovde opisan kao čin napuštanja Gospoda, koji prouzrokuje pobunu, rđavo ponašanje, pogrešna dela i krivicu. Isaija 1,3 koristi neverovatan opis da spoji ovu poslednju tačku sa Božjim narodom u to vreme: „Vo poznaje gospodara svojega i magarac jasle gospodara svojega, a Izrailj ne poznaje, narod Moj ne razumije.“ (Isaija 1,3) Situacija Izrailja je kritična čak i u smislu logičnog rezonovanja. Međutim, Gospod pokušava da ponovo nađe svoju decu. To je suština Njegove izjave: „Tada dođite, pa ćemo se suditi.“ (Isaija 1,18)

**„Tada dođite... ako hoćete“**

Izrailju je dato sve što je potrebno da bi postali slavni narod. Međutim, sada se samo mogu uporediti sa Sodomom i Gomorom (videti: Isaija 1,10). Ali, Gospod može da izvede neophodno čudo da ih obnovi. On obećava: „I okrenuću ruku svoju na te, i sažeći ću trosku tvoju da te prečistim, i ukloniću sve olovo tvoje.“ (Isaija ,25)

Staza povratka ka Bogu počinje pozivom upućenim njegovom narodu da uvidi svoju sadašnju situaciju. Prvo, njihov život je iskvaren grehom. Gospod potvrđuje: „Sva je glava bolesna i sve srce iznemoglo. Od pete do glave nema ništa zdrava.“ (Isaija 1,5.6) Drugi veliki problem je lažna religija. Obredi su zamenili pravo bogosluženje (Isaija 1,11-14). Ove okolnosti podstrekavaju nepravdu među narodom i donose pustoš zemlji (Isaija 1,7.17).

Nakon molbe upućene narodu da uvidi svoje stanje, Gospod ih poziva na sledeći način: „Tada dođite, veli Gospod, pa ćemo se suditi.“ (Isaija 1,18) Izraz „pa ćemo se suditi“ potiče od jevrejske reči niwākeḥâ i nagoveštava misao o pravnom sporu; obe strane, YHWH i narod, mogu zajedno da iznesu svoje tužbe. Takođe, sugeriše ideju da se nađu pravedni (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 1, p. 134) Drugim rečima, Bog poziva svoj narod da opravda sebe. Ali kako je to uopšte moguće u slučaju tako grešnog naroda? Gospod nudi rešenje: „Ako greijesi vaši budu kao skerlet, postaće bijeli kao snijeg; ako budu crveni kao crvac, postaće kao vuna.“ (Isaija 1,18) Odnosno, Bog koga Isaija predstavlja u prvom poglavlju svoje knjige jedini je koji može da očisti i opravda svoj narod. Mihej, još jedan prorok i Isaijin savremenik, pita se: „Ko je Bog kao Ti, koji prašta bezakonje i prolazi prijestupe Ostatku od nasljedstva svojega.“ (Mihej 7,18) Međutim, ovaj dar oproštenja može biti prihvaćen ili odbijen. Dakle, nakon date ponude u tekstu Isaija 1,18, Gospod pojašnjava da je nov život moguć samo „ako hoćete“ ili „ako pristajete“ (Isaija 1,19). Prema tome, unutar ovog konteksta, poruka sledeće priče u 5. poglavlju Knjige proroka Isaije može biti bolje shvaćena: „Pa sada, stanovnici jerusalimski i ljudi Judejci, sudite između Mene i vinograda Mojega. Šta je još trebalo činiti vinogradu Mojemu što mu ne učinih?“ (Isaija 5,3.4)

### TREĆI DEO: PRIMENA U ŽIVOTU

1. Prva tema koju smo spomenuli u ovoj lekciji povezana je sa otkrivenom Božjom rečju. U Bibliji imamo „najpouzdaniju proročku riječ“ (2. Petrova 1,19). Dakle, kada proučavamo Bibliju, ne proučavamo običnu knjigu već otkrivenu Božju reč – koju je Bog izgovorio.

- Da li je ono što je Gospod izgovorio preko svojih proroka i dalje relevantno za vas? Objasnite.

- Kako Biblija određuje vaš identitet kao Božjeg sledbenika?

- Na osnovu vašeg čitanja Biblije, koje Božje osobine su izvršile najsnažniji uticaj na vas?

2. Druga tema se bavila grehom Izrailja, Božjeg naroda. Greh nije isključivo pogrešno postupanje; on takođe može biti misao, kao što je odupiranje Gospodnjem autoritetu u životu, ili čin unutrašnje pobune. Izrailj se suočava sa dvostrukom pretnjom od greha: 1) greh koji potapa narod u najgora dela bezakonja; 2) greh koji vodi narod u formalno, versko iskustvo kome nedostaje spasonosna blagodat. Dakle, njihova religija je samo religija prikazivanja i spoljašnjosti – naizgled živa spolja ali mrtva iznutra.

- Kako možemo prepoznati da naše versko iskustvo zapada u formalizam?

3. U vezi sa Božjim oproštenjem, Isaija predstavlja Boga kao Onoga koji je zainteresovan za obnovu svog naroda. Bog je spreman da nam oprosti i da nas otkupi, a pokajanje je deo tog procesa (Isaija 1,27). Štaviše, imamo samo dve opcije: da poslušamo ili da odbacimo Njegov glas (Isaija 1,19.20). Njegov poziv se nije promenio kroz vekove: „Dođite, pa ćemo se suditi.“ (Isaija 1,18)

- Da li ste spremni da dozvolite Bogu da izvrši svoje delo obnove u vašem životu? Ako niste, šta možete učiniti da biste bili spremni?  