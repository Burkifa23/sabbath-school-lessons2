---
title: Misionari i vođe bogosluženja 
date:   23/03/2021
---

`Šta znači to da oni koji su spaseni dovode ljude iz drugih naroda na dar Gospodu? Isaija 66,19.20.`

One koji su preživeli uništenje Bog šalje do svih krajeva zemlje, ka narodima koji ne znaju za Njega, i kaže: „Javljaće slavu Moju po narodima“ (Isaija 66,19). To je jedna od najjasnijih starozavetnih izjava na temu misionstva. Drugim rečima, ne samo što će ljudi biti privučeni jevrejskom narodu, već će i neki od Jevreja odlaziti u druge narode i poučavati ih o pravom Bogu, što je paradigma koja se izričito zastupa u Novom zavetu. Mada je bilo izvesnih misionskih nastojanja od strane Jevreja u periodu između povratka iz Vavilona i Hristovog dolaska (Matej 23,15), tek su rani hrišćani proširili evanđelje velikom brzinom i u širokim razmerama (Kološanima 1,23).

Baš kao što su Izraelci Gospodu donosili dar u žitu u Njegov hram, tako su Mu i misionari donosili dar. Ali trebalo je da oni kao dar dovedu „braću vašu iz svijeh naroda“ (Isaija 66,20). Kao što je dar u žitu bio žrtva Bogu koja se nije klala, tako su i obraćenici dovođeni Bogu kao „žrtva živa“ (uporediti sa tekstom Rimljanima 12,1). U prilog tvrdnji da se ljudi mogu dovoditi kao neka vrsta žrtve Bogu, zapazite da su mnogo ranije Leviti posvećivani „za prinos od sinova Izrailjevijeh da vrše službu Gospodu“ (4. Mojsijeva 8,11).

`Kakav je značaj Božjeg obećanja da će „i između njih... uzeti sveštenike i Levite“ (Isaija 66,21)?`

Zamenica „njih“ u 21. stihu odnosi se na „braću vašu iz svijeh naroda“, pomenutu u prethodnom stihu. To su pagani između kojih će Bog izabrati neke da budu vođe bogosluženja uporedo sa sveštenicima i Levitima. To je revolucionarna promena. Bog je prethodno ovlastio samo Aronove potomke da služe kao sveštenici, i jedino još pripadnike Levijevog plemena da im pomažu. Pagani ne mogu doslovno da postanu Aronovi ili Levijevi potomci, ali Bog je neke od njih ovlastio da služe u tom svojstvu, što je prethodno bilo zabranjeno čak i za većinu Jevreja.

`Pročitajte tekst 1. Petrova 2,9.10. Kome Petar piše? Šta on kaže? Koju poruku on ima za nas kao pripadnike današnjeg „svetog naroda“? Da li smo mi iole uspešniji od prvobitnog svetog naroda (2. Mojsijeva 19,6)?`