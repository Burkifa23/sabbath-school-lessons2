---
title: Zajednica vere 
date:   24/03/2021
---

Izraelci su bili „carstvo svešteničko i narod svet“ (2. Mojsijeva 19,6), sa posebnim redom sveštenika odvojenim da bi predstavljali narod kao vođe bogosluženja. Ali u budućnosti, i neki pagani će postati vođe bogosluženja (Isaija 66,21).

`Kako će ta promena uticati na obnovljenu zajednicu vere? Videti Matej 28,19; Dela 26,20; Galatima 3,28; Kološanima 3,11; 1. Timotiju 3,16.`

Prema Božjem „novom svetskom poretku“, pagani se neće samo pridružiti Božjem narodu, nego će postati ravnopravni sudeonici sa Jevrejima u mešovitoj zajednici vere koja će predstavljati „carsko sveštenstvo“. Prema tome, razlika između Jevreja i pagana postaće funkcionalno nebitna.

`Kada se to Isaijino proročanstvo obistinilo?`

Pavle, misionar među paganima, objavio je: „Nema tu Jevrejina ni Grka... jer ste svi jedno u Hristu Isusu. A kad ste vi Hristovi, onda ste potomstvo Avraamovo, i po obećanju nasljednici“ (Galatima 3,28.29).

To što su postali naslednici obećanja, pa prema tome, i uzvišeno „carsko sveštenstvo“, nije bilo povod za umišljeni elitizam, već nalog da se pridruže Jevrejima u objavljivanju „dobrodjetelji Onoga koji vas dozva iz tame k čudnome vidjelu svome“ (1. Petrova 2,9; uporediti sa tekstom Isaija 66,19).

Uzdizanje pagana nije davalo pravo Jevrejima da gunđaju kako je Bog nepravedan zato što im daje istu nagradu. Niti je davalo pravo paganima da se prema jevrejskoj braći i sestrama odnose s nepoštovanjem, ništa više nego što bi radnici unajmljeni kasnije u toku dana trebalo da omalovažavaju one koji su zaposleni ranije (videti Matej 20,1-16). Jevrejima su prvima bile „povjerene riječi Božije“ (Rimljanima 3,2) kao Božjem kanalu otkrivenja. Pavle je pisao obraćenicima iz paganstva: „Ako li se neke od grana odlomiše, i ti, koji si divlja maslina, pricijepio si se na njih, i postao zajedničar u korijenu i u masti od masline; ne hvali se granama“ (Rimljanima 11,17.18).

`Zašto je u svetlu Krsta, u svetlu evanđeoskog naloga, bilo koja vrsta duhovnog, etničkog, ili čak političkog elitizma tako mrska u Božjim očima? Pažljivo preispitajte sebe i proverite da li gajite bilo kakav osećaj duhovne ili etničke superiornosti? Ako je tako, pokajte se!`