---
title:  Pouka za učitelje
date:   26/03/2021
---

### PRVI DEO:  OPŠTI PREGLED

Od 63. poglavlja Knjige proroka Isaije pa do kraja knjige dat je opis slavne budućnosti koja očekuje Božji narod, uprkos činjenici da tako često krše zavet.

Kao što ćemo videti, ljudi izvan granica Jerusalima su među onima koji sačinjavaju grupu Božjeg naroda na kraju. Druga važna tema koja se javlja na kraju knjige je Bog kao Stvoritelj ili Ponovni Stvoritelj. Iako novo nebo i nova Zemlja predstavljaju obećanje dato narodu koji se vraća iz Vavilonskog ropstva, oni takođe imaju eshatološko ispunjenje na kraju vremena.

Tri glavne teme koje proučavamo u ovoj lekciji su sledeće: 1) Vođa i Spasitelj, 2) otkupljeni Gospodnji narod i 3) Bog kao (ponovni) Stvoritelj.

### DRUGI DEO:  KOMENTAR

**Vođa i Spasitelj**

Tekstom Isaija 63 započinje novi odeljak u knjizi. On predstavlja hrabrog ratnika koji „korača u veličini slave svoje“ i koji je „vrijedan spasti“ (Isaija 63,1). Njegova odeća je umrljana jer ju je krv poprskala (Isaija 63,3). „I bi im Spasitelj.“ (Isaija 63,8) Slična slika je prikazana u Otkrivenju: „I bješe obučen u haljinu crvenu od krvi, i ime se Njegovo zove: Riječ Božija.“ (Otkrivenje 19,13)

Poglavlje sadrži i druge osobine Spasitelja: On je vođa koji usmerava svoj narod, slično postupanju u Mojsijevo vreme (Isaija 63,12.13); na kraju poglavlja zabeležena je tvrdnja: „Ti si, Gospode, Otac naš, ime Ti je otkako je vijeka: Izbavitelj naš.“ (Isaija 63,16)

Sledeće poglavlje (Isaija 64) podseća da je Bog učinio strašne stvari koje Njegov narod nije očekivao (Isaija 64,3). U njemu se takođe ponovo tvrdi: „Gospode, Ti si naš Otac.“ (Isaija 64,8)

Zatim, u tekstu Isaija 65, pisac spominje još jednu dimenziju Božjeg karaktera. On se otkriva koristeći prvo lice. On izjavljuje: „Potražiše Me... nađoše Me.“ (Isaija 65,1) U skladu sa prethodnom izjavom, Isaija predstavlja Gospoda kao pristupačnog Boga. „Rekoh... Evo Me, evo Me. Vazda pružah ruke svoje.“ (Isaija 65,1.2)

Još jedna značajna Božja osobina prikazana je u ovom poglavlju. On je Onaj koji donosi sud i naknadu Zemlji. „Neću mučati, nego ću platiti, platiću im u njedra. Za bezakonja vaša i za bezakonja otaca vaših, veli Gospod.“ (Isaija 65,6.7) Onima koji „ostavljaju Gospoda“ (Isaija 65,11) On kaže: „Vas ću izbrojiti pod mač“ (Isaija 65,12) i „Gospod će te Bog ubiti“ (Isaija 65,15).

Slične misli o Bogu predstavljene su u 66. poglavlju Knjige proroka Isaije. Prvo, Bog je prikazan kao Vrhovni vladar univerzuma. Gospod kaže: „Nebo je prijesto Moj i Zemlja podnožje nogama Mojim“ (Isaija 66,1). Ova slika se takođe javlja u viđenju u tekstu Isaija 6,1-3: „Vidjeh Gospoda gdje sedi na prijestolu.“

Zatim Njegov glas dopire iz hrama: „Glas Gospodnji koji plaća neprijateljima svojim.“ (Isaija 66,6; uporedite: Isaija 65,6) Ovaj opis nagoveštava konačno uništenje Božjih neprijatelja – onih koji „izabraše na putovima svojim“ i čijoj „duši se mile gadovi njihovi“ (Isaija 66,3).

Isaija 66,15.16 iznosi jasne pojedinosti o konačnom uništenju: „Jer, gle, Gospod će doći s ognjem, i kola će Mu biti kao vihor, da izlije gnjev svoj u jarosti i prijetnju u plamenu ognjenom. Jer će Gospod suditi ognjem i mačem svojim svakom tijelu, i mnogo će biti pobijenijeh od Gospoda.“

Čini se da ovaj tekst upućuje na uništenje, na konačno razaranje – poslednje Gospodnje delo u pravednoj i poštenoj osveti protiv svojih neprijatelja. Isaija završava svoju knjigu ukazujući na potpuni poraz neprijatelja Gospodnjih – onih koji su se pobunili protiv Njega. Kraj je došao; pobeda je potpuna: „I izlaziće i gledaće mrtva tjelesa onijeh ljudi koji se odmetnuše od Mene, jer crv njihov neće umrijeti i oganj njihov neće se ugasiti, i biće gad svakom tijelu.“ (Isaija 66,24)

**Otkupljeni Gospodnji narod**

Isaija 63 otkriva da veliki dan Gospodnji, dan izvršenja Njegovog suda, ima dve glavne implikacije: „Jer je dan od osvete u srcu Mom, i dođe godina da se Moji iskupe.“ (Isaija 63,4) Sa jedne strane, za Njegov narod, dan suda biće dan otkupljenja; ali sa druge strane, sud će biti dan osvete za one koji su se pobunili protiv Gospoda.

Prema tome, proučavaćemo određene osobine koje ovo poglavlje izlaže u vezi sa otkupljenima. Ova grupa obuhvata Njegov narod kroz sva vremena. Ovi ljudi obuhvataju one iz Avramovog vremena (Isaija 63,7-19). Isaija 63,16 glasi: „Ti si zaista Otac naš, ako i ne zna Avram za nas, i Izrailj nas ne poznaje, Ti si, Gospode, Otac naš, ime Ti je otkako je vijeka: Izbavitelj naš.“ Upućivanje na Avrama može da označi duhovne, kao i prave, Avramove potomke.

Nažalost, Božji narod je prekršio zavet. Oni nastavljaju da čine greh dugo vremena. Isaija kaže: „Bezakonja naša kao vjetar odnesoše nas.“ (Isaija 64,6) Sličan opis Božjeg naroda nalazimo u poslednjim poglavljima Knjige proroka Isaije. Oni su „narod nepokorni, koji ide za svojim mislima putem koji nije dobar“ (Isaija 65,2). Oni su „narod, koji Me jednako gnjevi u oči“, koji „čini što je zlo preda Mnom i izabraste što Meni nije po volji“ (Isaija 65,3.12). Ova tema se ponavlja u 66. poglavlju Knjige proroka Isaije: „Oni izabraše na putovima svojim, i duši se njihovoj mile gadovi njihovi... činiše što je zlo preda Mnom i izabraše što Meni nije po volji.“ (Isaija 66,3.4)

Međutim, Gospod gleda svoj narod sa saosećanjem: „Ovako veli Gospod: Kao kad ko nađe vina u grozdu, pa reče: Ne kvari ga, jer je blagoslov u njemu, tako ću učiniti radi slugu svojih, neću ih potrti svijeh.“ (Isaija 65,8)

Niphal oblik gagola māsā’ (preveden kao „nađe“) sadrži teološke implikacije vredne našeg razmatranja. Novo vino (Božje sluge) samo što nije uništeno, ali Božja milost ih „nalazi“. Neće ih sačuvati njihova vrednost ili vernost, već Božja milost.

Sledeći stih naglašava istu misao. Gospod je Taj koji će „izvesti naraštaj iz Jakova i iz Jude nasljednika gorama svojim“ (Isaija 65,9).

Izraz „izvesti“ (u hiphil obliku) izražen je u kauzativnom obliku; prema tome, Bog i dalje održava obećanje čuvajući naraštaj koji se javlja iz Jakovljevih naslednika. Kontinuitet obećanja je obezbeđen ne zbog Jakovljeve ili Judine vernosti, već Božje vernosti. Prema ovom zavetu, naraštaj može da poseduje gore. Da ponovimo, to je sve zahvaljujući Božjoj milosti i vernosti, a ne zbog dela Njegovog naroda.

Zanimljivo je zapaziti da je naraštaj iz Jakova, ili slugu, u suprotnosti sa onima „koji ostavljate Gospoda“ (Isaija 65,11): „Gle, sluge će Moje pjevati od radosti u srcu, a vi ćete vikati od žalosti u srcu i ridaćete od tuge u duhu.“ (Isaija 65,14)

Naraštaj iz Jakova je taj koji će ostati doveka. „Jer kao što će nova nebesa i nova Zemlja, što ću Ja načiniti, stajati preda Mnom, veli Gospod, tako će stajati potomstvo vaše i ime vaše.“ (Isaija 66,22) Isaija koristi istu reč, zera’ (vidi naraštaj, potomstvo) u tekstovima Isaija 65,9 i Isaija 66,22.

Međutim, pripadnici svih naroda mogu da se pridruže toj grupi slugu ili naraštaja iz Jakova: „Javljaće slavu Moju po narodima.“ (Isaija 66,19) Združeni sa decom Izrailjevom, oni će doneti „dar u čistu sudu u dom Gospodnji“ (Isaija 66,20); I Gospod „između njih će uzeti sveštenike i Levite“ (Isaija 66,21). Ovo je objava o novoj dimenziji izabranog naroda Božjeg, koji obuhvata ljude širom sveta.

**Bog kao (Ponovni) Stvoritelj**

Bog kao Stvoritelj je važna tema u Knjizi proroka Isaije. Tema je naglašena naročito u Isaiji 40 sledećim rečima: „Bog vječni Gospod, koji je stvorio krajeve zemaljske“ (Isaija 40,28), kao i u poslednjem delu knjige. Čini se da Isaija prikazuje Boga kao Stvoritelja ili ponovnog Stvoritelja da bi istakao misao o Bogu Otkupitelju. Bog nije jednostavno stvorio ovaj svet i ljudska bića a zatim ih zaboravio. On je stvorio ovaj univerzum i ljudski rod, ali, pored toga, On je takođe Održavalac i, iznad svega, Otkupitelj svojih stvorenja.

To je razlog zašto Gospod kaže: „Kao kad koga mati njegova tješi tako ću Ja vas tješiti, i utješiće se u Jerusalimu.“ (Isaija 66,13)

Međutim, jednog dana, Izrailjci, Božji narod, prognani su iz svoje zemlje, i odvedeni u Vavilonsko ropstvo. Razdvojeni su od svoje voljene porodice, njihov hram je uništen, i sve što su posedovali im je oduzeto, ali Bog je i dalje sa njima.

Živeći u Vavilonu, neki Izrailjci gube nadu da će se ikada vratiti u Jerusalim. Misle da ih je Bog zaboravio zauvek zbog njhovih greha (videti molitvu u tekstu Danilo 9). Međutim, Bog im govori preko proroka Isaije: „Jer, gle, Ja ću stvoriti nova nebesa i novu Zemlju, i što je prije bilo neće se pominjati niti će na um dolaziti. Nego se radujte i veselite se dovijeka zbog onoga što ću Ja stvoriti.“ (Isaija 65,17.18)

Ako razmotrimo obećanje dato Gospodnjem narodu u Isaijino vreme, vidimo da je u pitanju obećanje dato narodu koji će otići u izgnanstvo. A Bog im, unapred, govori: Određeni broj godina videćete u izgnanstvu samo vavilonsku atmosferu, njegova nebesa i zemlju, ali ja ću stvoriti nešto novo za vas: „Ja ću stvoriti nova nebesa i novu Zemlju.“ (Isaija 65,17)

To je jezik 1. Mojsijeve 1. Čak je i isti glagol, bara’ (stvoriti), upotrebljen ovde. Ipak, postoji jedna zanimljiva razlika. U 1. Mojsijevoj 1 glagol bara’ je u prošlom vremenu, tako da prevod glasi „Bog je stvorio“. Radnja je završena. Međutim, u Knjizi proroka Isaije bara’ je jevrejski glagol u participu, što znači da je reč o radnji koja traje ili se ponavlja. Drugim rečima, iako će vaša nebesa i zemlja iz Jerusalima biti izgubljeni, Ja stvaram, ili Ja stvaram sada, nova nebesa i novu Zemlju za vas. Novi Jerusalim podići će se iz ruševina. Vi ćete se vratiti, i divno iskustvo će se dogoditi tako da „što je prije bilo neće se pominjati niti će na um dolaziti“ (Isaija 65,17).

Ne možemo poreći eshatološku dimenziju ove proročke objave. Dalje ispunjenje se ovde nagoveštava u vezi sa „novim nebom“ i „novom Zemljom“ iz Otkrivenja 21. Adam i Eva izgubili su svoje nebo i Zemlju, kao što se kasnije dogodilo Izrailju. Međutim, Gospod, Stvoritelj, obećao je da će ponovo stvoriti divan svet.

### TREĆI DEO:  PRIMENA U ŽIVOTU

1. Prema 66. poglavlju Knjige proroka Isaije, Gospod tvrdi: „Ja ću sabrati sve narode i jezike, i doći će i vidjeće slavu Moju.“ (Isaija 66,18) Jasno je da će Njegovi vernici poticati i iz drugih naroda pored izrailjskog.

Kako shvatate tekst Isaija 19,25 u vezi sa ovom idejom: „U to će vrijeme Izrailj biti treći s Misircima i Asircima, i biće blagoslov posred zemlje. Jer će ih blagosloviti Gospod nad vojskama govoreći: Da je blagosloven Moj narod misirski i asirski, djelo ruku Mojih, i nasljedstvo Moje, Izrailj.“ (Isaija 19,24.25)

2. Kako zamišljate da će izgledati novo nebo i nova Zemlja koje će Bog stvoriti za nas na kraju vremena? Pročitajte: Otkrivenje 21,1.2 i Otkrivenje 22,1-5.