---
title: Tako će stajati potomstvo vaše i ime vaše 
date:   25/03/2021
---

`Pročitajte tekst Isaija 66,22. Šta nam on govori? Kakvu nadu možemo tu pronaći?`

Jedno od najlepših obećanja iz Knjige proroka Isaije nalazi se u tekstu Isaija 66,22. Pročitajte ga pažljivo. Na novom nebu i na novoj zemlji naše potomstvo i naše ime stajaće – zauvek. Neće više biti brisanja, odsecanja, kalemljenja, čupanja, ni iskorenjivanja. Tu imamo obećanje o večnom životu u jednom obnovljenom svetu, svetu bez greha, bez smrti, bez patnje. Biće to novo nebo i nova zemlja, konačno i potpuno ispunjenje naše hrišćanske vere, vrhunac onoga što je Hristos ostvario za nas na Krstu.

`Zašto se Mladine nalaze uporedo sa Subotama u opisu novog neba i nove zemlje, izloženom u tekstu Isaija 66,23?`

Mada ima više različitih načina na koje možemo sagledati taj težak tekst, jedan od pristupa je sledeći: Bog je stvorio Subotu pre nego što je uspostavljen žrtveni sistem (1. Mojsijeva 2,2.3). Dakle, iako su Subote poštovane prema obrednom sistemu, one ne zavise od njega. Prema tome, one nastavljaju da se svetkuju bez prekida tokom perioda obnovljenja, kao i na novoj zemlji. Ali u Bibliji nema nikakvih naznaka da su Mladine bile legitimni dani bogosluženja odvojeno od žrtvenog sistema. Možda će to biti dani za bogosluženje (ali ne obavezno i dani za odmor kao sedmične Subote) na novoj zemlji, verovatno u vezi sa mesečnim ciklusom drveta života (Otkrivenje 22,2).

Kakvo god da je konkretno značenje teksta Isaija 66,23, izgleda da je ključna misao ta da će Božji narod obožavati svog Gospoda kroz čitavu večnost.

`Zašto Isaija završava negativnom slikom spasenih ljudi koji gledaju leševe odmetnika koje je Bog uništio (Isaija 66,24)?`

Kao slikovito upozorenje ljudima svog vremena, Isaija sažeto prikazuje suprotnost između vernih koji će preživeti uništenje Vavilona i buntovnika koji će biti uništeni. To nisu večne muke – buntovnici su mrtvi, sprženi „ognjem“ uništenja koji se neće ugasiti dok ne završi svoj posao, kako bi obnova Jerusalima mogla da počne.

Isaijino upozorenje upućuje unapred na konačno ispunjenje proročanstava opisano u knjizi Otkrivenje: uništenje grešnika i sotone i smrt u ognjenom jezeru (Otkrivenje 20), nakon čega će nastati „novo nebo i nova zemlja“, sveti „novi Jerusalim“, u kojem neće više biti plača i bola „jer prvo prođe“ (Otkrivenje 21,1-4; uporediti sa tekstom Isaija 65,17-19). Biće to jedno novo postojanje, večni život za sve koji su iskupljeni sa zemlje.