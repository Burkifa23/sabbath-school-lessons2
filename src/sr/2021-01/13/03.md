---
title: Božanski „Magnet“ 
date:   22/03/2021
---

`Pročitajte tekst Isaija 66,1-19. Imajući na umu vreme u kom je pisao, koju osnovnu poruku Isaija ovde iznosi?`

Preko proroka, Bog ponavlja poziv i opomenu koji prožimaju celu njegovu knjigu: Bog će spasiti i obnoviti ponizne koji drhte od Njegove reči (Isaija 66,2.5). Kao u tekstu Isaija 40,1, On će ih utešiti (Isaija 66,13). Ali uništiće one koji se bune protiv Njega. To obuhvata licemere koji se drže obreda, a čije žrtve On odbacuje (Isaija 66,3.4; uporediti sa tekstom Isaija 1,10-15), kao i one koji mrze i odbacuju Njegove verne (Isaija 66,5). To takođe obuhvata i one koji se odaju paganskim gadostima (Isaija 66,17), kakve su praktikovane čak i u jerusalimskom hramu (Jezekilj 8,7-12).

`Pogledajte tekst Isaija 66,3. O čemu on govori? Koja duhovna načela su tu otkrivena? Kako se ta ista ideja može izraziti u kontekstu savremenog hrišćanstva i bogosluženja?`

`Kako Bog služi kao magnet koji privlači narode sebi? Isaija 66,18.19.`

Nakon uništenja svojih neprijatelja (Isaija 66,14-17), Bog otkriva svoju slavu, tako da postaje magnet koji privlači ljude u Jerusalim (uporediti sa tekstom Isaija 2,2-4). On postavlja „znak“ među njima, koji se ovde konkretno ne navodi, ali se očigledno odnosi na znak koji je Isaija poslednji put pomenuo: Bog daje svom narodu radost, mir i obnavlja njihovu zemlju (Isaija 55,12.13). Kad On otkrije svoju slavu obnavljajući narod nakon uništenja, to predstavlja znak Njegove obnovljene naklonosti, kao što je duga nakon Potopa bila znak Noju (1. Mojsijeva 9,13-17).

`Pročitajte tekst Isaija 66,5. Šta znači drhtati od Njegove reči? Zašto Gospod želi da mi drhtimo od Njegove reči? Ako vi ne drhtite, šta to govori o stanju vašeg srca?`