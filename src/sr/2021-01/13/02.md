---
title: Novo nebo i nova zemlja 
date:   21/03/2021
---

`Pročitajte tekst Isaija 65,17-25. Koju vrstu obnovljenja Gospod ovde obećava?`

Obećanje o novom stvaranju Bog počinje sledećim rečima: „Jer, gle, Ja ću stvoriti nova nebesa i novu Zemlju, i što je prije bilo neće se pominjati niti će na um dolaziti“ (Isaija 65,17). U tom izvanrednom proročanstvu Gospod obećava: „Ja ću stvoriti Jerusalim da bude veselje i narod njegov da bude radost“ (Isaija 65,18). U njemu više neće biti plača (Isaija 65,19). Biće normalno da ljudi, pre nego što umru, žive znatno duže od jednog veka (Isaija 65,20). Plod njihovog truda i njihova deca ostaće uz njih i oni će uživati u njima (Isaija 65,21-23). Bog će ih uslišiti pre nego što Ga prizovu (Isaija 65,24).

`Koliko god da je sve to lepo, zašto to ipak nije slika našeg konačnog obnovljenja, naše konačne nade?`

Do ovog trenutka, data nam je slika dugog, mirnog života u Obećanoj zemlji. Ali ljudi, i pored toga što duže žive, još uvek umiru. Gde je taj koreniti preobražaj prirode koji očekujemo prilikom stvaranja „novog neba“ i „nove zemlje“? Sledeći stih nam kaže: „Vuk i jagnje zajedno će pasti, i lav će jesti slamu kao vo; a zmiji će biti hrana prah; neće uditi ni potirati na svoj Svetoj gori mojoj, veli Gospod“(Isaija 65,25).

Da bi mesojedi kao što su lavovi postali biljojedi, potrebno je daleko više od seminara o vegetarijanskom kuvanju. To zahteva novo stvaranje, da bi se obnovilo idealno stanje sveta, kakvo je postojalo pre nego što je greh u Edemskom vrtu doneo smrt.

Ovde, u 65. poglavlju Knjige proroka Isaije, Bog prikazuje stvaranje „novog neba“ i „nove zemlje“ kao proces, niz koraka koji počinju obnovom Jerusalima. Uporedite to sa 11. poglavljem, gde se govori o tome kako će Mesija doneti pravdu (Isaija 11,1-5). Tada će, konačno, zavladati mir na svoj „Svetoj gori“ Božjoj. Slike upotrebljene u 11. poglavlju Knjige proroka Isaije slične su onima koje nalazimo u 65. poglavlju: „I vuk će boraviti s jagnjetom... i lav će jesti slamu kao vo...“ (Isaija 11,6.7). Premda Gospodnja „sveta gora“ počinje od gore Sion u Jerusalimu, to je samo začetak, simbol, onoga što Bog obećava da će učiniti, konačno, u novom svetu sa svojim iskupljenim narodom.

`Zamislite kad bi, umesto što živi 60, 70, 90, ili čak i 100 godina, većina ljudi živela milion i više godina. Zašto, čak ni tada, osnovni problem ljudskog roda ne bi bio rešen? Zašto je večni život jedini odgovor na najdublje ljudske potrebe?`