---
title: Ko je poverovao? 
date:   02/03/2021
---

U tekstu Isaija 52,13 Božji sluga je visoko uzdignut, a onda sledeći stih, bez upozorenja, opisuje Njegovo lice koje je tako nagrđeno da Ga je nemoguće prepoznati kao jednog od „sinova čovečijih“. Novi zavet opisuje šta je to što je naružilo Isusovo lice, uključujući bičevanje, krunu od trnja, raspeće, ali nadasve – to što je poneo grehe ljudskog roda. Greh nikad nije trebalo da postane nešto što je za ljude prirodno. To što je poneo greh, učinilo je da „Sin čovečiji“ deluje neljudski.

Uporedite to sa pričom o Jovu, koji se naglo strmoglavio sa položaja velikog bogatstva, časti i moći u položaj bednog sirotana koji sedi u pepelu na zemlji i crepom struže svoje bolne rane (Jov 1;2). Kontrast je bio tako veliki da ga u prvi mah čak ni prijatelji nisu prepoznali (Jov 2,12). Pitanje je: Zašto Jov strada? Zašto Božji Mesija mora da strada? Nijedan od njih to nije zaslužio. Obojica su nevini. Čemu onda stradanje?

`Pročitajte stihove predviđene za današnje proučavanje i zabeležite sva mesta na kojima se javlja tema o nevinom koji strada za krive. Koja se ključna poruka tu nalazi za nas?`

Pogledajte pitanja koja se postavljaju u tekstu Isaija 53,1. Ta pitanja naglašavaju kakav izazov predstavlja verovanje u nešto što je neverovatno (uporedite sa tekstom Jovan 12,37-41) i upozorava nas da se pripremimo za ostatak priče. Ali ta pitanja u sebi sadrže i poziv. U ovom kontekstu, paralela između ta dva pitanja podrazumeva da će se Gospodnja mišica/spasonosna sila (uporediti sa tekstom Isaija 52,10) otkriti onima koji poveruju tom propovedanju. Da li želite da doživite Božju spasonosnu silu? Onda verujte tom propovedanju.

`Pažljivo pogledajte tekst Isaija 53,6. Koja posebna poruka se tu nalazi? Šta taj tekst govori vama lično, što bi trebalo da vam pruži nadu uprkos vašim ranijim gresima i neuspesima?`