---
title: Istina koju je teško prihvatiti 
date:   28/02/2021
---

Da je Isaija nameravao samo da prenese informaciju, on bi izložio sve pojedinosti o Mesiji odjednom. Ali, da bi poučio svoje slušaoce, ubedio ih, i omogućio im susret sa Slugom Gospodnjim, on razvija bogato tkanje tema koje se ponavljaju u simfonijskom obliku. On otkriva Božju poruku korak po korak, tako da svaki njen vid može da se shvati u odnosu na ostatak slike. Isaija je umetnik čije je „platno“ duša njegovog slušaoca.

`Pročitajte tekst Isaija 50,4-10. Ukratko prepričajte o čemu ti stihovi govore. Kako možete videti Isusa u tim stihovima?`

U tekstu Isaija 49,7 nalazimo da je Božji sluga prezren, da ga se gnušaju, da je podanik „onijeh koji gospodare“, ali da će „carevi... vidjeti i ustati, i knezovi će se pokloniti“. Ovde u 50. poglavlju Knjige proroka Isaije, saznajemo da je „dolina“ dublja za blagog učitelja čije reči okrepljuju umornog (Isaija 50,4). Put do opravdanja vodi preko fizičkog zlostavljanja (Isaija 50,6).

Takvo zlostavljanje zvuči loše nama koji živimo u modernoj zapadnoj kulturi. Ali ako biste na drevnom Bliskom istoku, gde je čast bila pitanje života i smrti za pojedinca i grupu kojoj je pripadao, na takav način nekoga vređali i zlostavljali, bilo bi vam bolje da imate jaku zaštitu. Jer, čim bi se ukazala i najmanja prilika, žrtva i/ili njeno pleme bi se sigurno osvetili.

Car David je napao i osvojio zemlju Amonovu (2. Samuilova 10,1-12) samo zato što njen car „uhvati sluge Davidove, i obrija im brade do pola i otsječe im haljine do pola, do zadnjice, i opravi ih natrag“ (2. Samuilova 10,4). Međutim, u tekstu Isaija 50 ljudi biju slugu, bolno čupaju dlake iz njegove brade i pljuju ga. A ono što te postupke čini međunarodnim i interkosmičkim incidentom, jeste činjenica da je žrtva izaslanik Cara nad carevima. Zapravo, poređenjem tekstova Isaija 9,6.7 i Isaija 11,1-16 sa drugim odlomcima koji govore o „slugi“, otkrivamo da je taj sluga Car, moćni Izbavitelj! Ali uz svu tu moć i čast, iz nekog neshvatljivog razloga, On ne spasava sebe! To je toliko neobično da ljudi u to nisu poverovali. Dok je Isus bio na krstu, vođe su Mu se rugale:

„Drugima pomože, neka pomogne i sebi, ako je On Hristos, Izbranik Božij!“(Luka 23,35); „Neka siđe sad s krsta pa ćemo Ga vjerovati“ (Matej 27,42).

`Pročitajte tekst Isaija 50,4-10. Zabeležite duhovna načela opisana u tom tekstu koja bi trebalo primeniti u svom životu. Posmatrajte sebe u svetlu liste koju ste sastavili. U kojim oblastima biste mogli da budete bolji? Ako ste obeshrabreni, pročitajte pouku za ovu sedmicu do kraja.`