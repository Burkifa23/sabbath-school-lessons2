---
title:  Pouka za učitelje
date:   05/03/2021
---

### PRVI DEO:  OPŠTI PREGLED

U ovoj lekciji proučavaćemo poruku u vezi sa mesijanskim Slugom iz 50, 52. i 53. poglavlja Knjige proroka Isaije.

Ličnost mesijanskog Sluge je suštinska tema u Knjizi proroka Isaije. Isaija 52 i 53 predstavljaju važnu pesmu o Sluzi. Postoje mnoge rasprave među proučavaocima o tome ko je sluga u pesmi. Pojedini smatraju da sluga u tim poglavljima predstavlja Izrailj. Međutim, sama Knjiga proroka Isaije pruža određene uvide koji nam mogu pomoći da jasno i pozitivno utvrdimo da je sluga Mesija. Pesma prvo identifikuje Mesiju kao Cara (Isaija 52,7.8); drugo, identifikuje Mesiju kao Spasitelja i Iskupitelja (Isaija 52,9-15); i, konačno, identifikuje Mesiju kao Onoga koji strada (Isaija 53).

Tri glavne teme istražene su u ovoj lekciji: 1) Gospod kao sluga; 2) Mesija, Sluga koji strada i 3) Mesija, Otkupitelj i Car.

### DRUGI DEO:  KOMENTAR

**Gospod kao sluga**

Dok proučavamo Pesmu o Sluzi (Isaija 52 i 53), treba da proučimo i prethodno poglavlje. Isaija 50 počinje izrazom „Ovako veli Gospod“ (Isaija 50,1). Gospod je taj koji kaže: „Isušujem more; obraćam rijeke u pustinju... Oblačim nebesa u mrak, i kostrijet im dajem za pokrivač.“ (Isaija 50,2.3) U sledećim stihovima „Gospod“ izjavljuje da je Gospod Bog to učinio. Gospod objavljuje da Gospod Gospod „dade Mi jezik učen da umijem progovoriti zgodnu riječ umornom“ (Isaija 50,4); „Gospod Gospod otvori Mi uši, i ja se ne protivih“ (Isaija 50,5); „Jer Mi Gospod Gospod  pomaže, zato se ne osramotih“ (Isaija 50,7); i „Gospod Gospod pomagaće Mi: Ko će Me osuditi?“ (Isaija 50,9).

Sledeći stih (Isaija 50,10), izražen kao paralelizam koji pruža objašnjenje, glasi:

A. „Ko se među vama boji Gospoda i sluša glas Sluge Njegova?

B. Ko hodi po mraku i nema vidjela,

A’. Neka se uzda u ime Gospodnje i neka se oslanja na Boga svojega.“

Jasno je da postoji paralela između Sluge i Gospoda u stihu A, kao što postoji između Boga i Gospoda u stihu A’.

Elen Vajt komentariše ovo poglavlje na sledeći način: „Zar Obećani, preko Isaije, nije prorokovao o sebi: ’Leđa svoja podmetah onima koji me bijahu, i obraze svoje onima koji me čupahu; ne zaklanjah lica svojega od ruga ni od zapljuvanja!’“ (Apostolska crkva – Hristovim tragom, str. 225. original)

**Mesija, Sluga koji strada**

Isaija 52 i 53 predstavljaju, u nekoliko nivoa, jedan od najboljih prikaza Mesije. Prvo, ova poglavlja predstavljaju Mesiju kao Cara (Isaija 52,7.8); i drugo, Mesiju kao Izbavitelja i Otkupitelja (Isaija 52,9-15). Sledi treća faza, koja prikazuje Mesiju kao Onog koji strada (Isaija 53). Ova lekcija počinje poslednjom fazom jer se čini da pisac navodi ove tri faze obrnutim redosledom.

Ukoliko sledimo nadahnuto tumačenje, nema sumnje da je ovaj Sluga koji strada Hristos. Jevanđelje po Jovanu glasi: „Da se zbude riječ Isaije proroka koji reče: Gospode, ko vjerova govorenju našemu? I ruka Gospodnja kome se otkri?... Ovo reče Isaija kad vidje slavu Njegovu i govori za Njega.“ (Jovan 12,38.41)

Jasno je da je žrtva Sluge zamenska smrt, kao što je pokazano sledećim tekstovima:

„A On bolesti naše nosi i nemoći naše uze na se.“ (Isaija 53,4)

„Ali On bi ranjen za naše prijestupe, izbijen za naša bezakonja... i ranom Njegovom mi se iscijelismo.“ (Isaija 53,5)

„I Gospod pusti na Nj bezakonje svijeh nas.“ (Isaija 53,6)

„Pravedni Sluga Moj opravdaće mnoge svojim poznanjem, i sam će nositi bezakonja njihova.“ (Isaija 53,11)

Elen Vajt je zapisala: „Pavle je pokazao kako je Bog usko povezao ceremonijalnu službu sa proročanstvima o Onome koji je bio ’vođen kao jagnje na zaklanje’. Mesija je trebalo da prinese svoj život ’kao žrtvu za greh’. Gledajući unapred, kroz vekove, prizor Spasiteljeve službe pomirenja, prorok Isaija je posvedočio da će jagnje Božje ’dati dušu svoju na smrt, biti metnut među zločince, i sam nositi grehe mnogih, i za zločince se moliti’ (Isaija 53,7.10.12). Spasitelj je prema proročanstvu trebalo da dođe, ne kao zemaljski Vladar, da izbavi jevrejski narod iz ruku njegovih zemaljskih tlačitelja, već kao Čovek među ljude, da živi siromašnim i poniznim životom; i da na kraju bude prezren, odbačen i ubijen. Spasitelj, prorečen u pismima Staroga zaveta, morao je da prinese sebe kao žrtvu za grešni ljudski rod, ispunjavajući tako sve zahteve prekršenog Zakona. U Njemu su simboli prinošenja žrtava morali da nađu svoje ispunjenje, da se slika sretne sa stvarnošću, dok je Njegova smrt na krstu trebalo da potvrdi značenje celokupnom jevrejskom sistemu.“ (Apostolska crkva – Hristovim tragom, str. 227.228. original)

**Mesija, Otkupitelj i Car**

Pesma o Sluzi u Isaiji 52 naglašava još dve faze rada mesijanskog Sluge.

Posle zameničkog pomirenja Sluge, otkupljenje Njegovog naroda je moguće. „Kad položi život svoj u prinos za grijeh, vidjeće natražje.“ (Isaija 53,10) Ovo je takođe slika 52. poglavlja Knjige proroka Isaije (počevši od druge polovine 9. stiha). Prizor otkupljenog naroda više ne uključuje sliku Sluge koji strada, već sliku hrabrog ratnika koji „zagali svetu mišicu svoju“ (Isaija 52,10). Sveta mišica je simbol Njegove sile, koja spasenje Njegovog naroda čini mogućim.

Taj prizor u Isaiji 52 ostavlja na nas utisak svojom silom i veličanstvenošću. U središtu se nalazi slika zapovednika, uzvišenog vođe: „Podignuće se i uzvisiće se i proslaviće se.“ (Isaija 52,13)

Postoji divan razlog za Njegovo uzdizanje: zbog konačnog uspeha Njegove misije. Gospod objavljuje uzdizanje svoga Sluge zbog Njegove zadovoljavajuće zameničke smrti za grehe i Njegovog grešnog naroda i neznabožaca (videti: F. Duane Lindsey, The Servant Songs: A Study in Isaiah [Chicago: Moody Press, 1985], p. 138).

Iako „bijaše nagrđen u licu mimo svakoga čovjeka, i u stasu mimo sinove čovječije“, On ipak „će opet udiviti mnoge narode“ i „carevi će pred Njim zatisnuti usta svoja“ (Isaija 52,14.15).

Svi narodi biće svedoci Njegovog uzdizanja, jer, kao što čitamo, On će biti uzdignut „pred svijem narodima, da vide svi krajevi zemaljski spasenje Boga našega“ (Isaija 52,10).

Sledeća faza u pesmi (mada, tehnički govoreći, po redosledu pojavljivanja u Knjizi proroka Isaije ovaj odeljak se prvo javlja) jeste Mesija kao Car. Mesija je otkupio svoj narod; delo je završeno. Sada carev glasnik „govori Sionu: Bog tvoj caruje“ (Isaija 52,7). „Stražari će tvoji podignuti glas, podignuće glas, i svi će zapjevati“ (Isaija 52,8), i, kao što je najavljeno ranije, „bez kraja će rasti vlast i mir“ (Isaija 9,7).

Bog ne otkupljuje svoj narod samo od tlačenja, nevolje i robovanja stranim narodima, naročito Vavilonu, i ne vraća ih samo u njihovu domovinu, Jerusalim. Bog takođe šalje Isusa Hrista, Mesiju, kao Slugu koji strada da umre na krstu i otkupi svoj narod i sva ljudska bića koja Ga prime iz ropstva grehu. Jednog dana, On će povesti svoje otkupljene kući, i tada će zauvek vladati.

SDA Bible Commentary s tim u vezi navodi: „Izbavljenje ovde prorečeno odnosilo se, prvo, na izbavljenje doslovnog Izrailja od naroda koji su ih tlačili (videti: Isaija 40,1; 44,28-45,13), a zatim na veće izbavljenje od greha i sveg zla preko Sluge koji je stradao (videti: Isaija 41,8; 42,1) iz 53. poglavlja, odnosno, Mesije... Njegova sila da izbavi svoj narod i, kasnije, pobeda Jevanđelja, pokazuju da On vlada, a ne sotona.“ (Volume 4, p. 287)

### TREĆI DEO:  PRIMENA U ŽIVOTU

1. U ovoj lekciji proučavali smo o Mesiji kao Sluzi koji strada. Šta mislite zašto je Gospod odlučio da nam se otkrije kao Sluga? Pročitajte tekst Isaija 52 i 53 da biste stekli određene ideje o tome.

2. Kako razumete tekst Isaija 53,10: „Ali Gospodu bi volja da Ga bije, i dade Ga na muke“? Kako nam apostol Pavle pomaže da shvatimo ovu tajnu, kao što je kazano u ovom stihu: „Jer Onoga koji ne znadijaše grijeha nas radi učini grijehom, da mi budemo pravda Božija u Njemu“ (2. Korinćanima 5,21)?

3. Naša nada je da Bog koji je izbavio svoj narod u prošlosti dolazi u skoroj budućnosti da povede svoj narod u Novi Jerusalim. Prema Knjizi proroka Isaije, mnoga carstva su izašla na scenu ovozemaljske istorije, ali na kraju su nestala.

- Šta je sa Mesijinim carstvom? Koliko će trajati vladavina „Sina Čovečijeg“? Pročitajte tekst Danilo 7,14: „I dade Mu se vlast i slava i carstvo da Mu služe svi narodi i plemena i jezici; vlast je Njegova vlast vječna, koja neće proći, i carstvo se Njegovo neće rasuti.“