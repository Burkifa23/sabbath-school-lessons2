---
title: Pesma o Slugi koji strada 
date:   01/03/2021
---

Tekst Isaija 52,13 – 53,12, poznat kao „Pesma o slugi koji strada“, potvrđuje Isaijinu reputaciju „proroka evanđeliste“. U skladu sa uzvišenošću evanđelja, ta pesma nadmašuje ostalu literaturu. Premda je kratka, ona oduzima dah, a svaki stih u njoj obiluje dubinom značenja i otkriva suštinu Božje nepojmljive težnje da spase rod izgubljen i ogrezaou grehu.

Te reči nije lako prihvatiti. Isaija priprema svoje slušaoce razvijajući mesijansku temu od samog početka svoje knjige. Prateći celokupni tok Mesijinog života na zemlji, prorok počinje od Njegovog začeća i rođenja (Isaija 7,14), predstavlja Ga kao božanskog Cara iz Davidove loze (Isaija 9,6.7), detaljno govori o Njegovom radu na obnovi Izraela (Isaija 11,1-16) i mirnoj službi oslobođenja od nepravde i patnje (Isaija 42,1-7). A onda otkriva da ta velika drama o Mesiji obuhvata neočekivani obrt – tragediju koja prethodi uzdizanju (Isaija 49,1-12; Isaija 50,6-10). Pesma o Slugi koji strada ispituje dubine te tragedije.

`Vratimo se na tekstove navede u prethodnom pasusu. Razmotrimo šta nam oni govore o Mesiji, Isusu. Kako nam oni pomažu da se pripremimo za ono što dolazi u 52. i 53. poglavlju Knjige proroka Isaije? Ili oni jednostavno doprinose tome da ono što se dešava u 52. i 53. poglavlju deluje još upečatljivije?`

Tekst Isaija 52,13 - 53,1 predstavlja početak pesme sa uvodom koji sadrži zapanjujući kontrast: Sluga će napredovati i uzdignuće se, ali će Njegovo lice biti nagrđeno do neprepoznatljivosti. Ko može u to da poveruje?

Tekstom Isaija 53,2.3 otpočinje bolno spuštanje – od Sluginog porekla i sasvim običnog izgleda do Njegove patnje i odbačenosti. Tekst Isaija 53,4-6 zastaje kako bi objasnio da je Njegovo stradanje zapravo naša kazna, koju On snosi da bi nas iscelio. Tekst Isaija 53,7-9 nastavlja sa spuštanjem nedužnog Sluge do groba.

U tekstu Isaija 53,10-12, Sluga se uzdiže do vrhunske nagrade najavljene unapred u uvodu pesme koja počinje stihom Isaija 52,13, uz dodatni uvid da je Njegova žrtva za spasenje drugih po Božjoj volji.

Uporedite tu pesmu sa oblikom „doline“ koji nalazimo u tekstu Filibljanima 2,5-11, gde je Isus najpre u Božjem obličju, ali se spušta ispraznivši sebe kako bi preuzeo obličje sluge, a zatim se ponižava do smrti, i to najsramnije od svih – smrti na krstu. Zato Ga Bog visoko uzdiže, da bi Ga svi priznali kao Gospoda (uporediti sa tekstom Isaija 49,7).

`Pročitajte tekst Isaija 52,13-53,12. Zapišite sve što ta pesma navodi da je Isus učinio za nas. Razmišljajte šta ti postupci učinjeni u našu korist znače za nas.`