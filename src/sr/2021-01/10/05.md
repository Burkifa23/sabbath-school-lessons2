---
title: Oni do kojih je nemoguće dosegnuti – u stvari smo mi! 
date:   03/03/2021
---

Poput neke slabašne biljke, prezren i naizgled bez ikakve posebne vrednosti (Isaija 53,2.3) – ovde nam se daje upravo takva slika Sluge. Isaija nas brzo vodi kroz nevinu mladost do ivice provalije. Čak i uz pozadinu koju je prethodno obezbedio, mi ipak nismo spremni da se pomirimo sa sudbinom tog Sluge. Naprotiv! Isaija nas je naučio da cenimo to Dete koje nam se rodi, vrhunskog Kneza mira. Drugi Ga preziru, ali mi znamo ko je On zapravo.

Kao što je neko jednom rekao: „Suočili smo se s neprijateljem, a to smo mi.“ Taj sluga nije prvi koji je prezren, odbačen, koji je čovek bola. Car David je bio jedan od takvih kad je bežao od svog sina Avesaloma (2. Samuilova 15,30). Međutim, bol koji trpi ovaj Sluga nije Njegov i nije posledica Njegovog greha. Niti ga On trpi samo za još nekog pojedinca, nego „Gospod pusti na Nj bezakonje svijeh nas“ (Isaija 53,6).

A odgovor na pitanje „Zašto?“ daje nam ta Isaijina teško prihvatljiva istina: Zato što je Bog ljubav, Njegov Mesija je izabrao da strada. Ali, opet, zašto? Isaija sada izvlači pravu „zlatnu žilu“ da bi zaokružio nepojmljivu istinu: On je izabrao da strada da bi dosegao do onih do kojihje nemoguće dosegnuti, a to smo mi!

Oni koji ne razumeju da tog Slugu „Bog bije i muči“ (Isaija 53,4). Baš kao što su Jovovi prijatelji mislili da je zacelo neki njegov greh izazvao toliko stradanje, i kao što su Isusa pitali Njegovi učenici: „Ko sagriješi, ili ovaj ili roditelji njegovi, te se rodi slijep?“ (Jovan 9,2), tako su i oni koji su videli Isusa na krstu pretpostavili najgore. Zar Mojsije nije rekao da je „proklet pred Bogom ko je obješen“ (5. Mojsijeva 21,23; uporediti 4. Mojsijeva 25,4)?

A ipak, sve je to bila Božja volja (Isaija 53,10). Zašto? Zato što je „Hristos... nas iskupio od kletve zakonske postavši za nas kletva“ (Galatima 3,13). Zato što Bog „Onoga koji ne znadijaše grijeha nas radi učini grijehom, da mi budemo pravda Božija u Njemu“ (2. Korinćanima 5,21).

„Kakva cena je plaćena za nas! Posmatrajte krst i Žrtvu podignutu na njemu. Gledajte te ruke, probodene oštrim klinovima. Gledajte Njegove noge, pričvršćene velikim klinovima za drvo. Hristos je poneo naše grehe na svom telu. Ta patnja, ta agonija je cena našeg otkupljenja.“ – Elen G. Vajt, Božja zadivljujuća blagodat, str. 172 (original).

`Teret, krivica, kazna za grehe celog sveta – za svaki greh svakog grešnika ponaosob – sve se to svalilo na Hrista dok je visio na krstu, i to odjednom, kao jedini način da mi budemo spaseni! Kako nam to otkriva koliko je greh loš, kad je takva cena morala biti plaćena da bismo se izbavili od njega? Šta nam to govori o Božjoj ljubavi, kad je hteo da to učini za nas, čak i po tako visokoj ceni?`