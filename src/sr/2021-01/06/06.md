---
title: Konačna pobeda Siona 
date:   04/02/2021
---

Nakon proricanja protiv pojedinačnih naroda od 13. do 23. poglavlja, tekst od 24. do 27. poglavlja Knjige proroka Isaije opisuje konačni poraz Božjih neprijatelja i oslobođenje Njegovog naroda na nivou celog sveta.

`Zašto Isaijin opis pustošenja zemlje (Isaija 24) podseća na Jovanov opis događaja povezanih sa 1.000 godina koje slede nakon Hristovog drugog dolaska (Otkrivenje 20)?`

Kao što se u tekstu Isaija 13–14, aspekti doslovnog Vavilona mogu primeniti na neke kasnije sile, tako i „car Vavilona“ predstavlja spoj ljudskih vladara sa začetnikom zla, sotonom lično. Tako se poruka da je Vavilon pao (Isaija 21,9) može ponoviti u kasnije vreme (Otkrivenje 14,8; Otkrivenje 18,2), a sotona će konačno biti uništen nakon Hristovog drugog dolaska (Otkrivenje 20,10). Dok je uništenje doslovnog Vavilona predstavljalo sud u „dan Gospodnji“ (Isaija 13,6.9), još jedan „veliki i strašni dan Gospodnji“ (Joilo 2,31; Malahija 4,5; uporediti sa Sofonija 1,7) tek se približava.

Slično tome, u tekstu Isaija 24 prorokova vizija doseže, preko stanja s kojim je on bio upoznat, do vremena u koje „posramiće se Mjesec i Sunce će se zastidjeti kad Gospod nad vojskama stane carovati na gori Sionu i u Jerusalimu“ (Isaija 24,23). Isaija je nesumnjivo mislio da se ta vizija odnosila na Jerusalim koji je on poznavao, ali knjiga Otkrivenje objašnjava da će se ona zapravo ispuniti u Novom Jerusalimu (Otkrivenje 21,2). „I Grad ne potrebuje Sunca ni Mjeseca da svijetle u njemu; jer ga slava Božija prosvijetli, i žižak je njegov Jagnje“ (Otkrivenje 21,23).

`Da li će Bog zaista uništiti zle?`

Pogledajte tekst Isaija 28,21, gde je Božje delo uništenja označeno kao Njegovo „neobično djelo“. Ono je neobično za Njega, jer On ne želi da ga učini, ali to je ipak delo, ili čin. Tačno je da greh u sebi nosi seme samouništenja (Jakov 1,15). Ali budući da Bog ima vrhovnu vlast nad životom i smrću, i da On određuje vreme, mesto i način konačnog uništenja (Otkrivenje 20), besmisleno je tvrditi da On na kraju pasivno okončava prokletstvo greha, puštajući jednostavno da uzroci i posledice pođu svojim prirodnim tokom.

`Ono što vidimo u tekstu Isaija 24–27 isto je ono što vidimo u celoj Bibliji – bez obzira na sadašnje patnje, bol i pustošenje, na kraju će Bog i dobro trijumfovati nad zlom. Šta je, prema tome, jedino što možemo učiniti ako želimo da i sami budemo deo te konačne pobede? Priče 3,5-7; Rimljanima 10,9.`