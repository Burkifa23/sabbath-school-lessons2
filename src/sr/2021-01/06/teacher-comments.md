---
title:  Pouka za učitelje
date:   05/02/2021
---

### PRVI DEO:  OPŠTI PREGLED

Isaija 13 i 14 istražuju ideju suda, uključujući motiv Gospodnjeg dana. Bog je inicijator suda koji najavljuje doba nevolje ili početak novog doba radosnog iskustva. Sud može doći na strani narod (kao u 13. i 14. poglavlju Knjige proroka Isaije) ili na Božji narod. Isaija 24 nam govori da Gospodnji sud ima univerzalnu primenu. Isaija 25 i 26 su deo pesme koja najavljuje obnovljenje Jude, ali takođe obuhvata eshatološki značaj za otkupljene na kraju vremena.

Poglavlje 25. podeljeno je na tri odeljka: 1) slavljenje Boga zbog pobede (stihovi 1-5); 2) gozba priređena za Božji narod (stihovi 6-8); i 3) Gospodnja pobeda nad neprijateljima (stihovi 9-12). Isaija 26 bavi se osobinama otkupljenih sada kada su verni narod (a ne grešni narod kao u 1. poglavlju); i oni ostaju verni, između ostalih karakteristika.

Tri glavne teme se istražuju u ovoj lekciji: 1) Božji sudovi; 2) sigurnost pobede, i 3) verni narod.

### DRUGI DEO:  KOMENTAR

**Božji sudovi**

Pojam suda je tema koja se ponavlja u proročkim knjigama u Bibliji. Sud je mogao da donese kraj dobu nevolja i početak novom dobu radosnog iskustva (Isaija 42,1). Ili je mogao da donese, ili najavi, buduće uništenje, kao u proročanstvima u 13. i 14. poglavlju Knjige proroka Isaije i narednim poglavljima. Ti dani suda ponekad se najavljuju pomoću izraza „dan Gospodnji“, kao što primećujemo u prvoj polovini Knjige proroka Isaije.

Dan Gospodnji može biti dan obnovljenja: „I u to vrijeme pozvaću slugu svojega Elijakima sina Helkijina; I obući ću mu tvoju haljinu, i tvojim ću ga pojasom opasati, i tvoju ću mu vlast dati u ruku, i biće otac Jerusalimljanima i domu Judinu. I metnuću mu ključ od doma Davidova na rame: kad on otvori, neće niko zatvoriti, i kad on zatvori, neće niko otvoriti.“ (Isaija 22,20-22)

Međutim, dan Gospodnji mogao je biti i dan uništenja, kao u tekstu Isaija 13 i 14, koji se odnosi na razorenje Vavilona i Asirije. Sud je mogao, takođe, da ima negativne implikacije za Judu (Isaija 2,12; Isaija 3,13.14.18), ali ta karakteristika češće se zapaža u sudu nad stranim narodima.

Sud se javlja na Božju inicijativu: „Ja sam zapovjedio izabranima svojim i dozvao sam junake svoje da izvrše gnjev Moj.“ (Isaija 13,3) Nije pravilo da rečenica u jevrejskom jeziku počne subjektom, već glagolom; međutim, u ovom stihu javlja se izuzetak. „Ja“ je ovde naglašeno. Sa druge strane, u pitanju je značajna Božja osobina kao vrhovnog vladara nad zemaljskim silama. To je takođe naglašeno u 14. poglavlju Knjige proroka Isaije: „Zakle se Gospod nad vojskama govoreći: doista, biće kako sam smislio, i kako sam naumio izvršiće se.“ (Isaija 14,24) Sa druge strane, upućujući na „Boga silnog“ iz teksta Isaija 9,6, autor u Isaija 13,3 koristi reč g̱ibbwōr (silan), ukazujući na Njegove junake. Oni su „oruđa srdnje Njegove“ (Isaija 13,5).

Još jedan važan elemenat suda je bliska opasnost. Na primer: „Jer je blizu dan Gospodnji“ (Isaija 13,6) ili „Evo, ide dan Gospodnji“ (Isaija 13,9). Slika vojnika spremnih za borbu prikazana je ovde: „Gospod nad vojskama pregleda vojsku ubojitu.“ (Isaija 13,4) To je bio dan gneva. Gospod kaže: „Dozvao sam junake svoje da izvrše gnjev moj“ (Isaija 13,3), „ide dan Gospodnji ljuti s gnjevom i jarošću“ (Isaija 13,9), „i zemlja će se pokrenuti sa svoga mjesta od jarosti Gospoda nad vojskama i u dan kad se raspali gnjev Njegov“ (Isaija 13,13).  

Još jedan značajan element Gospodnjeg suda je razlog za konačno obračunavanje i dan uništenja: „I pohodiću vasiljenu za zloću, i bezbožnike za bezakonje; i ukinuću razmetanje oholijeh, i ponos silnijeh oboriću.“ (Isaija 13,11). Svi ovi gresi su utelovljeni u doslovan i duhovan Vavilon.

**Sigurnost pobede**

Iako se proročanstva 13. i 14. poglavlja Knjige proroka Isaije usrdsređuju na Vavilon i Asiriju na kraju 14. poglavlja, cela zemlja je obuhvaćena: „To je namišljeno svoj zemlji, i to je ruka podignuta na sve narode.“ (Isaija 14,26) Nema sumnje da eshatološke implikacije Isaijinih proročanstava uključuju čitav univerzum. Ova misao je takođe razvijena u 24. poglavlju Knjige proroka Isaije: „Gospod će isprazniti zemlju i opustiti je.“ (Isaija 24,1) Prema tome „prokletstvo će proždrijeti zemlju, i zatrće se stanovnici njezini” (Isaija 24,6), „jer će joj otežati bezakonje njezino” (Isaija 24,20). Jasno je da se ne radi o delovanju protiv zemlje kao elementa stvaranja već protiv prestupa na njoj. Radosna vest, na kraju, jeste da će „Gospod nad vojskama carovati“ (Isaija 24,23).

Isaija 25 predstavlja pesmu proslavljanja Božje milosti u eshatološkom danu Gospodnjem. Poglavlje ima tri jasna dela. To su stihovi: 1-5, 6-8 i 9-12. Prvi deo je pesma hvale za ono što je Bog učinio za svoj narod nakon dugog bola i patnje. Bog je završio ono što je planirao za svoj narod: „Jer si učinio čudesa; namjere Tvoje od starine vjera su i istina“ (Isaija 25,1). On je oborio sile tlačitelja svoga naroda. On je „od grada načinio gomilu“ (Isaija 25,2). Dakle, ova hvala je znak radosti i sreće zbog pobede. Bog se uzvisuje kroz dela koja je učinio.

Drugi deo ovog poglavlja obuhvata tekst od 6. do 8. stiha. Sadržaj naglašava proslavu Božjeg naroda. Gospod je obnovio radost i mir u njihovoj zemlji. Bog je uklonio vreme strašne patnje iz njihovog života. Bog je sahranio njihov bol i suze. Sada je vreme za gozbu jer „Gospod će nad vojskama učiniti svijem narodima na ovoj gori gozbu od pretila mesa, gozbu od čista vina“ (Isaija 25,6). Žalost je uklonjena za svu večnost: „Uništiće smrt zauvijek, i utrće Gospod Gospod suze sa svakoga lica.“ (Isaija 25,8)

Poslednji deo ovog poglavlja počinje 9. i završava se 12. stihom. Ovaj odeljak razrađuje pesmu o Bogu iz prvog dela. Ovaj odeljak slavi Boga za Njegova očekivana dela: „Ovo je Bog naš... i spašće nas; ovo je Gospod, njega čekasmo“ (Isaija 25,9) i „grad i visoke zidove tvoje sniziće“ (Isaija 25,12). Prema tome, Božji narod „radovaće se i veseliće se za spasenje njegovo. Jer će ruka Gospodnja počinuti na ovoj gori“ (Isaija 25,9.10).

**Verni narod**

Pesma u 26. poglavlju Knjige proroka Isaije upotpunjuje pesmu iz prethodnog poglavlja. Naročito stihovi 1-10 naglašavaju važnu temu u odnosu na otkupljene (primenjujući je, kao prvo, na judejski narod koji se vraća u svoju domovinu iz Vavilonskog ropstva). Tema ovog odeljka govori o vernosti. Pitanje glasi: „Ko može da uđe na vrata i učestvuje u gozbi?“

Pesma opisuje grad kao zaštićeni grad. Sledi nalog: „Otvorite vrata da uđe narod pravedni, koji drži vjeru.“ (Isaija 26,2) Narod više nije grešan narod (1. poglavlje), već pravedan. Jevrejski izraz preveden kao pravedan je ṣaddiq, a prema jevrejskom leksikonu, označava nekoliko stvari: 1) čestitu osobu, koja se ponaša ispravno i izlazi na kraj sa svojim životom; 2) pobožnu osobu, koja pripada Jehovinoj zajednici; 3) pobožnu osobu koja pronalazi zadovoljstvo u zapovestima; i 4) onu koji se smatra poštenom, ispravnom. Ukratko, ṣaddiq opisuje nekoga ko je pošten, čestit i pobožan (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 3, p. 1002).

Uz to, ovi stihovi iz 26. poglavlja Knjige proroka Isaije iznose više detalja o osobinama otkupljenih i takođe nadopunjuju prethodnu misao: veran „drži vjeru“ (Isaija 26,2) ili „ostaje veran“. Još jedna karakteristika otkupljenih je da se uzdaju u Gospoda, što se dva puta naglašava u tekstu Isaija 26,3.4: „Jer se u Tebe uzda. Uzdajte se u Gospoda dovijeka.“  

Isaija 26,7 uvodi novu reč (pridev u ovom slučaju) da bi opisao otkupljene. To je jevrejski izraz yāšār, koji opisuje „pravednu ili poštenu (osobu)“. (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 2, p. 450) Isaija 26,7 glasi: „Put je pravedniku prav, Ti ravniš stazu pravednome.“ Isaija 26,8.9 otkriva druge elemente u iskustvu vernog naroda koji će ući u otkupljeni grad: „I na putu sudova Tvojih, Gospode, čekamo te; Tvoje ime i Tvoj spomen žudi duša. Dušom svojom žudim Tebe noću, i duhom svojim što je u meni tražim Te jutrom; jer kad su sudovi Tvoji na zemlji, uče se pravdi koji žive u vasiljenoj.“

### TREĆI DEO: PRIMENA U ŽIVOTU

1. Prizor suda čini se da je za mnoge veoma zastrašujući i užasavajući. Međutim, često strah od predstojećeg suda podstiče ljude da traže Gospoda i konačo da stupe na put spasenja. Kakvu pouku možemo naučiti iz prizora suda u Knjizi proroka Isaije? Pročitajte 24. poglavlje te knjige, naročito da biste formulisali svoj odgovor.

2. U 25. poglavlju Knjige proroka Isaije Bog je unapred pokazao svoju vernost prema izbavljenju svog naroda od neprijateljskog ugnjetavanja. On će ih oboriti svojom moćnom silom. Bog će dati mir i radost svom narodu. On je obezbedio pobedu u prošlosti i On će nam doneti pobedu u budućnosti. Bog je naša pobeda, i mi možemo izvojevati pobedu nad patnjom, bolom, i grehom silom moćnoga Boga. Kakvu nadu nam ova misao daje dok očekujemo dan velike eshatološke gozbe koju je Bog pripremio svom voljenom narodu?

3. Isaija 26 iznosi određene osobine naroda koji će ući na vrata sigurnog grada. „Narod pravedni“ i oni koji drže veru „mogu da uđu“ (Isaija 26,2). Imajući ove stihove na umu, kako biste opisali svoje iskustvo vere u poslednje vreme?