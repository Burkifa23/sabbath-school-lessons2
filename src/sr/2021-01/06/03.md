---
title: Nekadašnji veliki grad Vavilon 
date:   01/02/2021
---

Godine 626. stare ere, Haldejac Nabopolasar obnovio je slavu Vavilona tako što se proglasio za cara, osnovao neovavilonsku dinastiju i učestvovao (zajedno sa Midijom) u rušenju Asirije. Njegov sin, Navuhodonosor II, bio je onaj car koji je osvojio i porobio Judu.

`Kako je grad Vavilon konačno pao? Videti 5. poglavlje Knjige proroka Danila.`

Godine 539. stare ere, kad je Kir Persijanac osvojio Vavilon u korist Medo-Persijskog carstva (videti Danilo 5), grad je zauvek izgubio svoju nezavisnost. Godine 482. stare ere, Kserks I brutalno je ugušio pobunu Vavilona protiv persijske vlasti. Uklonio je kip Marduka, vrhovnog božanstva i, po svemu sudeći, oštetio neka utvrđenja i hramove.

Aleksandar Veliki je 331. godine stare ere bez borbe preuzeo Vavilon od Persijanaca. Uprkos njegovom kratkoročnom snu da Vavilon pretvori u svoju istočnu prestonicu, grad je tokom narednih nekoliko vekova postepeno propadao. Godine 198. nove ere, Rimljanin Septimije Sever, zatekao je Vavilon potpuno napušten. Tako je taj veliki grad doživeo svoj kraj usled napuštanja. Danas neki irački seljani žive na delovima tog područja, ali grad kao takav nikad nije iznova sazidan.

Propast Vavilona, opisana u 13. poglavlju Knjige proroka Isaije, oslobodila je Jakovljeve potomke, koji su bili potlačeni od strane Vavilona (Isaija 14,4-6). Događaj koji je to omogućio bio je Kirovo osvajanje Vavilona 539. godine stare ere. Premda Kir nije razorio grad, bio je to početak kraja Vavilona, i on nikad više nije predstavljao pretnju za Božji narod.

Tekst Isaija 13 prikazuje pad Vavilona kao božanski sud. Ratnici koji su zauzeli grad bili su Božja oruđa (Isaija 13,2-5). Vreme suda proglašeno je za „dan Gospodnji“ (Isaija 13,6.9), a Božji gnev je bio tako silan da se odrazio na zvezde, sunce, mesec, nebesa i zemlju (Isaija 13,10.13).

Uporedite to sa 5. poglavljem Knjige o sudijama, u kom pesma Devore i Varaka prikazuje Gospoda kao Onog čiji izlazak potresa zemlju i donosi kišu s neba (Sudije 5,4). Tekst Sudije 5,20.21 opisuje elemente prirode, uključujući zvezde, kao one koji se bore protiv stranog ugnjetača.

`Zamislite da je neko ko je živeo u Vavilonu na vrhuncu njegove slave mogao da pročita reči iz 13. poglavlja Knjige proroka Isaije, a pogotovu tekst Isaija 13,19-22. Koliko bi mu suludo i neverovatno te reči zvučale! Koja proročanstva, još uvek neostvarena, nama u ovom trenutku deluju nerazumno i neverovatno? I zašto bismo mi, zapravo, ispali nerazumni ako bismo ih odbacili kao neostvariva?`