---
title: Pad gorskog „cara“ 
date:   02/02/2021
---

U odgovoru na pad Vavilona (Isaija 13), čime je Božji narod oslobođen (Isaija 14,1-3), tekst Isaija 14,4-23 iznosi jednu slikovitu rugalicu (videti takođe Mihej 2,4; Avakum 2,6) u vezi sa vavilonskim carem. Ona je izražena pesničkim jezikom, očigledno bez namere da bude shvaćena doslovno kad opisuje kako mrtvi carevi pozdravljaju svog novog družbenika u carstvu mrtvih (Isaija 14,9.10), gde će moljci i crvi biti njegova postelja (Isaija 14,11). To je jednostavno Gospodnji slikovit način da nadmenom caru saopšti da će biti spušten na zemlju kao i drugi oholi monarsi pre njega, a nipošto komentar u vezi sa stanjem mrtvih!

`Kako bi tekst Isaija 14,12-14 mogao da se primeni na cara Vavilona?`

Vavilonski carevi nisu patili od nedostatka samopouzdanja (Danilo 4,5), ali težnja da se izjednače„s Višnjim“ (Isaija 14,14) bila bi nešto što prevazilazi čak i najnaduveniji ego. Premda su se carevi pozivali na snažne veze sa bogovima, ipak su im bili podređeni. To je upečatljivo pokazivano svake godine petog dana proslave vavilonske Nove godine, kada se od cara zahtevalo da ukloni svoja carska obeležja pre nego što pristupi statui Marduka, kako bi njegov carski položaj mogao da bude potvrđen. Pomisao da se zauzme mesto čak i nekog manjeg boga smatrala bi se suludom i samoubilačkom.

Kao i tekst Isaija 14, dvadeset osmo poglavlje Knjige proroka Jezekilja pripisuje takvu nebeski smelu oholost vladaru jednog grada. Tu takođe opis prevazilazi bilo kog ovozemaljskog monarha i postaje jasno na koga Bog cilja: Oholi silnik nalazio se u Edemskom vrtu, bio je pomazanik, zaklanjač, heruvim na Božjoj svetoj gori, savršen od dana kada je stvoren dok se greh nije našao na njemu – onaj koga će Bog zbaciti i na kraju uništiti ognjem (Jezekilj 28,12-18). Kad bi se primenili na bilo koje ljudsko biće, specifični izrazi iz tog govora bili bi toliko figurativni da bi postali besmisleni. Ali tekst Otkrivenje 12,7-9 zaista govori o jednom moćnom biću koje je zbačeno s neba zajedno sa svojim anđelima, „sotona, koji vara sav vasioni svijet“ (Otkrivenje 12,9), i koje je prevarilo Evu u Edemu (1. Mojsijeva 3).

Sotona je nadmen u svom maštanju: „...Veliš: Ja sam bog, sjedim na prijestolu Božjem usred mora; a čovjek si a ne Bog“ (Jezekilj 28,2). Njegova smrt će dokazati da on nije bog. Za razliku od Hrista, sotona će poginuti usred ognjenog jezera (Otkrivenje 20,10), i nikad više neće obilaziti svemir.

`Uporedite tekst Isaija 14,13.14 sa tekstovima Matej 11,29; Jovan 13,5 i Filibljanima 2,5-8. Šta nam taj kontrast govori o Božjem karakteru spram sotoninog karaktera? Šta nam taj kontrast govori o tome kako Bog gleda na gordost, oholost i želju za sopstvenom nadmoći?`