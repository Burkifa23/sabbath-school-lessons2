---
title: Propast naroda 
date:   31/01/2021
---

Tekst Isaija 13,1 predstavlja zaglavlje u kom se on navodi kao autor (uporediti sa tekstovima Isaija 1,1; Isaija 2,1). Izgleda, takođe, da je to početak novog dela njegove knjige. Poglavlja 13 – 23 sadrže proročanstva o sudu nad različitim narodima. Hajde da pogledamo.

`Zašto proročanstva protiv različitih naroda počinju od Vavilona?`

Tekst Isaija 10,5-34 već je najavio sud nad Asirijom koja je predstavljala najveću opasnost u vreme proroka Isaije. Dok tekst Isaija 14,24-27 ukratko ponavlja Gospodnji plan za slamanje Asirije, poglavlja 13 – 23 bave se uglavnom drugim opasnostima, od kojih je najvažnija bio Vavilon.

Obdaren bogatim i drevnim kulturnim, verskim i političkim nasleđem, Vavilon se kasnije pojavio kao supersila koja je osvojila i porobila Judu. Međutim, iz ljudske perspektive, u vreme proroka Isaije nije bilo tako očigledno da bi Vavilon mogao predstavljati pretnju za Božji narod. Tokom većeg dela Isaijine službe, Asirija je vladala Vavilonom. Od 728. godine stare ere, kad je Telgat-Felnasar III zauzeo Vavilon i bio proglašen vavilonskim carem pod vladarskim imenom Ful (videti 2. O carevima 15,19; 1. Dnevnika 5,26), asirski carevi su u više navrata zauzimali Vavilon (710, 702, 689. i 648. godine stare ere). Ipak, Vavilon je na kraju postao velika supersila u tom regionu, sila koja će uništiti Judejsko carstvo.

`Pročitajte celo poglavlje Isaija 13. Zapazite koliko se snažni izrazi tu koriste. Zašto Bog pun ljubavi čini tako nešto, ili dopušta da se tako nešto dogodi? Izvesno je da će i neki nevini ljudi takođe stradati, zar ne (Isaija 13,16)? Kako da razumemo taj Božji postupak? Šta bi ti tekstovi, i svi tekstovi u Bibliji koji govore o Božjem gnevu i jarosti protiv greha i zla, trebalo da nam govore o njihovoj groznoj prirodi? Zar sama činjenica da Bog ljubavi reaguje na takav način ne predstavlja dovoljan dokaz o tome koliko je greh zaista loš? Moramo imati na umu da tu, preko Isaije, Isus u stvari izgovara upozorenja – isti onaj Isus koji je praštao, isceljivao, pozivao i opominjao grešnike da se pokaju. Kako ste vi lično shvatili taj vid Božjeg karaktera ljubavi? Postavite sebi i sledeće pitanje: Da ne potiče taj gnev možda upravo iz Njegove ljubavi? Ako potiče, zbog čega? Ili, pogledajmo to iz druge perspektive, perspektive Krsta na kom je sam Isus, noseći grehe sveta, postradao gore od bilo koga drugog, čak i onih „nevinih“ što su stradali zbog greha svog naroda. Kako nam Hristovo stradanje na krstu pomaže da odgovorimo na ta teška pitanja? `