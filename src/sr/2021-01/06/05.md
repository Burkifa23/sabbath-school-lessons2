---
title: Vrata neba 
date:   03/02/2021
---

U tekstu Isaija 14, rugalica sotoni, paloj „zvezdi Danici, kćeri Zorinoj“ (videti Isaija 14,12) uklopljena je u rugalicu vavilonskom caru. Zašto? Uporedite to sa tekstom Otkrivenje 12,1-9, gde aždaja koja se poistovećuje sa sotonom (Otkrivenje 12,9) pokušava da uništi dete čim se rodi. Na osnovu teksta Otkrivenje 12,5, jasno je da je to dete Hristos. Međutim, car Irod je bio taj koji je pokušao da ubije Isusa još dok je bio beba (Matej 2). Dakle, aždaja je istovremeno sotona i rimska vlast predstavljena carem Irodom, jer sotona deluje preko ljudskih bića. Slično tome, sotona je predstavljao silu koja se krila iza vavilonskog cara i tirskog kneza.

`Zašto se naziv „Vavilon“ kasnije odnosi na Rim (1. Petrova 5,13) i na silu zla iz knjige Otkrivenje (Otkrivenje 14,8; 16,19; Otkrivenje 17,5; Otkrivenje 18,2.10.21)?`

Kao i doslovni Vavilon, Rim i „Vavilon“ iz Otkrivenja su ohole, nemilosrdne sile koje tlače Božji narod. Videti posebno Otkrivenje 17,6, gde ih Jovan opisuje kao pijane „od krvi svetijeh“. Te sile su u pobuni protiv Boga, što je nagovešteno i samim imenom „Vavilon“. Na vavilonskom jeziku, taj naziv glasi „bab ili“, što znači „vrata bog(ov)a“ i odnosi se na mesto pristupa božanskom carstvu. Uporedite to sa tekstom 1. Mojsijeva 11, gde su ljudi sagradili Vavilonsku kulu (Vavilon), kako bi mogli u vlastitoj sili da se uzdignu na božanski nivo, gde bi imali imunitet u pogledu bilo kakve odgovornosti pred Bogom.

Kad se probudio iz sna u kom je video lestve koje povezuju nebo i zemlju, Jakov je uzviknuo: „Ovdje je doista kuća Božja, i ovo su vrata nebeska“ (1. Mojsijeva 28,17). Zapazite da „kuća Božja“ predstavlja „vrata nebeska“, odnosno, način pristupa božanskom carstvu. Jakov je nazvao to mesto „Vetilj“, što znači „kuća Božja“.

Vetilj kao „vrata nebeska“ i Vavilon kao „vrata bogova“ predstavljali su suprotne puteve za stizanje u božansko carstvo. Jakovljeve lestve potiču sa neba i Bog ih otkriva odozgo. Ali Vavilon sa njegovim kulama i hramovima – ziguratima izgradila su ljudska bića, i oni se pružaju sa zemlje uvis. Ti suprotni smerovi predstavljaju različite puteve ka spasenju – božansku blagodat nasuprot ljudskim delima. Svaka istinska religija zasniva se na poniznom modelu Vetilja: „Jer ste blagodaću spaseni kroz vjeru...“ (Efescima 2,8.9). Svaka lažna „religija“, uključujući legalizam i „sekularni“ humanizam, zasniva se na oholom vavilonskom modelu. Da bi sagledali suprotnost između ta dva pristupa, pročitajte Isusovu parabolu o fariseju i cariniku (Luka 18,9-14).

`Čak i nakon više godina provedenih u nekom zen manastiru, kanadski kantautor Leonard Koen izjavio je u jednom itervjuu: „Nisam spasen.“ U kontekstu današnjeg proučavanja, šta mislite, u čemu je bio njegov problem? Šta je on trebalo da zna o spasenju?`