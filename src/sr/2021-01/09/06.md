---
title: Sluga koji saoseća i pati 
date:   25/02/2021
---

`Ko je Božji sluga u tekstu Isaija 49,1-12?`

Bog ga poziva i daje mu ime pre nego što je rođen, čini da njegova usta budu kao mač, i proslavlja se u njemu. Bog koristi tog slugu da vrati izraelski narod sebi, da bude svetlost spasenja čitavom svetu, da bude zavet i da oslobodi zatočenike. Ima mnogo preklapanja između tog opisa i onog iz 42. poglavlja, u kojem tog slugu prepoznajemo kao Mesiju. Novi zavet pronalazi atribute tog sluge u Isusu Hristu, i to u vezi sa oba Dolaska: Matej 1,21; Jovan 8,12; Jovan 9,5; Jovan 17,1-5; Otkrivenje 1,16; Otkrivenje 2,16; Otkrivenje 19,15.

`Ako je taj sluga Mesija, zašto Ga Bog ovde naziva „Izrael“ (Isaija 49,3)?`

Ranije smo utvrdili da se u ovom delu Knjige proroka Isaije, Božji sluga „Izrael/Jakov“ odnosi na narod. Ali ovde se ime „Izrael“ (bez paralelnog navođenja imena „Jakov“) jasno primenjuje na pojedinačnog slugu koji vraća narod Bogu (Isaija 49,5). Pojedinačni sluga je postao idealno otelovljenje ili predstavnik naroda čiji je poraz doveo u pitanje njegovo pravo da koristi ime „Izrael“ (Isaija 48,1).

`Koji novi element se tu pojavljuje? Isaija 49,4.7. `

Evo prvog nagoveštaja poteškoća koje su uključene u zadatak sluge. On se jada: „Uzalud se trudih, uzalud i naprazno potroših silu svoju“ (Isaija 49,4), što je misao koja nalazi odjek u tekstu Danilo 9,26: „Pogubljen će biti Pomazanik i ništa Mu neće ostati“. Ipak, on se drži vere: „Ali opet sud je Moj u Gospoda i posao Moj u Boga Mojega“ (Isaija 49,4). Teolog Dž. Alek Motjer primećuje: „Tako je Isaija unapred video Slugu s pravom ljudskom prirodom, koji je kušan kao i mi, i koji se pokazao kao začetnik i dovršitelj puta vere – istinske, lične vere, koja se još uvek može pozvati na Boga i kad se više ništa ne čini vrednim.“ – The Prophecy of Isaiah: An Introduction and Commentary (Downers Grove, Illinois: InterVarsity Press, 1993), p. 387.

Tekst Isaija 49,7 neobično je potresan. Sluga je onaj „kojega preziru, na koga se gadi narod, /sluga/ onijeh koji gospodare“, ali Gospod mu kaže: „Carevi će vidjeti i ustati, i knezovi će se pokloniti zbog Gospoda, koji je vjeran, radi Sveca Izrailjeva, koji Te je izabrao.“

`Osvrnite se na Hristovu službu. Zar On nije sve do kraja imao razloga da bude obeshrabren? Pa ipak, ostao je veran, uprkos spoljašnjim izgledima. U kom smislu je to pouka za nas da postupamo isto – uprkos spoljašnjim izgledima?`