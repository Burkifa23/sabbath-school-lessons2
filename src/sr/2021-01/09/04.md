---
title: Persijski „Mesija“ 
date:   23/02/2021
---

`Koje se zapanjujuće proročanstvo pojavljuje u tekstu Isaija 44,26-45,6?`

Isaijina misija trajala je otprilike od 745. do 685. godine stare ere. Pošto je pomenuo osvajača sa istoka i severa (Isaija 41,2.3.25) i nagovestio da je to dobra vest za Jerusalim (Isaija 41,27), Isaija precizno oslovljava Kira po imenu i opisuje njegove aktivnosti. On je zaista došao sa severa i istoka u odnosu na Vavilon i osvojio ga 539. godine stare ere. Zaista je poslužio Bogu tako što je oslobodio Jevreje iz vavilonskog ropstva. I zaista je odobrio ponovnu izgradnju hrama u Jerusalimu (videti Jezdra 1).

Stavite to proročanstvo u odgovarajuću perspektivu. Budući da je prošlo oko sto četrdeset šest godina od trenutka Isaijine smrti do pada Vavilona, njegovo proročanstvo je bilo jedan i po vek ispred svog vremena. To bi bilo kao da je Džordž Vašington predvideo da će čovek poznat kao general Dvajt Ajzenhauer pomoći u oslobađanju Evrope 1945. godine!

S obzirom da o Kirovim delima svedoče različiti drevni izvori, uključujući i vavilonske hronike, njegov lični izveštaj na „Kirovom cilindru“, kao i Biblija (2. Dnevnika 36,22.23; Jezdra 1; Danilo 5; Danilo 6,28; Danilo 10,1), tačnost Isaijinog proročanstva je neosporna. To daje za pravo onima koji veruju da pravi proroci primaju tačna predviđanja od Boga koji daleko unapred zna budućnost.

`Zašto Bog naziva Kira „svojim pomazanikom“ (Isaija 45,1)`

Jevrejska reč za „pomazanika“ ovde je ista ona iz koje izvodimo reč Mesija. Na drugim mestima u Starom zavetu ta reč je mogla da se odnosi na pomazanog prvosveštenika (3. Mojsijeva 4,3.5.16; 3. Mojsijeva 6,22), na pomazanog izraelskog cara (1. Samuilova 16,6; 1. Samuilova 24,6.10; 2. Samuilova 22,51), ili na Mesiju, budućeg cara iz Davidove loze i izbavitelja (Psalmi 2,2; Danilo 9,25.26). Iz Isaijine perspektive, Kir je bio neki budući car koga će Bog poslati da izbavi Njegov narod. Ali on je ipak bio neobičan mesija budući da nije bio Izraelac. Zaista je učinio nešto od onoga što će Mesija činiti – porazio je Božje neprijatelje i oslobodio Njegov zarobljeni narod, ali on nije mogao biti isto što i pravi Mesija, jer nije vodio poreklo od Davida.

Proročanstvom o Kiru Bog je dokazao svoju jedinstvenu prirodu, pokazavši da On jedini poznaje budućnost (Isaija 41,4.21-23.26-28; Isaija 44,26). On se obraća Kiru lično: „Daću ti blago tajno i bogatstvo sakriveno, da poznaš da sam Ja Gospod Bog Izrailjev, koji te zovem po imenu“ (Isaija 45,3).

`Setite se nekih drugih biblijskih proročanstava koja su se ostvarila upravo onako kako je najavljeno (kao što je uspon svih carstava, sem poslednjeg, najavljenih u 2. i 7. poglavlju Knjige proroka Danila, ili proročanstvo o vremenu Hristovog dolaska označeno u tekstu Danilo 9,24-27). Kakvu nadu ta proročanstva nude nama kao pojedincima?`