---
title:  Za dalje proučavanje
date:   26/02/2021
---

Pročitajte kako je Elen G. Vajt opisala Isusovu službu isceljenja i poučavanja u knjizi Čežnja vekova: „U Kapernaumu“, str. 252-261 (original).

„U delu zadobijanja duša potrebni su velika taktičnost i mudrost. Spasitelj nikada nije zatajio istinu, ali ju je uvek izgovarao s ljubavlju. U razgovoru s drugima pokazivao je najveću taktičnost, uvek je bio ljubazan i promišljen. Nikada nije bio grub, nikada nije bez potrebe izgovarao oštru reč, nikada nije nanosio nepotrebnu bol osetljivoj duši. On nije osuđivao ljudske slabosti. Neustrašivo je razotkrivao licemerje, neverovanje i bezakonje, ali je svoje oštre ukore izgovarao suznim glasom. Nikada nije istinu činio surovom, već je uvek pokazivao duboku nežnost prema ljudskom rodu. Svaka duša je bila dragocena u Njegovim očima. Držao se božanski dostojanstveno, ali se ipak saginjao s najnežnijim saučešćem i poštovanjem prema svakom pripadniku Božje porodice. U svima je gledao duše čije je spasenje bila Njegova misija.“ – Elen G. Vajt, Evanđeoski radnici, str. 117 (original).

**Za razgovor:**

`1.	Pročitajte zajedno kao razred šta je Elen G. Vajt u navedenom citatu pisala o tome kako je Hristos služio drugima. Razgovarajte o principima koji su tu navedeni, a zatim razmotrite koliko uspešno vaša crkva zajednički odražava te principe.`

`2.	Poznajete li neke „trske stučene“ ili „svještila koje se puši“ (Isaija 42,3)? Kako možete pomoći takvim osobama, a da ih ne „prelomite“ i ne „ugasite“? Na koje načine možete uputiti takve ljude na Gospoda? U praktičnom smislu, šta biste im rekli da rade kako bi primili isceljenje i pomoć?`

`3.	Tvrdnja o različitim autorima Knjige proroka Isaije zasniva se na pretpostavci da ljudi ne mogu da predskazuju budućnost na način na koji je to Isaija činio. U čemu je osnovni problem sa tom tvrdnjom i zašto mi, kao hrišćani, moramo sasvim da je odbacimo?`

 **Zaključak:** Za izbavljenje je potreban Izbavitelj. Božji narod slugu izbavljen je uz pomoć dvojice izbavitelja – Kira, koji ga je oslobodio iz vavilonskog ropstva, i neimenovanog Sluge, čiji se identitet kao Mesije postepeno otkriva. Taj Sluga će obnoviti pravdu i dovesti zajednicu preživelih natrag Bogu.