---
title: Neimenovani Sluga 
date:   22/02/2021
---

`Koja je uloga i kakav je karakter Božjeg neimenovanog sluge, koga Bog bira i na koga polaže svoj Duh? Isaija 42,1-7.`

Izaberite najbolji odgovor ili kombinaciju odgovora:

1.	On donosi pravdu narodima.
2.	On svoje ciljeve ostvaruje tiho i lagano, ali uspešno.
3.	On je učitelj.
4.	On služi kao zavet između Boga i naroda.
5.	On pruža svetlost/nadu lečenjem slepila i oslobađanjem zatočenika.
6.	Sve navedeno.

`Kako se uloga i karakter tog sluge može uporediti sa onim što predstavlja „Šibljika iz stabla Jesejeva“ na kojoj takođe počiva Duh Gospodnji (Isaija 11,1)?`

Kao u 42. poglavlju, vladar iz Davidove loze koji se pominje u tekstu Isaija 11 postupa u skladu sa Bogom, obezbeđujući pravdu i oslobođenje potlačenima, kao i mudrost i znanje o Bogu. Otkrivamo da je ta „šibljika“ i „koren“ Jesejev zapravo Mesija, božansko dete iz teksta Isaija 9,6.7, koje takođe donosi „mir na prijestolu Davidovu i u carstvu njegovu“ sa „sudom i pravdom“ (Isaija 9,7). Sluga iz 42. poglavlja Knjige proroka Isaije očigledno je Mesija.

`S kim novi zavet poistovećuje slugu iz teksta Isaija 42,1-7, koji donosi pravdu? Matej 12,15-21.`

Tekst Matej 12 navodi delove 42. poglavlja Knjige proroka Isaije i primenjuje ih na mirnu, isceliteljsku službu Isusa, Božjeg ljubljenog Sina, koji Mu je mio (Isaija 42,1; Matej 3,16.17; Matej 17,5). On je taj čija služba obnavlja Božju zavetnu vezu s Njegovim narodom (Isaija 42,6; Danilo 9,27).

Isus i Njegovi učenici donosili su pravdu ljudima tako što su ih oslobađali patnje, neznanja o Bogu i robovanja zlim duhovima, što je sve bilo posledica sotoninog zlostavljanja (Luka 10,19). Zatim je Isus umro da bi potvrdio „novi zavet“ (Matej 26,28) i zadobio pravdu za svet proterivanjem sotone, tuđinca koji je uzurpirao vladarski položaj, predstavljajući se kao „knez ovoga svijeta“ (Jovan 12,31-33).

`Pogledajte tekst Isaija 42,1-4 koji opisuje Hrista. Provedite neko vreme u razmišljanju o Isusovom životu. Koje posebne karakteristike Njegove službe predstavljaju odgovarajuće ispunjenje tog proročanstva? Koje pouke tu nalazimo u vezi sa potrebom da i mi sami služimo drugima?`