---
title:  Nadanje unapred
date:   24/02/2021
---

Činjenica da je Isaija tako precizno prorokovao o Kiru nazivajući ga po imenu, uznemirava ljude koji ne veruju da proroci primaju viđenja od Boga. Da bi rešili taj problem, oni prihvataju teoriju da je neki kasniji prorok, „drugi Isaija“, koji je živeo u vreme Kira, napisao deo Isaijine knjige od 40. do 66. poglavlja. Tako je Knjiga proroka Isaije „pretesterisana nadvoje“, doživevši istu sudbinu kakva je, po predanju, zadesila i samog proroka (videti Jevrejima 11,37).

Međutim, nema nikakvih istorijskih dokaza u prilog postojanju nekog drugog „Isaije“. Da je on zaista postojao, bilo bi neobično to što ga Biblija ne pominje, jer je njegova poruka izuzetno važna, a njegova književna veština izvanredna. Čak ni u najstarijim biblijskim rukopisima, među svicima iz Kumrana koji sadrže delove Knjige proroka Isaije, nema nikakvog prekida između 39. i 40. poglavlja, čime bi se naznačio prelazak na delo nekog novog autora.

Isaijina osnovna poruka je dosledna kroz celu knjigu: Uzdajte se u pravog Boga, uključujući i Njegovog mesijanskog Izbavitelja, radije nego u druge sile. Biblijski naučnici su ispravno naglasili promenu fokusa sa asirskog perioda u tekstu Isaija 1-39 na vavilonski period od 40. poglavlja nadalje. Međutim, utvrdili smo da 13, 14. i 39. poglavlje već najavljuju vavilonsko ropstvo. Tačno je da prvi deo knjige, od 1. do 39. poglavlja, naglašava sud, dok drugi deo, od 40. do 66. poglavlja, naglašava utehu. Ipak, i u prvim poglavljima božanska uteha i ohrabrenje takođe su prisutni u izobilju, dok se u drugom delu knjige, u tekstovima kao što su Isaija 42,18-25; Isaija 43,22-28 i Isaija 48,1-11, govori o Božjoj osudi nad Judom zato što Ga je napustio. Zapravo, Isaijino proročanstvo o budućoj utehi podrazumeva stradanje do kog će doći u međuvremenu.

`Premda se narod suočio sa strahovitom nesrećom zbog svojih greha, neki među njima nisu prestali da se nadaju. Držali su se Božjih obećanja, kao što su ona koja nalazimo u tekstu 3. Mojsijeva 26,40-45. Pažljivo pročitajte te stihove. Stavite se u položaj onih Jevreja koji su ostali živi posle poraza od strane Vavilona. Koju biste nadu mogli da pronađete u tim rečima?`

Delovanje kog duhovnog načela vidite u tim stihovima u 3. Mojsijevoj? Šta Gospod tu kaže Izraelu? Na koji način isto načelo deluje i u našem životu?