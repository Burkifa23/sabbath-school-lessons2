---
title: Narod slugu 
date:   21/02/2021
---

`U tekstu Isaija 41,8 Bog oslovljava svoj narod rečima: „Izrailju, slugo moj“, a u tekstu Isaija 42,1 predstavlja nekog za koga kaže: „Evo Sluge mojega“. Ko je taj sluga?`

Da li je to Izrael/Jakov, predak Izraelaca? Izraelski narod? Mesija/Hristos, koga Novi zavet prepoznaje u Isusu?

Ima dve vrste tekstova o Božjem slugi koji se uzajamno prepliću u delu Knjige proroka Isaije od 41. do 53. poglavlja. Jedan sluga je nazvan „Izrael“ ili „Jakov“, kao u tekstovima Isaija 41,8; Isaija 44,1.2.21; Isaija 45,4; Isaija 48,20. Budući da se Bog obraća Izraelu/Jakovu u sadašnjem vremenu, jasno je da on, Jakov, predstavlja narod svojih potomaka. To potvrđuje i činjenica da je Gospod izbavio „slugu svojega Jakova“ u trenutku kad je on trebalo da izađe iz Vavilona (Isaija 48,20).

Na drugim mestima, kao što su tekstovi Isaija 42,1; Isaija 50,10; Isaija 52,13; Isaija 53,11, Božji sluga se ne oslovljava po imenu. Kada se prvi put pominje, u tekstu Isaija 42,1, njegov identitet nije odmah očigledan. Međutim, kako Isaija razvija njegov profil u tekstovima koji slede, postaje jasno da je to osoba koja vraća Jakovljeva plemena (Izrael) Bogu (Isaija 49,5.6) i umire žrtvenom smrću u korist grešnika (Isaija 52,13-53,12; videti takođe Isaija 49,5.6). Prema tome, on ne može biti isto što i narod. Dakle, jasno je da Isaija govori o dvojici Božjih slugu. Jedan je predstavljen kao zajednica (narod) a drugi kao pojedinac.

`Koja je uloga naroda slugu? Isaija 41,8-20.`

Bog uverava Izrael da je kao narod još uvek sluga Gospodnji: „Ja te izabrah, i ne odbacih tebe“ (Isaija 41,9). Zatim Bog daje Izraelu jedno od najveličanstvenijih obećanja u Bibliji: „Ne boj se, jer sam Ja s tobom; ne plaši se, jer sam Ja Bog tvoj; ukrijepiću te i pomoći ću ti, i poduprijeću te desnicom pravde svoje“ (Isaija 41, 10). Ovde i u narednim stihovima vidimo da je jedna od osnovnih uloga Izraela da veruje da će ga pravi Bog spasiti (u šta car Ahaz nije verovao), umesto da se uzda u druge bogove i njihove likove kao što čine ostali narodi (Isaija 41,7.21-24.28.29).

`Zapazite kako u tekstu Isaija 41,14 Gospod naziva narod crvićem. Koji je smisao toga? Pogledajte ceo tekst da biste dobili potpuniji odgovor. Čemu bi to trebalo da nas pouči kad je reč o našoj potrebi da se u potpunosti oslonimo na Gospoda?`