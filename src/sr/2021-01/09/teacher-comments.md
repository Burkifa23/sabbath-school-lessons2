---
title:  Pouka za učitelje
date:   26/02/2021
---

### PRVI DEO:  OPŠTI PREGLED

Postoji određena veza između tekstova Isaija 1 i Isaija 41. Zapažamo je u pozivu upućenom Judi u tekstu Isaija 1,18: „Tada dođite... pa ćemo se suditi.“ Isaija 41,1 upućuje sličan poziv: „Hajdemo da se sudimo.“ Međutim, u ovom slučaju poziv obuhvata širi prostor i, samim tim, širi događaj: „krajeve zemaljske“ (5. stih).  

Izraz mišp̱āṭ (sud, Isaija 41,1) na jevrejskom jeziku takođe bi mogao značiti „spor, slučaj“, „pravni zahtev“ (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 2, p. 651). Ovaj pojam je veoma sličan značenju jevrejske reči niwwāḵḥâ (raspravljati [u parnici]) u Isaiji 1,18 (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 2, p.  410). Isaija 41,21 pojačava misao o pravnom sporu, i stih gotovo da predstavlja odjek Isaije 1,18: „Iznesite parbu svoju, veli Gospod, pokažite razloge svoje.“  

U sledećim stihovima obe strane slučaja su otkrivene: sa jedne strane Gospod, a sa druge strane, Izrailj, sluga.

Gospod, u 41. poglavlju, opisan je na mnogo načina: kao „Svetac Izrailjev“, Otkupitelj, Stvoritelj i Car. A Izrailj ili Juda opisani su kao „Moj sluga“, „Moj izabrani“, i „Moj prijatelj“, što upućuje na Avrama.

Tri glavne teme istraživaćemo i u ovoj lekciji: 1) Bog zaveta, 2) Bog i druge titule i 3) Izrailj, sluga.

### DRUGI DEO:  KOMENTAR

**Bog zaveta**

Bog je na nekoliko načina prikazan u 41. poglavlju Knjige proroka Isaije. Kada se o Bogu govori u vezi sa Njegovim narodom i njihovim zavetnim odnosom, u Bibliji se koristi ime YHWH, „Gospod“. Isaija koristi ovo ime oko 450 puta u svojoj knjizi. Izraz se javlja 6828 puta u jevrejskoj Bibliji (David J. A. Clines, The Dictionary of Classical Hebrew, vol. 4, p. 122).

Izveštaj iz Petoknjižja daje jasne uvide u ovo ime. Ova lekcija razmatra pojedine stihove povezane sa ličnošću na koju Isaija upućuje: Avramom. Postoje tri momenta u zavetnom odnosu između Boga i Avrama, a božansko ime upotrebljeno ovde jeste YHWH: 1) Gospod (YHWH) poziva Avrama i obećava da će od njega učiniti veliki narod (1. Mojsijeva 12,1-3), 2) Gospod (YHWH) čini zavet (1. Mojsijeva 15,1-21) i 3) Gospod (YHWH) potvrđuje zavet (1. Mojsijeva 17,1-27). Nekoliko izraza u 1. Mojsijevoj 12 otkriva lični odnos između Gospoda i Avrama. „Pokazaću ti.. blagosloviću te.. ime tvoju proslaviću.“ (1. Mojsijeva 12,1.2)

Drugi odeljak, 1. Mojsijeva 15, takođe počinje korišćenjem izraza YHWH. Zavetni prizor obuhvata Božji govor o ličnom staranju o Avramu: „Ne boj se, Avrame, Ja sam ti Štit.“ (1. Mojsijeva 15,1) 1. Mojsijeva 15,2-6 opisuje raspravu koja se vodi pred Gospodom, u kojoj Avram navodi svoju zabrinutost u vezi sa ispunjenjem zaveta. Gospod, u tekstu 1. Mojsijeva 15,7, ponavlja Avramu svoje ime: „Ja sam Gospod, koji te izvedoh iz Ura Haldejskoga da ti dam zemlju ovu da bude tvoja“; a 1. Mojsijeva 15,8 jasno pokazuje povezanost između imena YHWH i zaveta. „Taj dan učini Gospod zavjet s Avramom govoreći: Potomstvu tvojemu dadoh zemlju ovu.“

U 17. poglavlju 1. Mojsijeve, Gospod (YHWH) ponovo razgovara sa Avramom. Narativ ukazuje na lični odnos – „po Mojoj volji živi“ (1. Mojsijeva 17,1) – i govori nam da će zavet biti stvaran: „Učiniću zavjet između Sebe i tebe“ (1. Mojsijeva 17,2). To se ponavlja u tekstu 1. Mojsijeva 17,4 i takođe utiče na ime jednog od članova zaveta, Avrama: „Zato se više nećeš zvati Avram, nego će ti ime biti Avraam.“ (1. Mojsijeva 17,5)

Ponekad po zavetnim propisima, izraz ʾᵉlōhim (Bog) dodaje se imenu YHWH, a ponekad Gospod Bog ili Gospod Bog tvoj. U Avramovom iskustvu, videli smo da je ime povezano sa zavetnim činom i ličnim odnosom sa YHWH, Gospodom.

U 41. pogavlju Knjige proroka Isaije nalazimo zavetne elemente. To zaključujemo ne samo iz upotrebe imena YHWH, već i iz upućivanja na Izrailj kao „izabrani“ narod (Isaija 41,8). Aludiranje na Avrama, važno ime u zavetu sa Izrailjem, takođe je još jedan činilac koji nagoveštava ove elemente. Međutim, kao što je prethodno rečeno, ime YHWH (Gospod) povezano je sa Božjim ličnim odnosom sa Njegovim narodom. Isaija 41 pojašnjava ličnu prirodu ovog odnosa. Gospod naziva Avrama svojim prijateljem (Isaija 41,8), kao što čini poslednji od izraza u „Ja, Gospod, Prvi i Poslednji, ja Isti“ (Isaija 41,4).

Izraz „Ja isti“ Džon Osvalt objasnio je na sledeći način: „On je sa nama, u dobru i u zlu, u zavisnosti od odgovora koji Mu damo. Niko nije kao On, On je jedino nezavisno biće u univerzumu, jedini koji može da kaže: ’Ja sam.’“ (The Book of Isaiah, Chapters 40-66, The New International Commentary on the Old Testament, [Grand Rapids: Eerdmans Publishing Company, 1998], p. 84)

Osvalt ovde takođe zapaža određenu povezanost sa Knjigom proroka Isaije i Novim zavetom. On kaže: „Pravi prevod izraza ʾᵃnı̂ hûʾ u Septuaginti, ’Ja isti’, glasi ego eimi. Činjenica da je Isus mirno primenio ovaj izraz na Sebe (uporedite: Jovan 8,58; Jovan 18,5) mnogo govori o Njegovom osećanju samoidentiteta.“ (The Book of Isaiah, Chapters 40-66, The New International Commentary on the Old Testament, pp. 84, 85)

**Bog i druge titule**

Još neke Gospodnje osobine naglašene su u 41. poglavlju Knjige proroka Isaije. On je Svetac. „Ja ću ti pomagati, govori Gospod i Izbavitelj tvoj, Svetac Izrailjev.“ (Isaija 41,14) Slična misao izražena je u tekstu Isaija 41,20: „Ruka Gospodnja je to uradila, i Svetac Izrailjev je to stvorio.“

„Svetac“ je jedna od glavnih Gospodnjih titula u Knjizi proroka Isaije i čini jednu od glavnih tema knjige. Izraz „Svetac“ Isaija koristi 33 puta. Kao što je pokazano u 2. lekciji, „sveti“ se odnosi na „čistotu, savršenstvo i skrivenu slavu Jehovinu“. Svetost je suština Njegovog bića. Ime „Svetac“ podrazumeva moralno merilo naroda. Ovaj poziv na svetost ukorenjen je u Mojsijevom zakonu, utemeljen na Božjoj samoobjavi svog savršenstva: „Kaži svemu zboru sinova Izrailjevih, i reci im: Budite sveti, jer sam Ja svet, Gospod Bog vaš.“ (3. Mojsijeva 19,2)

Prorok Isaija koristi titulu „Sveti“ da poveže druge dve Božje osobone: Bog kao Stvoritelj i Otkupitelj. Ideja o Bogu kao našem Stvoritelju izražena je u divnom paralelizmu u tekstu Isaija 42,20:

„Da razumiju da je to uradila ruka Gospodnja,

i Svetac Izraijev da je to stvorio.“

Gospod je okarakterisan kao Otkupitelj u Isaiji 41: „Izbavitelj tvoj, Svetac Izrailjev.“ (14. stih) Jevrejska reč koja se obično prevodila kao „Izbavitelj“ ima značenje „da ponovo traži kao svoje“ ili „da traži za sebe“. (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 1, p. 169)

Gospodnje osobine kao Stvoritelja (u ovom slučaju Izrailja) i kao Izbavitelja Izrailja su očigledne u ovom odeljku knjige. Primer zapažamo u tekstu Isaija 43,1:

„Ali sada ovako veli Gospod, koji te je stvorio, Jakove,

i koji te je sazdao, Izrailju,

Ne boj se, jer te otkupih,

pozvah te po imenu tvom; Moj si.“

Još jedno ime koje Isaija koristi uporedo sa „Gospod“ je „Car Jakovljev“ (Isaija 41,21). Nema sumnje da je to mesijanska titula.

Prema tome, Isaija 41 otkriva različita imena i titule kojima je Bog opisan. Zanimljivo je da u tekstu Isaija 43,15 pisac koristi skoro isti izraz da uputi na Boga: „Ja sam Gospod Svetac vaš, Stvoritelj Izrailjev, Car vaš.“

**Izrailj, sluga**

Gospod je imenovan različitim titulama u Isaiji 41. Izrailj u svom zavetnom odnosu sa Bogom isto tako je dobio nekoliko titula. Na primer, izrailj u odnosu na Boga je „sluga“, „izabrani“ i „prijatelj“.

U mnogim tekstovima Knjige proroka Isaije, Izrailj, ili, tačnije, judejski narod, sluga je Gospodnji. Između ostalih stihova, uporedite: Isaija 41,8.9; Isaija 44,1.21; Isaija 45,4; Isaija 48,20; Isaija 49,3.

Isaija 41,8 nagoveštava mnoge važne pojedinosti o sluzi:

„Ali ti, Izrailju, slugo Moj;

Jakove, kojega izabrah,

potomstvo Avrama prijatelja Mojega.“

Alek Motjer prepoznaje četiri odlike sluge u ovom stihu: „Prvo, Izrailj je postao Gospodnji sluga božanskim izborom (Isaija 41,8b.9d; Efescima 1,4); drugo...odnos je počeo sa Avramom. Moj prijatelj (2. Dnevnika 20,7; [Jakov] 2,23) doslovno znači ’moj voljeni/koji me je voleo’. Treće, govori nam da proširenje zavetnog obećanja na Avramove potomke (doslovno ’seme’, 1. Mojsijeva 17,7) i dalje važi (izabrani... ne odbačeni); i četvrto, ... svojim izborom i pozivom Avrama, Gospod je pokazao da se Njegova sila širi na krajeve zemaljske... do najdaljih uglova. U svemu ovom ne postoji nikakva funkcija koju sluga može obavljati; već samo znači da Izrailj ima počasni položaj.“ (J. Alec Motyer, Isaiah: An Introduction and Commentary, Tyndale Old Testament Commentaries, (Downers Grove, IL: InterVarsity Press, 1999), vol. 20, p. 286)

### TREĆI DEO:  PRIMENA U ŽIVOTU

1. Naš Bog je predstavljen u Bibliji na mnogo načina. On je uzvišeni ʾᵉlōhim, Vrhovni vladar univerzuma i transcendentni Bog. Međutim, Bog je takođe lični Bog, i, da bi to pokazali, biblijski pisci koriste ime YHWH, Gospod. YHWH je Bog zaveta, Bog lične zajednice sa ljudskim bićima.

Kako možete razlikovati ta dva Božja aspekta u odnosu na Njegova stvorenja? Pročitajte tekstove 1. Mojsijeva 1,1 i 1. Mojsijeva 12,1 da bi vam pomogli da odgovorite na ovo pitanje.

2. Isaija 41 otkriva Boga na mnogo različitih načina. Knjiga upućuje na Gospoda kao na „Sveca Izrailjeva“, Otkupitelja, Stvoritelja i Cara. Koja od ovih titula je posebno važna za vas u vašem životu i zašto?