---
title: Šiba Božjeg gneva 
date:   26/01/2021
---

Ovaj odeljak objašnjava tekst Isaija 9,1-5, koji predviđa izbavljenje naroda koji je izmučen i u tami, koji se uzdao u okultno i postao žrtva ratnih osvajanja i progona: „Jer si slomio... palicu nasilnika njegova kao u dan madijanski“ (Isaija 9,4).

`Čitajte o patnjama Božjeg naroda opisanim u navedenim tekstovima. Uporedite to sa kletvama u tekstu 3. Mojsijeva 26,14-39. Zašto je Bog kažnjavao svoj narod postepeno, a ne odjednom? Šta nam to govori o Njegovom karakteru i ciljevima?`

Da je Bog želeo da uništi svoj narod, mogao je odmah da ga preda Asircima. Ali On je strpljiv, „jer neće da ko pogine“ (2. Petrova 3,9). Kao u periodu „sudija“, Bog je dopustio da narodi Jude i Izraela iskuse neke posledice svog bezumlja, da bi razumeli šta rade i dobili priliku da naprave bolji izbor. Pošto su istrajavali u zlu i otvrdnuli srcem prema Njemu i pozivima koje je slao preko svojih proroka, On je nadalje povlačio svoju zaštitu. Ali oni su nastavljali da se bune. Taj ciklus se ponavljao u vidu silazne spirale sve dok više ne bi bilo ničeg što je Bog mogao da učini.

`Pročitajte ceo tekst Isaija 9,8-10,2. Za koje grehe je narod bio kriv? Protiv koga su ih oni počinili? Ko je bio kriv među njima?`

Ono što vidimo ovde, kao i u celoj Bibliji, jeste realnost slobodne volje. Bog je ljude stvorio slobodnim (morao je, inače ne bi mogli zaista da Ga vole), a sloboda podrazumeva i mogućnost da se pogreši. Premda Bog uvek iznova nastoji da nas zadobije, otkrivajući nam svoju ljubav i svoj karakter, On će ipak dopustiti da se suočimo s plodovima svojih pogrešnih odluka, to jest, sa bolom, patnjom, strahom, nemirom, i tako dalje, a sve to da bi nam pomogao da uvidimo kuda zapravo vodi odvraćanje od Njega. Pa ipak, koliko često, čak ni tada, sve to ne navede ljude da uklone greh i dođu Gospodu. Slobodna volja je nešto divno. Bez nje ne bismo mogli da budemo ljudi. Ali teško onima koji je pogrešno koriste.

`Kako je Bog upotrebio patnju u vašem ličnom životu da bi vas vratio s pogrešnog puta? (Ili vi, možda, još uvek niste shvatili poruku?)`