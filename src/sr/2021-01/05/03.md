---
title: Dete za nas 
date:   25/01/2021
---

Evo i trećeg posebnog rođenja u Knjizi proroka Isaije, nakon pomenutog rođenja Emanuila i Maher-Šalal-Haš-Vaza.

`Šta je to posebno u vezi sa Detetom koje nalazimo u ovim stihovima? Isaija 9,6.7.`

Zapazite da ovaj Izbavitelj ima nekoliko imena/epiteta koji Ga opisuju na različite načine. Na drevnom Bliskom istoku carevi i božanstva su imali više imena što je pokazivalo njihovu veličinu.

On je „Divni“, što je reč istog jevrejskog korena kao i reč „čudno“ koju je božanski Anđeo Gospodnji upotrebio da bi opisao svoje ime Samsonovom ocu (Sudije 13,18), pre nego što se podigao ka nebu u plamenu sa Manojevog žrtvenog oltara (Sudije 13,20), čime je predskazao svoje prinošenje na žrtvu koje će se odigrati više od hiljadu godina kasnije.

O njemu se govori kao o božanskom biću („Bog silni“) i večnom Tvorcu („Otac večni“; videti Luka 3,38: „...sina Adamova, sina Božijega“).

On je car iz Davidove dinastije, a Njegovo carstvo mira biće večno.

`S obzirom na te atribute, ko bi jedini mogao da bude to Dete? Videti Luka 2,8-14.`

Neki su pokušali da Ga poistovete sa carom Jezekijom, ali taj opis uveliko nadmašuje svako obično ljudsko biće. Samo jedna osoba se uklapa: Isus Hristos, božanski Sin Gospodnji i Stvoritelj (Jovan 1,1-3.14; Kološanima 1,15-17; Kološanima 2,9; Jevrejima 1,2), koji nam se rodio da bi nas spasao i dao nam mir. On je primio svu vlast na nebu i zemlji i uvek je s nama (Matej 28,18-20). Premda je zadržao svoje božanstvo, On je postao čovek i ostaće to zauvek, u svakom trenutku sposoban da saoseća s našim slabostima (Jevrejima 4,15). „Jer nam se rodi Dijete“... za sva vremena!

„Kada je Hristos došao na naš svet, sotona je već bio na terenu i ometao svaki pedalj Njegovog napredovanja na stazi od jasli do Golgote. Sotona je optuživao Boga da zahteva samoodricanje od anđela, dok sam uopšte ne zna šta to znači, i ne podnosi nikakvu ličnu žrtvu za druge. To je bila optužba koju je sotona iznosio protiv Boga na nebu. I nakon što je proteran s neba, zli je nastavio da optužuje Gospoda da zahteva tešku službu koju sam nije spreman da obavlja. Hristos je došao na ovaj svet da se suoči s tim lažnim optužbama i da otkrije Oca.“ – Ellen G. White, Selected Messages, bk. 1, pp. 406, 407.

`Šta nam taj citat govori o Božjem karakteru?`