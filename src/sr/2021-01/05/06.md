---
title: „Utješio si me“ 
date:   28/01/2021
---

Dvanaesto poglavlje Knjige proroka Isaije u stvari je kratki psalam (pesma) u slavu Bogu zbog Njegove milostive i moćne utehe. Taj psalam, stavljen u usta nekog od pripadnika obnovljenog ostatka, poredi obećano izbavljenje sa izbavljenjem Jevreja iz Egipta opisanim u 2. Knjizi Mojsijevoj (videti Isaija 11,16). On podseća na pesmu Mojsija i Izraelaca kad su bili spaseni od faraonove vojske kod Crvenog mora (videti 2. Mojsijeva 15).

`Uporedite tu pesmu iz 12. poglavlja sa tekstom Otkrivenje 15,2-4, naime sa pesmom Mojsijevom i Jagnjetovom. Zbog čega obe te pesme slave Boga?`

Tekst Isaija 12,2 skoro da poistovećuje dolazećeg Izbavitelja sa Isusom. On kaže: „Bog je Spasenje moje“ i „On mi bi Spasitelj“. Ime Isus znači „Gospod je spasenje“ (uporediti sa Matej 1,21).

`Kakav je značaj te misli, sadržane u Isusovom imenu – da je Gospod spasenje?`

Ne samo da Gospod daruje spasenje (Isaija 12,2), On sam je spasenje. Prisustvo Sveca Izraelovog među nama (Isaija 12,6) od najveće je važnosti za nas. Bog je s nama! Isus ne samo da je činio čuda, već On „postade tijelo i useli se u nas“ (Jovan 1,14). Ne samo da je izneo naše grehe na krst, već je postao greh za nas (2. Korinćanima 5,21). Ne samo da donosi mir, On jeste naš mir (Efescima 2,14).

Nije čudo što će „korijen Jesejev... biti zastava narodima“ (Isaija 11,10). Kad je uzdignut na krstu, On privlači sve ljude k sebi (Jovan 12,32.33)! Ostatak će se obratiti „k Bogu silnome“ (Isaija 10,21), koji je Dete rođeno za nas, „Knez mirni“ (Isaija 9,6)!

`Razmišljajte podrobnije o toj ideji da je Isus naše spasenje. Pročitajte tekst Rimljanima 3,24. On kaže da je iskupljenje u Isusu. Iskupljenje je nešto što se dogodilo u Njemu, a kroz Božju blagodat i milost i mi možemo imati večnog udela u tom iskupljenju. Drugim rečima, to iskupljenje koje je u Njemu može postati naše na osnovu vere, a ne na osnovu dela, jer nijedno naše delo nije dovoljno dobro da bi nas iskupilo. Jedino Hristova dela, koja nam se na osnovu vere pripisuju, mogu nam doneti iskupljenje. Kako vam ta istina pruža nadu i sigurnost u spasenje, pogotovu kad vas preplavi osećanje sopstvene nedostojnosti? `