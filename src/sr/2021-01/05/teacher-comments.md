---
title:  Pouka za učitelje
date:   29/01/2021
---

### PRVI DEO:  OPŠTI PREGLED

Smisao poslednjeg odeljka 8. poglavlja Knjige proroka Isaije jeste da Izrailj odbija svetlost (Isaija 8,19-22). Oni hodaju u tami do te mere da se obraćaju gatarama. Isaija 9 uvodi motiv svetlosti nasuprot Izrailjevoj duhovnoj tami. Izrailj će videti „vidjelo veliko“ i njima „zasvijetleće vidjelo“ (Isaija 9,2). Videlo u ovom poglavlju ne odnosi se samo na slavu Boga, koji će izvesti svoj narod iz mračnih prilika; ovaj izraz takođe se može shvatiti kao nagoveštaj, ili simbol, Mesije koji će doći. Mesija se prikazuje različitim imenima: „Ime će mu biti: Divni, Savjetnik, Bog silni, Otac vječni, Knez mirni.“ (Isaija 9,6) Sva imena ili odlike Mesijine ličnosti razrađene su u Bibliji, a naročito u Knjizi proroka Isaije.

U ovoj lekciji proučavaćemo tri važne teme: 1) iz tame u svetlost; 2) Mesija kao svetlost svetu i 3) Mesijina ličnost.

### DRUGI DEO:  KOMENTAR

**Iz tame u svetlost**

Poslednji stihovi 8. poglavlja Knjige proroka Isaije opisuju nesreću i mračne događaje judejskog naroda: „Ako li ko ne govori tako, njemu nema zore… A kad pogleda na zemlju, a to nevolja i mrak i teška muka, i on zagnan u tamu.“ (Isaija 8,20-22) Dakle, Božji narod hoda u tami uglavnom zato što zanemaruje i odbacuje proročku Reč Božju. Oni sebe odvajaju od svetlosti. Elen Vajt beleži: „U Isaijino vreme pogrešni pojmovi o Bogu pomračili su duhovna shvatanja ljudi. Sotona se dugo trudio da ih navede da u svom Stvoritelju vide začetnika greha, patnji i smrti. Oni, koje je tako zavoleo, zamišljali su Boga kao neko strogo i samovoljno biće. Smatrali su da On jedva čeka da nekoga optuži i osudi, da nije spreman da prihvati grešnika sve dok postoji neki zakonski izgovor da mu ne pomogne. Zakon ljubavi, po kome se upravlja Nebo, veliki varalica pogrešno je predstavio kao ograničenje ljudske sreće, teški jaram od kog bi se ljudi rado oslobodili.“ (Istorija proroka i careva, str. 311 original)   

Međutim, mračni dani biće pretvoreni u slavno, sjajno i blistavo iskustvo. To je upravo ono što nalazimo u prvom delu 9. poglavlja (stihovi 1-5). Biblija ukazuje na obećanja i nadu koju je Bog dao svom narodu usred potlačenosti. Prema tome, tema koja se ovde spominje odnosi se na izbavljenje Jude, koje će biti izvršeno velikim videlom. Isaija 9,2 opisuje budući događaj: „Narod koji hodi u tami vidjeće vidjelo veliko, i onima koji sjede u zemlji gdje je smrtni sjen zasvijetliće vidjelo.“ Ovde je objavljeno delo obnovljenja, a oslobođenje Božjeg naroda od njihovih tlačitelja biće praćen sjajem Božje prisutnosti. „Ali će se radovati pred Tobom kao što se raduju o žetvi.“ (Isaija 9,3) Takve reči takođe nalazimo u 60. poglavlju Knjige proroka Isaije kada Bog ohrabruje svoj narod koji će se vratiti iz ropstva: „Ustani, svijetli se, jer dođe svjetlost tvoja, i slava Gospodnja obasja te.“ (Isaija 60,1) Da li je moguće da će Bog delovati u korist svog naroda? Isaija to potvrđuje: „Jer si slomio jaram u kom vucijaše.“ (Isaija 9,4)

**Mesija kao svetlost svetu**

Pisac Jevanđelja po Mateju aludira na Isaijino proročanstvo. On kaže: „(Isus) otide u Galileju. I ostavivši Nazaret dođe i namjesti se u Kapernaumu primorskome na međi Zavulonovoj i Neftalimovoj, da se zbude što je rekao Isaija prorok“ (Matej 4,12-14); Matej zatim ukazuje na tekst Isaija 9,1.2. Ovde biblijski pisac primenjuje mesijansko ispunjenje na Isaijino proročanstvo.

Dobro je za čitaoca kada sama Biblija tumači prethodni biblijski tekst; u ovom slučaju, Matej tumači Knjigu proroka Isaije. Prema tome, to čitaocu pruža sigurnost i poverenje da pristupi 6. i 7. stihu u proročanstvu u 9. poglavlju Knjige proroka Isaije. Pored toga, Elen Vajt upućuje na te stihove. Ona objašnjava: „U kasnijoj istoriji Izrailja, tokom stoleća koja su prethodila prvom Hristovom dolasku, vladalo je sveopšte mišljenje da se sledeće proročanstvo odnosi na dolazak Mesije.“ (Istorija proroka i careva, str. 688. original)

Motiv svetlosti u Isaiji 9, prikazan izrazom „vidjelo veliko“ (Isaija 9,2), zajedno sa obećanjem da „nam se rodi dijete“ (Isaija 9,6), jasno ukazuje na Hrista. Matej beleži da su mudraci sa Istoka koji su stigli u Jerusalim upitali: „Gdje je car Judejski što se rodio? Jer smo vidjeli njegovu zvijezdu na istoku i došli smo da mu se poklonimo… A kad vidješe zvijezdu gdje je stala, obradovaše se veoma velikom radosti. I ušavši u kuću, vidješe dijete s Marijom materom njegovom, i padoše i pokloniše mu se.“ (Matej 2,2.10.11) Jevanđelje po Jovanu snažno opisuje Isusa u vezi sa svetlošću: „U njoj bješe život, i život bješe vidjelo ljudima. I vidjelo se svijetli u tami… Bješe vidjelo istinito koje obasjava svakoga čovjeka koji dolazi na svijet.“ (Jovan 1,4.5.9) Sa ovakvim kontekstom, jasno je da Isaija 9,6.7 neposredno upućuje na Mesijin dolazak, koji je „vidjelo svijetu“ (Jovan 8,12) i koji donosi mir, slobodu, pravdu i pravednost.

**Mesijina ličnost **

Isaija 9,6.7 predstavlja bogat spisak o Mesijinoj ličnosti i carstvu. Prorok tvrdi: „Ime će mu biti: Divni, Savjetnik, Bog silni, Otac vječni, Knez mirni.“ (Isaija 9,6) Ono što sledi je kratko proučavanje ovog spiska Mesijinih odlika.

Budući mesijanski car biće „Divni“. Reč „Divni“ javlja se kao imenica u tekstu Isaija 25,1 i 29,14, a jevrejska reč iz koje je izvedena ima značenje „onaj koji planira da učini čudo, čudotvorac“. (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 3, p. 928) Isti izraz se koristi u Mojsijevoj pesmi: „Ko je kao Ti među silnima, Gospode? Ko je kao Ti slavan u svetosti, strašan u hvali, i da čini čudesa [ʿōśê p̱eleʾ]?“ (2. Mojsijeva 15,11) Isaija kasnije koristi isti izraz: „Gospode, Ti si Bog moj... jer si učinio čudesa.“ (Isaija 25,1) Drugim rečima, to je upućivanje na divna i spasonosna dela moćnog Boga.

Druga reč kojom se upućuje na Mesiju u Isaiji 9 je reč Savetnik. Jevrejski izraz yôʿeṣ odražava ideju o nekome „ko uvek zna šta da čini“. (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 2, p. 403) Izraz ima značenje mudrog čoveka, savetnika, i/ili nekoga ko upravlja na ispravan način. Ta misao se javlja u tekstu Isaija 1,26: „I postaviću ti opet sudije kao prije, i savjetnike kao ispočetka.“

Na kraju, proučavamo izraz „Bog silni“ (ʾel gibbôr). Izraz gibbôr povezan je sa silom i hrabrošću u bici. Predloženi prevod glasi „Bog junačka sila“ ili „Bog junak“. (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 1, p. 172) Ovu misao zapažamo u tekstu Isaija 42,13: „Gospod će izaći kao junak, podignuće revnost svoju kao vojnik, vikaće i klikovati, nadvladaće neprijatelje svoje.“ Džon Osvalt ispravno komentariše: „Gde god se ʾel gibbôr javlja na drugom mestu u Bibliji nema sumnje da se taj izraz odnosi na Boga.“ (The Book of Isaiah: Chapters 1-39, The New International Commentary on the Old Testament, p. 247)

### TREĆI DEO: PRIMENA U ŽIVOTU

1. Poslednji stihovi 8. poglavlja Knjige proroka Isaije navode da su Božji saveti upućeni narodu odbačeni jer su se okrenuli savetima gatara koji ih vode u duhovnu tamu. Međutim, Bog u svojoj milosti obećava da će izbaviti svoj narod iz toga i pružiti svetliju budućnost. Gospod je jedini koji može pretvoriti tamu u svetlost. Podelite neki događaj iz svog života u kome su mračne okolnosti, Božjim proviđenjem i delovanjem, postale sjajno iskustvo.

2. U tekstu Isaija 2,5 Bog savetuje svoj narod: „Dome Jakovljev, hodi da idemo po svjetlosti Gospodnjoj.“ Kako lično razumete Isusov savet u tekstu Jovan 8,12: „Ja sam vidjelo svijetu: ko ide za Mnom neće hoditi po tami, nego će imati vidjelo života“? Šta znači imati „vidjelo života“?

3. Isaija 9,6 opisuje mnoge Mesijine osobine koje su povezane sa Njegovim večnim carstvom. Prorok beleži: „Ime će mu biti: Divni, Savjetnik, Bog silni, Otac vječni, Knez mirni.“ Koja od ovih Božjih odlika je vama najznačajnija i zašto?