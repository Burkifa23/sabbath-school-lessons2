---
title: Koren i grana u Jednome 
date:   27/01/2021
---

`Ko je „Šibljika“ koja izrasta „iz stabla Jesejeva“ u tekstu Isaija 11,1? Videti takođe Zaharija 3,8; Zaharija 6,12.`

Tekst Isaija 11,1 nadovezuje se na sliku posečenog drveta iz teksta Isaija 10,33.34. „Stablo Jesejevo“ predstavlja ideju da će dinastija Davida (sina Jesejevog) izgubiti svoju moć (Danilo 4,10-17.20-26). Ali će izrasti „šibljika/grana“ iz naizgled propalog „stabla“, odnosno, pojaviće se vladar koji vodi poreklo od Davida.

`Zašto je taj novi davidovski vladar nazvan i „korijen Jesejev“ (Isaija 11,10)? Kakav je smisao toga? Otkrivenje 22,16.`

Taj opis odgovara jedino Isusu Hristu koji je istovremeno „Korijen i Rod Davidov“ (Otkrivenje 22,16). Hristos je potekao iz loze Davida (Luka 3,23-31), koji je potekao od Adama, a on je bio „Božji sin“ (Luka 3,38) u smislu da ga je Hristos stvorio (videti Jovan 1,1-3.14). Dakle, Hristos je bio Davidov predak, kao i potomak!

`Na koje sve načine taj novi davidovski Vladar preokreće zle posledice greha i otpadništva? Isaija 11.`

On razmišlja i postupa u skladu sa Gospodom, sudi pravedno, kažnjava zle i donosi mir. Kad On preuzme vlast, Gospod će vratiti, obnoviti i ujediniti verni ostatak Izraela i Jude (uporediti sa tekstom Isaija 10,20-22). Postojaće snažna, ujedinjena monarhija kao u vreme cara Davida, koji je porazio Filisteje i druge narode. Ali taj novi Vladar biće veći od Davida u tome što će obnoviti mir, zalazeći čak u suštinu samog stvaranja – grabljive zveri više neće biti mesojedi i živeće u miru, zajedno sa svojim nekadašnjim plenom (Isaija 11,6-9).

`Da li se 11. poglavlje Knjige proroka Isaije odnosi samo na Prvi Hristov dolazak, samo na Drugi, ili na oba? Razmotrite celo proročanstvo i obeležite koji delovi teksta govore o kom dolasku.`

U 11. poglavlju Knjige proroka Isaije oba Isusova dolaska prikazana su kao jedna slika. Oni su uzajamno povezani jer predstavljaju dva dela jedne celine, kao dve strane iste ravni. Plan spasenja, da bi se dovršio, zahteva oba dolaska – Prvi, koji se već dogodio, i Drugi, koji mi očekujemo kao vrhunac svih nada koje gajimo kao hrišćani.

`Šta je Hristos postigao prilikom Prvog dolaska, što nam daje takvu sigurnost u Njegov drugi dolazak? Kakva je svrha Prvog dolaska ako on ne rezultuje Drugim?`