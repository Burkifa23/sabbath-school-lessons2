---
title: Kraj tame za Galileju 
date:   24/01/2021
---

`Zašto tekst Isaija 9,1 počinje rečju „ali“ koja ukazuje na suprotnost u odnosu na ono što joj prethodi?`

Tekst Isaija 8,21.22 opisuje beznadežno stanje onih koji se okreću okultizmu radije nego pravom Bogu: „A kad pogleda na Zemlju, a to nevolja i mrak i teška muka, i on zagnan u tamu“ (Isaija 8,22). Nasuprot tome, „neće se onako zamračiti pritiješnjena zemlja kao prije“ (Isaija 9,1). Narod galilejske oblasti je ovde izdvojen kao onaj koji će primiti poseban blagoslov – „vidjelo veliko“ (Isaija 9,2). Narod će se umnožiti i radovati, jer će Bog slomiti „palicu nasilnika njegova“ (Isaija 9,4).

Oblast Galilejskog jezera je ovde opisana zato što je bila među prvim izraelskim teritorijama koje su osvojene. U odgovoru na Ahazov zahtev za pomoć, Telgat-Felnasar III je zauzeo Galileju iTransjordanske oblasti severnog Izraela, odveo deo naroda u zarobljeništvo i pretvorio te teritorije u asirske provincije (2. O carevima 15,29). Dakle, Isaijina poruka je da će oni koji su prvi osvojeni prvi videti oslobođenje.

`Koga Bog koristi da bi izbavio svoj narod? Isaija 9,6.7.`

`Kada i na koji način se proročanstvo iz teksta Isaija 9,1-5 ispunilo? Matej 4,12-25.`

Nije slučajno što se Isusova rana služba odvijala u oblasti Galileje, gde je On pružao ljudima nadu objavljujući dobru vest o Božjem carstvu i lečeći bolesne, što je obuhvatalo i oslobađanje opsednutih od robovanja okultnom (Matej 4,24).

Tu vidimo savršeni primer kako Biblija koristi događaje iz starozavetnog perioda kao najavu onoga što će se odigrati u novozavetno vreme. Gospod je izmešao slike iz jedne ere sa onima iz druge, kao u tekstu Matej 24, kada je Isus povezao razorenje Jerusalima 70. godine nove ere sa razaranjem na kraju vremena.

`Ako bi vas neko pitao od čega vas je Isus izbavio, šta biste odgovorili? Kakvo je vaše lično svedočanstvo u vezi sa Hristovom silom u vašem životu?`