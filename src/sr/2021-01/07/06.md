---
title: U bolesti i bogatstvu 
date:   11/02/2021
---

Događaji opisani u 38. i 39. poglavlju Knjige proroka Isaije (uporediti sa 2. O carevima 20) odigrali su se ubrzo nakon što je Bog izbavio Jezekiju od Senahirima, premda do konačnog izbavljenja, kao što je opisano u tekstu Isaija 37 (videti takođe 2. O carevima 19) još uvek nije došlo. Zaista, tekstovi Isaija 38,5.6 i 2. O carevima 20,6 pokazuju da su se oni još uvek suočavali sa pretnjom od Asirije.

„Sotona je bio odlučan u nameri da izazove Jezekijinu smrt i pad Jerusalima, nesumnjivo vođen mišlju da bi, ako Jezekija bude uklonjen, njegovi napori na reformi prestali, te bi se i pad Jerusalima mogao lakše ostvariti.“ – The SDA Bible Commentary, vol. 4, p. 240.

`Šta nam navedeni citat govori o tome koliko je dobro vođstvo važno za Božji narod?`

`Koji je znak Gospod dao Jezekiji da bi utvrdio njegovu veru? 2. O carevima 20,8-11; Isaija 38,6-8.`

Odbacivanjem znakova koje mu je Bog ponudio (Isaija 7), Ahaz je pokrenuo niz događaja koji su doveli do problema sa Asirijom. Ali sada je Jezekija tražio znak (2. O carevima 20,8) uz pomoć koga ga je Bog osnažio da se suoči sa krizom koju je njegov otac doneo Judi. Zaista, vraćanje senke unazad na Ahazovom sunčanom satu bilo je moguće jedino putem čuda.

Vavilonjani su proučavali kretanja nebeskih tela i precizno ih beležili. Tako su zapazili neobično ponašanje Sunca i zapitali se šta to znači. Činjenica da je car Merodah-Valadan poslao emisare u tom trenutku nije bila slučajnost. Vavilonjani su saznali za povezanost između Jezekijinog oporavka i tog čudesnog znaka.

Sada znamo zašto je Bog izabrao upravo taj znak. Baš kao što je kasnije upotrebio vitlejemsku zvezdu da bi doveo mudrace sa Istoka, upotrebio je i solarni pomak da bi doveo glasnike iz Vavilona. To je bila jedinstvena prilika da oni saznaju nešto o pravom Bogu. Merodah-Valadan je proveo čitav svoj vladarski vek u pokušajima da zadobije trajnu nezavisnost od Asirije. Bili su mu potrebni moćni saveznici, što objašnjava zašto je želeo da uspostavi vezu sa Jezekijom. Ako se i samo sunce pomerilo na Jezekijin zahtev, šta li je tek mogao da učini Asiriji?

`Kako je Jezekija propustio tu izvanrednu priliku da proslavi Boga i uputi Vavilonjane na Njega? Kakav je bio ishod? (Isaija 39) Jezekija, koji je trebalo da im svedoči o Gospodu, pokazao im je, umesto toga, svoju vlastitu „slavu“. Koja pouka se tu nalazi za nas?`