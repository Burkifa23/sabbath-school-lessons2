---
title: Ostatak priče 
date:   10/02/2021
---

Senahirim je, kao što se navodi u njegovim analima, zauzeo četrdeset šest utvrđenih gradova, opkolio Jerusalim i učinio da Jezekija Jevrejin bude „zatočenik u Jerusalimu, svojoj carskoj prestonici, kao ptica u kavezu“. – James B. Pritchard, editor, Ancient Near Eastern Texts Relating to the Old Testament (Princeton, New Jersey: Princeton University Press, 1969), p. 288. Ali uprkos sklonosti ka propagandi kao produžetku njegovog monumentalnog ega, nigde se ni u spisima ni na slikama ne tvrdi da je on zauzeo Jerusalim. S ljudske tačke gledišta, izostanak takve tvrdnje je prosto neverovatan, s obzirom na Senahirimovu neumoljivu silu i činjenicu da je Jezekija predvodio pobunu protiv njega. Oni koji su ustajali protiv Asirije imali su kratak životni vek i čekala ih je jeziva smrt.

Bibljski naučnici zaključuju da bismo, čak i bez biblijskog izveštaja, morali da priznamo da se neko čudo zasigurno dogodilo. Činjenica da je Senahirim oivičio zidove svoje „palate bez premca“ reljefima (izrezbarenim slikama) koji živo dočaravaju uspešnu opsadu Lahisa, izgleda ukazuje na njegovu potrebu da sačuva obraz. Na tim slikama je zapravo trebalo da se nalazi Jerusalim! Senahirim ne iznosi ostatak priče, ali Biblija to čini.

`Dakle, kakav je ostatak priče? Isaija 37,21-37.`

U odgovoru na Jezekijinu molitvu potpunog poverenja, Bog mu je poslao poruku o potpunoj sigurnosti Jude – poruku koja kipti od usijanog gneva prema oholom asirskom caru koji se drznuo da udari šamar božanskom Caru nad carevima (Isaija 37,23). Odmah potom, Bog je ispunio obećanje da će odbraniti Jerusalim (2. O carevima 19,35-37; 2. Dnevnika 32,21.22; Isaija 37,36-38).

Velika kriza zahtevala je veliko čudo i ono je zaista bilo veliko. Broj žrtava bio je ogroman: 185.000. Otuda, Senahirim nije imao drugog izbora sem da ode kući, gde ga je čekala vlastita smrt (uporediti sa Isaijinim proročanstvom u tekstu Isaija 37,7-38).

„Jevrejski Bog nadvladao je ohole Asirce. Gospodnja čast bila je odbranjena u očima okolnih naroda. Srca ljudi u Jerusalimu bila su ispunjena svetom radošću.“ – Elen G. Vajt, Istorija proroka i careva, str. 361 (original). Osim toga, da je osvojio Jerusalim, Senahirim bi raselio stanovništvo na takav način da bi Juda izgubio svoj identitet kao i severni Izrael. S jedne tačke gledišta, dakle, ne bi više bilo jevrejskog naroda u kojem bi Mesija mogao da se rodi. Njihova priča bi se upravo tu završila. Ali Bog je očuvao nadu.

`Šta biste rekli nekome ko bi vam, još uvek ne verujući u Bibliju ni u Boga Biblije, postavio sledeće pitanje: Da li je bilo pošteno da ti asirski vojnici koji su igrom slučaja rođeni tu gde su rođeni, masovno poumiru na takav način? Kako vi lično razumete to Gospodnje delo?`