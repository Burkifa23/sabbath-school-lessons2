---
title:  Pouka za učitelje
date:   12/02/2021
---

### PRVI DEO:  OPŠTI PREGLED

U prvom delu 36. poglavlja Knjige proroka Isaije (stihovi 1-10), vidimo da asirski zapovednik Ravsak pokušava da obmane judejski narod i navede ga da poveruje u poruku asirskog cara. On nastoji da ubedi judejske vođe da ne veruju Bogu.

Isaija 37 prikazuje cara Jezekiju kako žali zbog loših vesti koje su njegovi zvaničnici doneli. Međutim, Gospod šalje poruku Jezekiji koji potvrđuje svoju veru u Gospoda (Isaija 37,16-20).

Prema tekstu Isaija 38, car Jezekija se razboljeva i Bog ga preko proroka Isaije obaveštava o predstojećoj smrti. Car Jezekija vapi Gospodu i Gospod mu odgovara dajući mu obećanje o još dodatnih 15 godina života. U toku tog teškog perioda, Jezekija piše divan Psalam u kome izražava svoje misli o Bogu i svom mračnom iskustvu. U ovoj lekciji proučavaćemo tri glavne teme: 1) u koga ćemo se uzdati?, 2) zašto treba da imamo poverenje u Boga?, 3) Bog i lične nevolje.

### DRUGI DEO:  KOMENTAR

**U koga ćemo se uzdati?**

Isaija 36 do 39 obuhvata narative koji detaljno prikazuju još jedan vojni izazov sa kojim se Juda suočava. Događaj se odigrava u vreme Jezekijine vladavine. Knjiga Dnevnika i Knjiga o carevima opisuju Jezekiju kao velikog reformatora verskih pitanja: „Prve godine svojega carovanja, prvoga mjeseca, otvori vrata na domu Gospodnjem, i opravi ih“ (2. Dnevnika 29,3); i reče Levitima: „Osveštajte se sada i posvetite dom Gospoda Boga otaca svojih, i iznesite nečistotu iz Svetinje“ (2. Dnevnika 29,5). Biblijski izveštaj ističe da „uzdaše se u Gospoda Boga Izrailjeva, i ne bi takvoga između svijeh careva Judinijeh poslije njega ni prije njega“ (2. O carevima 18,5).

Asirska sila podigla se na Izrailj i Samarija biva porobljena jer „ne slušaše glasa Gospoda Boga svojega i prestupaše zavjet Njegov“ (2. O carevima 18,12). Međutim, asirska vojska takođe „podiže se... na sve tvrde gradove Judine“ (2. O carevima 18,13). Čini se da teške okolnosti podjednako okružuju i dobre i rđave ljude.

Iz određenog razloga, Jezekija se buni protiv Asirije i kriza dostiže vrhunac. Ravsak, Senahirimov izaslanik, dolazi k judejskom caru sa porukom koja predstavlja suštinu narativa: „U što se, dakle, uzdaš?“ (Isaija 36,5) Navedene su određene mogućnosti koje Jezekija može da sledi: Da li se uzdaš u Egipat (Isaija 36,6)? Da li se uzdaš u Gospoda (Isaija 36,7)? Ili ćeš se uzdati u asirskog cara (Isaija 36,8)? Asirski izaslanik objašnjava vođama Božjeg naroda zašto nije prikladno da se uzdaju u druge, već samo u njega.

Ne uzdaj se u Egipat jer je kao „štap od trske slomljene“ (Isaija 36,6). Ne uzdaj se u Gospoda, prema Ramsekovim rečima: „Nemojte da vas vara Jezekija govoreći: Gospod će nas izbaviti. Je li koji između bogova drugih naroda izbavio svoju zemlju iz ruke cara asirskoga?... Koji su između svijeh bogova ovijeh zemalja izbavili zemlju svoju iz moje ruke, a Gospod će izbaviti Jerusalim iz moje ruke?“ (Isaija 36,18.20) Pored toga, on tvrdi da mu je Gospod rekao: „Idi na tu zemlju, i zatri je.“ (Isaija 36,10)

Konačno, asirski izaslanik pokušava da ubedi predstavnike Jude da se uzdaju u Asiriju tako što će sklopiti sporazum sa Asircima: „Učinite mir sa mnom“, i ja ću vas odvesti u „zemlju obilnu žitom i vinom, u zemlju obilnu hljebom i vinogradima“ (Isaija 36,16.17). Ukoliko Juda pristane na to, pokazaće svoj prezir prema Bogu.

**Zašto treba da imamo poverenje u Boga?**

Zanimljivo je da asirski izaslanik zna da se Jezekija uzda u Gospoda. Čini se da se plaši vere ovog vladara, jer ubeđuje predstavnike Jude da se ne uzdaju u Gospoda (Isaija 36,7): „Nemojte da vas nagovori Jezekija da se pouzdate u Gospoda, govoreći: Gospod će nas izbaviti.“ (Isaija 36,15) „Nemojte da vas vara Jezekija govoreći: Gospod će nas izbaviti.“ (Isaija 36,18)

Biblijski izveštaj opisuje ključnu Jezekijinu vrlinu: „Uzdaše se u Gospoda Boga Izrailjeva, i ne bi takvoga između svijeh careva Judinijeh poslije njega ni prije njega.“ (2. O carevima 18,5) Dakle, u tom trenutku krize Jezekija traži Gospoda i moli se. Njegova molba jedna je od najlepših molitava izgovorena u vreme nevolje:

„Gospode nad vojskama, Bože Izrailjev, koji sjediš na heruvimima, Ti si sam Bog svijem carstvima na Zemlji, Ti si stvorio nebo i Zemlju. Prigni, Gospode, uho svoje i čuj; otvori, Gospode, oči svoje i vidi; čuj sve riječi Senahirima, koji posla da ruži Boga živoga... I zato, Gospode Bože naš, izbavi nas iz ruku njegovijeh, da poznaju sva carstva na zemlji da si Ti sam Gospod.“ (Isaija 37,16.17.20)

Jezekijino sagledavanje Boga i njegovo priznanje ko je Gospod vredno je pažnje. Gospod je pravi car sveta; niko nije kao On. Prema tome, On je Vrhovni vladar univerzuma, sva carstva su pokorena Njegovoj volji. Bog kao Stvoritelj ističe vrhovnu vlast živoga Boga. On može da izbavi svoj narod. Ravsakov stav o Bogu predstavlja hulu.

**Bog i lične nevolje**

Isaija 38 obuhvata značajne uvide u aspekte našeg Boga. On je predstavljen kao Car, Stvoritelj i Spasitelj. On je Bog koji je zainteresovan za nacionalno dobro svog naroda. U isto vreme, On je takođe Bog koji je zainteresovan za pitanja pojedinaca.

Vidimo Božje lično zanimanje za Jezekiju kada se razboleo: „A Jezekija se okrete licem k zidu, i pomoli se Gospodu... I plaka Jezekija veoma.“ (Isaija 38,2.3) I Bog šalje poruku Jezekiji preko proroka: „Ovako veli Gospod Bog Davidov oca tvojega: Čuo sam molitvu tvoju, i vidio sam suze tvoje.“ (Isaija 38,5)

Usred ovakvih okolnosti, Jezekija piše psalam. On izražava šta je u njegovom srcu dok prolazi kroz ličnu krizu – u ovom slučaju, smrtnu bolest: 1) Jezekija ne poriče svoje stanje: „Idem k vratima grobnijem.“ (Isaija 38,10) Niti poriče prolaznost života: „Od jutra do večeri učinićeš mi kraj.“ (Isaija 38,12) 2) Njegova bolest donosi određeno razdoblje očaja u njegov život: „Ukah kao golubica, oči mi iščilješe gledajući gore... Evo, na mir dođe mi ljut jad.“ (Isaija 38,14.17) 3) Međutim, Jezekija čeka Boga: „Gospode, u nevolji sam, oblakšaj mi... Iscijelio si me i sačuvao u životu“ (Isaija 38,14.16); „Gospod me spase“ (Isaija 38,20). 4) On oseća da je Bog oprostio njegove grehe: „Jer si bacio za leđa svoja sve grijehe moje.“ (Isaija 38,17) 5) Nema mržnje prema Bogu: „Živi, oni će Te slaviti kao ja danas.“ (Isaija 38,19) 6) On svedoči o Božjoj vernosti: „Otac će sinovima javljati istinu Tvoju.“ (Isaija 38,19)

Komentator Džon Osvalt ističe ključne pojedinosti u vezi sa Jezekijinim iskustvom koje je važno razmotriti: „Ovde se možda iznose dva važna teološka pitanja. Jedno od njih je ponavljanje činjenice o ljudskoj bespomoćnosti i božanskoj pouzdanosti. Čak je i car bespomoćan pred napadom smrti. Čak su i najmoćniji oboreni na njenom putu. Zašto onda treba da se uzdamo u smrtnike? Sa druge strane, Bog može i hoće da istrgne osobu sa same kapije smrti i vrati je u život. On drži ključeve života i smrti i koristiće ih u našu korist. Zar ne treba u Takvoga da se uzdamo?

Drugo pitanje više se podrazumeva nego što je jasno prikazano. Međutim, javlja se u odgovoru na pitanje zašto se takva nedvosmislena izjava o Jezekijinoj smrtnosti i nemoći nalazi u knjizi. Čini se da je očigledan odgovor da postoji svestan pokušaj da se razjasni da Jezekija nije obećani Mesija. Uprkos svojoj sposobnosti da se uzda u Boga i da povede narod nazad sa ivice uništenja, on nije Dete o kome je Isaija govorio. On je otelotvorio poverenje koje je osnovno ukoliko narod želi da služi Bogu, ali on nije Onaj na kome to poverenje treba da počiva. O Njemu potpunije otkrivenje (poglavlja 40-66) tek sledi.“ (The Book of Isaiah, Chapters 1-39: The New International Commentary on the Old Testament, p. 682)

### TREĆI DEO:  PRIMENA U ŽIVOTU

1. U koga se uzdate? Ponekad, kao što se događa u vreme Jezekijine vladavine, naša vera se stavlja na probu, i mi imamo mogućnost da se uzdamo u Gospoda ili da se uzdamo u druge. Kako vam kriza može pomoći da se više uzdate u Boga?

2. Obratite pažnju na izvanredan opis Boga u Jezekijinoj molitvi u 37. poglavlju Knjige proroka Isaije. Pogledajte prethodni komentar i pročitajte tekst Isaija 37,16-20. Kako je Bog uslišio Jezekijinu molitvu? Razmišljajte o ovom stihu iz Knjige proroka Isaije dok dajete odgovor: „Vratiće se putem kojim je došao, a u grad ovaj neće ući, veli Gospod. Jer ću braniti taj grad i sačuvaći ga Sebe radi i radi Davida sluge svojega.“ (Isaija 37,34.35)

3. Bog se ne stara samo o nacionalnim pitanjima, već i o ličnim. Bog razmatra Jezekijinu bolest i preko proroka Isaije šalje poruku: „Čuo sam molitvu tvoju, i vidio sam suze tvoje, evo dodaću ti vijeku petnaest godina.“ (Isaija 38,5)

Život ne treba uzeti zdravo za gotovo, već se prema njemu treba odnositi kao prema Božjem daru. Ako se, u određenim trenucima, suočavamo sa borbama u životu, treba da okrenemo svoje lice prema „zidu“ i molimo se Gospodu. Kako nam izveštaj o Jezekiji pokazuje da će se Bog pobrinuti za nas?