---
title: Propaganda 
date:   08/02/2021
---

Vladari Asirije nisu bili samo svirepi, već i pametni. Njihov cilj bio je moć i bogatstvo, a ne samo razaranje (uporediti sa tekstom Isaija 10,13.14). Zašto trošiti resurse da bi se grad zauzeo silom, ako možete nagovoriti stanovništvo da se preda? Zato je, dok je sam bio zauzet opsadom Lahisa, Senahirim poslao svog „ravsaka“, što je neka vrsta visokog zvaničnika, da osvoji Jerusalim uz pomoć propagande.

`Koje argumente je ravsak upotrebio da bi zastrašio Judejce? Isaija 36,2-20; videti takođe 2. O carevima 18,17-35; 2. Dnevnika 32,9-19.`

Ravsak je izneo neke prilično jake argumente. Ne možete se osloniti na Egipat da vam pomogne jer je on slab i nepouzdan. Ne možete se osloniti na Gospoda za pomoć, jer Ga je Jezekija uvredio uklonivši Njegove visine i oltare, i rekavši narodu da se klanja samo pred jednim oltarom u Jerusalimu. Gospod je, zapravo, na strani Asirije i rekao je Senahirimu da uništi Judu. Vi nemate čak ni dovoljnoobučenih ljudi koji bi uzjahali 2000 konja.

Da biste izbegli opsadu tokom koje nećete imati šta da jedete i pijete, predajte se sada i prema vama će se dobro postupati. Jezekija ne može da vas spase, a budući da nijednu od zemalja koje je Asirija osvojila njeni bogovi nisu spasili, možete biti sigurni da ni vaš Bog neće spasiti vas.

`Da li je Ravsak govorio istinu?``

S obzirom da je u onome što je govorio bilo mnogo toga istinitog, njegovi argumenti su bili ubedljivi. Podupirala su ga i dva neizgovorena argumenta. Prvo, on je upravo došao iz Lahisa, udaljenog manje od 50 kilometara, gde su Asirci pokazali kako prolaze dobro utvrđeni gradovi koji se usude da im se odupru. Drugo, imao je moćan kontingent asirske vojske sa sobom (Isaija 36,2). Znajući sudbinu drugih vojski i gradova (uključujući Samariju, glavni grad severnog Izraela: 2. O carevima 18,9.10) koji su poklekli pred Asirijom, nijedan Judejac nije imao razloga da sumnja da je Jerusalim, s ljudske tačke gledišta, osuđen na propast (uporediti sa tekstom Isaija 10,8-11). Ravsak je takođe bio u pravu kad je rekao da je Jezekija srušio razne žrtvenike kako bi objedinio bogosluženje u jerusalimskom hramu (2. O carevima 18,4; 2. Dnevnika 31,1). Međutim, da li je ta reforma uvredila Gospoda, koji je bio jedina nada preostala Njegovom narodu? Da li je On hteo, i da li je mogao da ih spase? Na Bogu je bilo da odgovori na to pitanje!

`Da li ste se ikad našli u sličnoj situaciji, kada je, s ljudske tačke gledišta, sve izgledalo izgubljeno? Na šta ste jedino mogli da računate? Ako ste voljni, pripremite se da podelite to iskustvo sa svojim razredom – kako ste se snašli i kakav je bio krajnji ishod.`