---
title: Uz posebne uslove 
date:   07/02/2021
---

`Šta se dogodilo sa Judom? 2. O carevima 18,13; 2. Dnevnika 32,1; Isaija 36,1.`

Kada je, nakon smrti nevernog Ahaza, verni Jezekija stupio na presto, nasledio je carstvo koje je izgubilo svoju punu nezavisnost. Pošto je platio asirsku pomoć protiv saveza Sirije i severnog Izraela,Juda je bio prinuđen da nastavi da daje „novac za zaštitu“ kao danak Asiriji (videti 2. Dnevnika 28,16-21). Međutim, kada je asirski car Sargon II umro na udaljenom bojnom polju, a njegovo mesto zauzeo Senahirim, 705. godine stare ere, Asirija je izgledala ranjivo. Dokazi iz asirskih i biblijskih tekstova otkrivaju da je Jezekija iskoristio tu priliku da se pobuni (videti 2. O carevima 18,7), preduzevši odlučne korake kao kolovođa antiasirskog revolta među malim narodima u svom regionu.

Na svoju nesreću, Jezekija je potcenio žilavost asirske moći. Godine 701. stare ere, kad je pokorio ostale delove svog carstva, Senahirim se razornom silom obrušio na sirijsko-palestinsku oblast i opustošio Judu.

`Kako se Jezekija pripremao za obračun sa Asirijom? 2. Dnevnika 32,1-8.`

Kad je uvideo da Senahirim namerava da zauzme Jerusalim, njegovu prestonicu, Jezekija je preduzeo opsežne pripreme za suočavanje sa Asirijom. Ojačao je svoja utvrđenja, dodatno opremio i organizovao vojsku, pojačao bezbednost jerusalimskog snabdevanja vodom (videti takođe 2. O carevima 20,20; 2. Dnevnika 32,30). Čuveni Siloamski vodeni tunel, obeležen natpisom koji govori o tome kako je izgrađen, skoro sigurno datira iz vremena Jezekijine pripreme za moguću opsadu.

Podjednako važno kao vojno i organizaciono vođstvo bilo je i duhovno vođstvo, koje je Jezekija obezbedio u nastojanju da podigne moral svog naroda u to zastrašujuće vreme. „Judejski car je odlučio da učini sve što je u njegovoj moći da bi se pripemio za pružanje otpora neprijatelju; i učinivši sve što su ljudska mudrost i snaga mogle učiniti, okupio je svoje vojnike i pozvao ih da budu hrabri.“ – Elen G. Vajt, Istorija proroka i careva, str. 351 (original).

`Ako se Jezekija toliko uzdao u Gospoda, zašto je uložio toliki napor sa svoje strane? Da li njegova dela negiraju njegovu veru? Videti Filibljanima 2,12.13 na temu saradnje sa Bogom, koji pruža zaista delotvornu silu.`