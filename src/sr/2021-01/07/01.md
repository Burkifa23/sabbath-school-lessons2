---
title:  Poraz Asiraca
date:   06/02/2021
---

### Tekstovi za proučavanje u toku sedmice
Isaija 36,1; Isaija 36,2-20; Isaija 36,21-37,20; Isaija 37,21-38; Isaija 38; 39.

> <p>Tekst za pamćenje</p>
> „Gospode nad vojskama, Bože Izrailjev, koji sjediš na heruvimima, Ti si sam Bog svijem carstvima na Zemlji, Ti si stvorio nebo i Zemlju“ (Isaija 37,16).

„Jedan mršavi čovek hoda bosonog sa svoja dva sina. Druga porodica je sve svoje stvari natovarila na zaprežna kola koja vuku iznureni volovi. Muškarac vodi volove dok dve žene sede na kolima. Siromašniji ljudi nemaju kola, tako da svoje stvari nose na ramenima.

Vojnici su svuda. Masivni borbeni ovan razbija gradsku kapiju. Strelci na vrhu ovna gađaju branitelje na zidinama. Mahniti pokolj je na vrhuncu.

Pređimo sad brzo na dalja događanja. Car pompezno sedi na prestolu i prima plen i zarobljenike. Neki zarobljenici mu prilaze podignutih ruku, moleći za milost. Drugi kleče ili puze. Opisi tih prizora počinju sledećim rečima: ’Senahirim, vladar sveta, car Asirije’, a nastavljaju se izrazima kao što su: ’...Sedeo je na svom prestolu, dok je plen iz grada Lahisa nošen pred njim, izložen njegovom pogledu.’“ – John Malcolm Russell, The Writing on the Wall (Winona Lake, Indiana: Eisenbrauns, 1999), pp. 137, 138.

Taj niz slika koji je nekad ukrašavao zidove Senahirimove „palate bez premca“, sada se nalazi u Britanskom muzeju, i šta sve ima da ispriča o nevoljama Božjeg izabranog naroda!