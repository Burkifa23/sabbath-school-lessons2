---
title: Još jedna prilika 
date:   12/01/2021
---

Ahaz nije odgovorio na Isaijin poziv da veruje. Zato je Bog milostivo pružio caru još jednu priliku, poručivši mu da traži znak koji bi bio „ozdo iz dubine ili ozgo s visine“ (Isaija 7,11). To je jedan od najvelikodušnijih poziva na verovanje koji je ikad upućen nekom ljudskom biću. Za razliku od onih koji organizuju lutriju i nagradne igre, Bog nije postavio nikakva ograničenja ispisana sitnim slovima. Bog čak nije ograničio ponudu na polovinu svog carstva, kao što su činili ljudski vladari u želji da pokažu gornju granicu svoje velikodušnosti (videti Jestira 5,6; Jestira 7,2; Marko 6,23). Bio je spreman da isprazni nebo i zemlju za jednog zlog cara samo da bi on poverovao! Ahaz je mogao da zatraži kao znak brdo zlata ili vojsku brojnu kao zrna peska na Mediteranu.

`Zašto je Ahaz ipak odgovrio na takav način (Isaija 7,12)?`

Na prvi pogled, Ahaz je odgovorio pobožno i s poštovanjem. On radije ne bi kušao Boga kao što su Izraelci činili vekovima ranije tokom svog lutanja kroz pustinju (2. Mojsijeva 17,2; 5. Mojsijeva 6,16). Međutim, razlika je bila u tome što je sada Bog pozvao cara da Ga okuša (uporediti sa Malahija 3,10). Prihvatanje Njegovog nadasve izdašnog dara bilo bi Bogu po volji i ne bi iskušavalo Njegovo strpljenje. Ali Ahaz nije hteo da dopusti Bogu čak ni da mu pomogne da veruje. Čvrsto je zatvorio vrata svog srca da bi sprečio veru da uđe.

`Pročitajte tekst Isaija 7,13. O čemu Isaija tu govori?`

Isaija je istakao da je, odbijajući da okuša Boga, navodno da Mu ne bi dosađivao, Ahaz u stvari dosadio Bogu. Ali ono što najviše zabrinjava u vezi s tim stihom je činjenica da Isaija tu govori o „Bogu mojemu“, nasuprot tekstu Isaija 7,11, u kom je prorok pozvao cara da traži znak od Gospoda „Boga svojega“. Kad je odbio božansku ponudu, Ahaz je u stvari odbio da Gospod bude njegov Bog. Gospod je bio Isaijin Bog, ali ne i Ahazov.

`Čemu nas današnja pouka uči u vezi s Božjim strpljenjem i spremnošću da nas sve dovede u spasenje? Šta nam to takođe govori o zaslepljenosti i tvrdoći ljudskog srca koje odbija da se u potpunosti preda Gospodu? Naposletku, čak i da mu je Bog dao znak – koji god da je poželeo, da li mislite da bi Ahaz tada poverovao? Objasnite svoj odgovor.`