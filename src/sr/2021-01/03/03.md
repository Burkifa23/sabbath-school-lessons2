---
title: Pokušaj presretanja 
date:   11/01/2021
---

Dok je Ahaz odmeravao svoje političke opcije za suočavanje sa pretnjom koju su predstavljali Izrael i Sirija, Bog je znao nešto što on nije. Pre svega, Bog je bio taj koji je dopustio da ga zadesi nevolja, kako bi ga disciplinovao i dozvao pameti (2. Dnevnika 28,5.19). Osim toga, Bog je znao da bi obraćanje Telgat-Felnasaru za pomoć, mada je izgledalo logično i privlačno s ljudske tačke gledišta, dovelo Davidovo carstvo Jude pod stranu upravu od koje nikad ne bi moglo da se oporavi.

Ulog je bio zapanjujuće visok. Zato je Gospod poslao Isaiju da presretne cara (očigledno u trenutku dok je on proveravao jerusalimsko snabdevanje vodom u pripremi za opsadu), kako bi ga ubedio da ne stupa u kontakt sa asirskim vođom.

Zašto je Gospod rekao Isaiji da povede svog sina Sear-Jasuva sa sobom (Isaija 7,3)?

Ahaz mora da je bio zatečen kad ga je Isaija pozdravio i predstavio mu svog sina čije ime znači „ostatak će se obratiti“. Ostatak od čega? Obratiće se ka čemu? Budući da je dečakov otac bio prorok, to ime je zvučalo kao zloslutna poruka od Boga o tome da će narod otići u zarobljeništvo. Ili se to odnosilo na obraćenje Bogu u smislu pokajanja (glagol „obratiti se“ takođe ima značenje pokajanja)? Poruka od Boga Ahazu glasila je: To znači ono što učiniš da znači! Odvrati se od svojih greha ili idi u zarobljeništvo, a iz zarobljeništva će se vratiti ostatak. Na tebi je da odlučiš!

`Kako je Božja poruka okarakterisala carevu situaciju? Isaija 7,4-9.`

Pretnja od strane Sirije i Izraela će proći i Juda će biti pošteđen. Sile koje su Ahazu izgledale kao ogroman, gorući vulkan, u Božjim očima bile su samo „dva kraja... glavnji što se puše“ (Isaija 7,4). Nije bilo potrebe da se Ahaz obraća Asiriji za pomoć.

Ali da bi doneo ispravnu odluku, bilo je potrebno da Ahaz veruje Gospodu i Njegovim obećanjima. Trebalo je da veruje da bi se održao (Isaija 7,9). Reči koje se prevode kao „verujete“ i „održati se“ potiču od istog jevrejskog korena od kojeg potiču i reči „istina“ (nešto pouzdano) i „amin“ (kojom se potvrđuje ono što je istinito/pouzdano). Ahaz je trebalo da bude uveren da bi stekao sigurnost. Bilo je potrebno da se osloni da bi i sam bio pouzdan.

`Pogledajte poslednji deo stiha Isaija 7,9. Zašto su vera i poverenje tako važni da bismo se „održali“? Održali u čemu? Kako se taj princip može primeniti u životu hrišćanina?`