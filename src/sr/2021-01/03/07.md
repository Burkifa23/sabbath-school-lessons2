---
title:  Za dalje proučavanje
date:   15/01/2021
---

„’Nadenuće mu ime Emanuilo... S nama Bog.’ ’Svetlost poznanja slave Božje’ videla se ’u licu Isusa Hrista’ (2. Korinćanima 4,6). Gospod Isus Hristos bio je jedno sa Ocem od večnih vremena; On je bio ’obličje Boga’, obličje Njegove veličine i veličanstva, ’sjajnost slave’ (Jevrejima 1,3). On je došao na naš svet da objavi ovu slavu. On je došao na ovu grehom pomračenu Zemlju da otkrije svetlost Božje ljubavi, da bude ’s nama Bog’. Zato je za Njega bilo prorokovano: ’Nadenuće mu ime Emanuilo.’“ – Elen G. Vajt, Čežnja vekova, str. 19 (original).

„Judinom carstvu bi izašlo na dobro da je Ahaz primio ovu poruku kao vest sa Neba. Međutim, odlučio je da se osloni na telesnu silu, pa je zatražio pomoć od neznabožaca. U očajanju, poslao je glasnika Telgat-Felnasaru, caru Asirije: ’Sluga sam tvoj, hodi i izbavi me iz ruku cara sirskoga i iz ruku cara Izrailjeva, koji se podigoše na me’ (2. O carevima 16,7). Uz molbu je poslao i bogate darove iz carske riznice i riznice Hrama.“ – Elen G. Vajt, Istorija proroka i careva, str. 329 (original).

**Za razgovor:**

`1.	U trenutku kad donosite neku odluku, da li je ispravno tražiti znak od Boga? Koje opasnosti mogu biti povezane s tim?`

`2.	Dobro je imati ljudsku pomoć, ali kako da prepoznamo njene granice?`

`3.	Ruski pisac Lav Tolstoj pisao je svom prijatelju da „kad čovek jednom shvati da je smrt kraj svega, tada nema ničeg goreg od života“. Kako nam saznanje da je „s nama Bog“ pruža odgovor na takvu tvrdnju?`

**Zaključak:** Bog je doveo nevernog cara Ahaza u okolnosti pod kojima je morao da donese tešku odluku: Verovati ili ne verovati, pitanje je sad. Iako mu je Gospod ponudio da izabere koji god znak je njegova mašta mogla da zamisli, on nije hteo da dopusti Bogu da mu pruži razlog za verovanje. Umesto toga, izabrao je cara Asirije za svog „prijatelja“.