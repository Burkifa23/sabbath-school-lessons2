---
title: „Bog je s nama“! 
date:   14/01/2021
---

Kao imena Isaijine dece (Sear-Jasuv, „ostatak će se obratiti“ i Maher-Šalal-Hash-Vaz, što znači „brzo plijeni, hitro grabi“), ime Emanuilo takođe ima značenje. Ono doslovno znači „S nama Bog“. Međutim, u tom opšte prihvaćenom prevodu nedostaje nešto važno. Kao u slučaju ostalih jevrejskih imena tog tipa, kojima nedostaju glagoli, glagol „biti“ mora da se doda, jer se u jevrejskom ne izgovara. Prema tome, Emanuilo bi moralo da se prevede kao: „S nama je Bog“ (uporedite sa istim rečima u tekstu Isaija 8,10), baš kao što ime „Isus“ (na grčkom, skraćeno od jevrejskog Jehošua, ili Jošua) znači „Gospod je spasenje“, opet sa glagolom koji je dodat (uporedite sa imenom Isaija, koje znači „Spasenje Gospodnje“).

Uostalom, ime „Emanuilo“ nije samo neki apstraktan opis. Ono predstavlja obećanje koje se sada ispunjava: „Bog je s nama“!

`Kakav je značaj tog obećanja da je Bog s nama?`

Nema jačeg ohrabrenja i utehe. Bog ne obećava da Njegov narod neće trpeti teškoće i bol, ali zato obećava da će biti s njima. Psalmista kaže: „Da pođem i dolinom sjena smrtnoga, neću se bojati zla; jer si Ti sa mnom; štap Tvoj i palica Tvoja tješi me“ (Psalmi 23,4).

„Bog kaže: ’Kad pođeš preko vode, Ja ću biti s tobom, ili preko rijeka, neće te potopiti; kad pođeš kroz oganj, nećeš izgorjeti i neće te plamen opaliti’ (Isaija 43,2).

Gde je bio Gospod kad su Vavilonjani bacili trojicu Danilovih drugova u peć? S njima (Danilo 3,23-25). Gde je bio Gospod u vreme Jakovljeve muke, dok se s nekim rvao do zore? U Jakovljevim rukama, najbliže što je mogao da bude (1. Mojsijeva 32,24-30).

Čak i kad se ne pojavljuje na zemlji u fizičkom obličju, Gospod prolazi kroz iskustva svog naroda zajedno s njim. Gde je bio Gospod kad je gomila osudila Stefana? Stajao je ’s desne strane Bogu‘ (Dela 7,55). Međutim, kad se uzneo na nebo, Isus ’sjede s desne strane prijestola Veličine na visini’ (Jevrejima 1,3). Zašto je onda Isus stajao kad je Stefan bio u nevolji, pre nego što je kamenovan do smrti? Kao što jeMoris Venden primetio, ’Isus to nije hteo da posmatra sedeći!’“ – Roy Gane, God’s Faulty Heroes (Hagerstown, Md.: Review and Herald Pub. Assn., 1996), p. 66.

`Mada imamo obećanje da je „s nama Bog“, šta to vredi ako se i dalje suočavamo sa strašnim iskušenjima i patnjom? Od kakve nam je onda koristi saznanje o Njegovoj prisutnosti? Objasnite svoj odgovor.`