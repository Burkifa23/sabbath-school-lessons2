---
title:  Pouka za učitelje
date:   15/01/2021
---

### PRVI DEO:  OPŠTI PREGLED

Još jedan car stupa na scenu u 7. poglavlju Knjige proroka Isaije. Ovog puta, u pitanju je car Ahaz, Ozijin unuk. Njegova vladavina vodi narod u gnusobe koje su činili okolni narodi. Kada su carevi Arama i Izrailja poveli rat protiv njegovog naroda, Ahaza toliko nadvladava strah da Gospod šalje poruku preko proroka Isaije da ga ohrabri da ima poverenja u Njega: planovi tih naroda neće se ostvariti. Međutim, Ahaz treba da veruje; u protivnom, neće videti Božje oslobođenje Jude. Ova lekcija podeljena je u tri odeljka pod nazivom: 1) izazov cara Ahaza, 2) Gospod se stara o caru i 3) posmatraj spokojno.

### DRUGI DEO:  KOMENTAR

**Izazov cara Ahaza**

Biblija kaže da Ahaz nije dobar car. On „ne činjaše što je pravo pred Gospodom Bogom njegovijem“ (2. O carevima 16,2) Biblijski izveštaj je jasan u vezi sa njegovim delima: „Jer hođaše putem careva Izrailjevijeh, pa i sina svojega pusti kroz oganj po gadnijem djelima naroda koje odagna Gospod ispred sinova Izrailjevijeh. I prinošaše žrtve i kađaše na visinama i po humovima i pod svakim zelenijem drvetom.“ (2. O carevima 16,3.4) Vršio je štetan uticaj na judejski narod. Kao što se događa i u drugim slučajevima, kada carevi počnu da se udaljavaju od Gospoda, problemi se jave u njihovom životu i u životu njihovog naroda. To je takođe očigledno u prvom delu knjige: „Teško bezbožniku! Zlo će mu biti.“ (Isaija 3,11) Oba izveštaja, Knjiga proroka Isaije i 2. O carevima, kažu da „dođe Resin car sirski i Fekaj sin Remalijin car Izrailjev na Jerusalim da ga biju“ (Isaija 7,1; uporedite: 2. O carevima 16,5). Kada car Ahaz shvata veličinu pretnje i mogućnost vojnog sukoba sa okolnim narodima, „srce Ahazovo i srce naroda njegova ustrepta kao drveće u šumi od vjetra“ (Isaija 7,2).

Ponekad Božji narod zaboravlja da Gospod očekuje vernost od onih koji su stupili u zavetni odnos sa Njim. Prema tome, Bog u svojim tajanstvenim proviđenjima dozvoljava da teške okolnosti snađu Njegov narod kako bi postali svesni svoje potrebe da traže Gospoda i vrate se Njegovoj svetlosti. „Kad ustane da potre Zemlju.“ (Isaija 2,19) „Ustaje Gospod na parbu, stoji da sudi narodima. Gospod će doći na sud sa starješinama naroda svojega i s knezovima njegovijem.“ (Isaija 3,13.14) U „ovim stihovima Isaija prelazi na optuživanje vođstva. Oni se ponašaju neodgovorno i nepravedno, uništavajući ono što im je povereno. Ova tema o bezumnom vođstvu, naročito na nivou starešina i knezova, ponavlja se u knjizi (7,1-17; 14,4-21; 22,15-25; 28; 29; 32,3-8), i upravo se uz ovu pozadinu izdvaja čežnja, i obećanje, za onim koji će vladati u pravdi i pravednosti“. (John N. Oswalt, The Book of Isaiah, Chapters 1-39; The New International Commentary on the Old Testament [Grand Rapids Publishing Company, 1996], p. 137) Strah parališe cara. Bez obzira koliko okolnosti sa kojima se suočava mogu biti strašne, predstojeća pretnja predstavlja dragocenu priliku da se vrati Gospodu.

**Gospod se stara o caru**

U tekstu Isaija 7,3 Isaija daje zanimljiv opis Božjeg staranja. Narativ ne kaže da car traži Gospoda, već da je Gospod taj koji preuzima inicijativu. Stih glasi: „Tada reče Gospod Isaiji: Iziđi na susret Ahazu.“ Gospod je u ovom poglavlju prikazan kao Bog koji odlazi da sretne uplašenog čoveka preko proroka. Čitalac može da zapazi sličan Božji stav u Edemskom vrtu, u kome vidimo da Bog lično „iđaše po vrtu kad zahladi... A Gospod Bog viknu Adama i reče mu: Gdje si?“ (1. Mojsijeva 3,8.9) Obojica, i Adam i Ahaz, iako iz različitih razloga, opravdano su uplašeni.

Još jedna izuzetna pojedinost u ovoj epizodi jeste da Isaija prima uputstva gde da sretne cara. „Tada reče Gospod Isaiji: Iziđi na susret Ahazu... nakraj jaza gornjega jezera, na put kod polja Bjeljareva.“ (Isaija 7,3) Ovaj stih ne samo da pruža jasnu potvrdu o Božjem predznanju; on nam takođe govori o budnom staranju Gospoda o svim našim koracima na našem životnom putu kao pojedinaca. Biblija je puna izveštaja u kojima možemo videti kako Bog šalje svoje proroke da upute reč nade, ili ponekad reč ukora, Njegovim voljenim slugama. Kakve god prilike da su u pitanju, Božja namera, na kraju, jeste da pomogne svom narodu da Mu veruje i da Mu bude veran.

**Posmatraj spokojno**

U drugom stihu vidimo da car Ahaz oseća paniku pri pomisli na predstojeći rat. Ceo narod drhti zajedno sa svojim vladarom. Međutim, kako Bog gleda na ovu situaciju? Ponekad ne uspemo da u svom ograničenom sagledavanju uočimo Božji karakter. Mislimo da Ga zanimaju samo duhovne stvari u našem životu. Međutim, Biblija pokazuje da je naš Gospod Bog koji se stara o svojoj deci u svim sferama života, uključujući i svetovne stvari ili pitanja koja očevidno nisu povezana da duhovnom stranom.

„Sa Ahazove tačke gledišta Sirija i Jefrem predstavljaju veliku pretnju, ali sa Božje tačke gledišta oni su beznačajni i ne treba da okupiraju carevo vreme. Nije uvek lako steći božanski ugao sagledavanja. Ipak, ukoliko to ne tražimo, uvek smo u opasnosti da pridajemo previše pažnje onom što je prolazno i premalo pažnje onom što je značajno. Takođe, pored marljive potrage za Božjim uglom sagledavanja u svakoj prilici, previše lako zaključujemo da Boga zanimaju samo duhovna pitanja, a ne praktične stvari, zabluda koja na kraju vodi do gubitka Boga u svim pitanjima.“ (John N. Oswalt, The Book of Isaiah, Chapters 1-39: The New International Commentary on the Old Testament, p. 196)

U tekstu Isaija 7,4 Bog daje nalog svom proroku da razgovara sa carem. „I reci mu: Čuvaj se i budi miran, ne boj se i srce tvoje neka se ne plaši od dva kraja ovijeh glavnji što se puše, od raspaljenoga gnjeva Resinova i sirskoga i sina Remalijina.“ Ponekad se pitamo kako da se suočimo sa životom usred neželjenih okolnosti. Biblija kaže: „Čuvaj se i budi miran.“ Drugi prevodi glase: „Pazi i budi spokojan.“ i „Budi pažljiv i miran.“ U jevrejskom jeziku rečenica „pazi i budi spokojan“ sastoji se od dve reči, hiššāmer wᵉhašqeṭ. Prva reč potiče od glagolskog korena šmr, koji bi se, u ovom slučaju, mogao prevesti kao „biti na oprezu, biti pažljiv, voditi računa”. (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 4, p. 1584)

Čini se da Gospodnji savet upućen caru podrazumeva da se uzdržava od sve buke ili aktivnosti koje bi ugušile Božji glas i da ostane na oprezu. Druga reč u jevrejskoj rečenici je šqṭ, koja se zbog svog glagolskog oblika bolje prevodi kao refleksivni glagol „sačuvati mir... ostati spokojan (sačuvati sebe spokojnim)“ (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 4, p. 1641) ili „pokazati spokojstvo“ (David J. A. Clines, ed., The Dictionary of Classical Hebrew [Sheffield, England: Sheffield Phoenix Press, 2011], vol. 8, p. 550). Ukratko rečeno, predloženi prevod za hiššāmer wᵉhašqeṭ mogao bi glasiti „posmatraj spokojno“.

Opomene i obećanja iz 4. stiha do kraja ovog odeljka (Isaija 7,9) nudi dovoljno razloga da verujemo Gospodnjim obećanjima. Prvo, Bog nalaže caru „ne boj se i srce tvoje neka se ne plaši od dva kraja ovijeh glavnji što se puše“ (Isaija 7,4). Dakle, Resin i Fekaj, carevi sirsko-jefremovske koalicije, mogu stvoriti malo dima; ali takva vatra je zanemarljiva. Drugo, iako je istina da ta koalicija „dogovoriše na tvoje zlo“ (Isaija 7,5), „neće se to učiniti, neće biti“ (Isaija 7,7), kaže Gospod. I Bog naglašava, treba da verujete zato što „ako ne vjerujete, nećete se održati“ (Isaija 7,9). Džordž B. Grej [George B. Gray] ispravno komentariše ovaj odeljak, ističući da „Isaija osuđuje dve stvari kod Ahaza: njegov strah, jer je bespotreban; njegovu veru u materijalne izvore – ovde prikazane sigurnim snabdevanjem vode u vreme opsade; jedina vera koja će sačuvati pravu čvrstinu države je vera u Jehovu“. (George B. Gray, A Critical and Exegetical Commentary on the Book of Isaiah, I-XXVII, The International Critical Commentary [Edinburgh: T. & T. Clark, 1975], vol. 1, p. 118)

U određenim okolnostima u životu, najvažnija stvar nije šta se događa u našem spoljašnjem okruženju, niti šta posmatramo, već šta se događa u našem unutrašnjem životu. Prema tome, moramo negovati i moliti se za sposobnost da shvatimo šta se događa oko nas iz Božjeg ugla posmatranja.

### TREĆI DEO: PRIMENA U ŽIVOTU

1. Car Ahaz, zajedno sa svojim narodom, suočava se sa surovim izazovima dok procenjuju rizik od rata sa sirsko-jefremovskom koalicijom. Ponekad nas život stavlja u situacije koje nam prete. Koje važne ili praktične korake je neophodno da preduzmemo da bismo se na najbolji način suočili sa ovim okolnostima?

2. U drugom delu lekcija istražuje naročitu Božju brigu o ispunjavanju potreba cara Ahaza. Gospod šalje svog glasnika da sretne cara „na putu kod polja Bjeljareva“ (Isaija 7,3). Kakve pouke možemo naučiti iz ovog događaja?

U trećem delu saznajemo kako Bog ohrabruje cara da se ne oslanja na materijalne stvari već na Njegovu pomoć. Njegove reči upućene caru glase: „Posmatraj spokojno“. Kako se te reči slažu sa sledećim savetom Elen Vajt?

„Možda imate teškoća na poslu; vaši izgledi postaju sve mračniji, možda vam preti i gubitak; ali nemojte se obeshrabriti; prepustite svoje brige Bogu i ostanite smireni i dobre volje. Molite se za mudrost i razborito upravljajte poslovima, i na taj način sprečite gubitak i nesreću. Učinite sve što je u vašoj moći da ostvarite dobre rezultate. Isus je obećao svoju pomoć, ali ne odvojeno od vašeg napora. Kad ste, oslanjajući se na svog Pomoćnika, učinili sve što možete, radosno prihvatite ishod.“ (Elen Vajt, Put Hristu, str. 122. original)   