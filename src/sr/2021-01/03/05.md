---
title: Znak Sina 
date:   13/01/2021
---

Ponuda da zatraži znak „ozdo iz dubine ili ozgo s visine“ (Isaija 7,11) nije uticala na Ahaza. Stoga, kad Bog kaže da će On sam dati znak (Isaija 7,14), očekujemo da to bude nešto što oduzima dah, što bi samo božanska mašta mogla da smisli (uporediti sa tekstovima: Isaija 55,9; 1. Korinćanima 2,9).

Međutim – iznenađenje! Taj znak je sin. Ali kako bi to što će devojka roditi dete i nazvati ga „Emanuilo“ moglo da bude znak biblijskih razmera?

`Ko je ta žena i ko je njeno Dete?`

Stari zavet nigde izričito ne ukazuje na ispunjenje tog važnog znaka, za razliku od znakova datih nekim drugim pojedincima, kao što je bio Gedeon (Sudije 6,36-40). Ipak, evo nekih od mogućih ispunjenja, zasnovanih samo na Starom zavetu:

1. Budući da se izraz „djevojka“ odnosi na mladu ženu stasalu za udaju, mnogi pretpostavljaju da je to bila neka udata žena koja je živela u Jerusalimu, možda čak Isaijina žena. Tekst Isaija 8,3 zaista beleži rođenje Isaijinog sina kog je dobio sa „proročicom“ (što se odnosi na njegovu ženu, čija se proročka poruka sastojala, u najmanju ruku, od imena njene dece; uporediti sa tekstovima Isaija 7,3; Isaija 8,18). Međutim, taj sin je dobio ime Maher-Šalal-Haš-Vaz (Isaija 8,1-4), a ne Emanuilo. Ipak, znaci koje su predstavljala ta dva dečaka slični su u tome što će, pre nego što oni budu dostigli uzrast u kom bi mogli birati između dobra i zla, Sirija i severni Izrael biti opustošteni (Isaija 7,16; Isaija 8,4).

2. Neki sugerišu da je Emanuilo u stvari Jezekija, Ahazov sin, koji je postao sledeći car. Međutim, ime Emanuilo se nigde ne primenjuje na njega.

3. S obzirom da je Emanuilo donekle tajanstven, a njegovo ime, koje se uobičajeno prevodi „s nama Bog“, ukazuje na Božje prisustvo, On bi mogao biti isti onaj poseban Sin na kog se odnose proročanstva iz 9. i 11. poglavlja Knjige proroka Isaije. U tom slučaju, Njegov uzvišeni opis kao božanskog Sina (Isaija 9,6), koji je i „korijen Jesejev“ (Isaija 11,10), prevazilazi sve što bi se moglo pripisati čak i dobrom caru Jezekiji.

4. Prirodan porođaj neudate žene stasale za udaju doveo bi do rođenja nezakonitog deteta iz nezakonite veze (videti 5. Mojsijeva 22,20.21). Zašto bi Bog upućivao na takvo dete kao na znak koji treba da nadahne veru?

Nasuprot tome, Novi zavet prepoznaje Isusa kao Emanuila (Matej 1,21-23), rođenog na čudesan način i u čistoti, od strane neudate, ali zaručene device. Isus je takođe i božanski Sin (Isaija 9,6; Matej 3,17), „šibljika“ i „korijen“ Jesejev (Isaija 11,1.10; Otkrivenje 22,16). Možda je neki prethodni „Emanuilo“, čiji je razvoj dokazao Ahazu pravovremenost proročkih ispunjenja, poslužio kao Hristov preteča. Mi to ne znamo. Ali znamo ono što je potrebno da znamo: „Kad se navrši vrijeme, posla Bog Sina svojega..., koji je rođen od žene“ (Galatima 4,4), da bi doneo Božje prisustvo među nas.

`Razmišljajte o realnosti Hristovog dolaska među ljude. Koju vrstu utehe ta realnost može da nam pruži usred ovoga što nam izgleda kao jedan hladan, zastrašujući, nehajan svet?`