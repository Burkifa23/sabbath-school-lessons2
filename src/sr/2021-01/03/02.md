---
title: Opasnost sa severa 
date:   10/01/2021
---

`S kakvom se zastrašujućom krizom car Ahaz suočio još početkom svoje vladavine? 2. O carevima 15,37; 38; 2. O carevima 16,5.6; Isaija 7,1.2.`

Carstvo severnog Izraela (Jefrem) i Sirija (Aram) udružili su se protiv manje zemlje, Jude, na jugu. To se dogodilo kad je Juda već bio oslabljen napadima Edomita i Filisteja. Juda se i u prošlosti borio protiv Izraela, ali savez između Izraela i Sirije predstavljao je ogromnu opasnost. Izgleda da su Izrael i Sirija želeli da prisile Judu da im se pridruži u koaliciji protiv moćne sile Telgat-Felnasara III od Asirije (nazvanog „Ful“ u 2. O carevima 15,19), koji je nastavljao da ih ugrožava širenjem svog carstva. Suočeni s većom opasnošću, Izrael i Sirija ostavili su po strani svoje dugogodišnje uzajamne razmirice. Ako bi uspeli da osvoje Judu i postave u njemu marionetskog vladara (Isaija 7,5.6), mogli bi da koriste njegove resurse i ljudstvo.

`Kakvo je bilo Ahazovo rešenje kad je njegov svet počeo da se raspada? 2. O carevima 16,7-9, 2. Dnevnika 28,16.`

Umesto da shvati da je Bog bio jedini prijatelj koji je mogao da spase njega i njegovu zemlju, Ahaz je pokušao da se sprijatelji sa Telgat-Felnasarom III, neprijateljem svojih neprijatelja. Asirski car se rado saglasio sa zahtevom za pomoć protiv Sirije i Izraela. Telgat-Felnasar ne samo što je primio obilat mito od Ahaza, već je dobio i dobar izgovor da zauzme Siriju, što je odmah i učinio (2. O carevima 16,9). Moć sirijsko-izraelskog saveza bila je skršena. Kratkoročno gledano, činilo se da je Ahaz spasao Judu.

Taj potez sa Ahazove strane ipak ne bi trebalo da nas iznenadi. On je bio jedan od najgorih careva koji su vladali Judom do tog trenutka. (Videti 2. O carevima 16,3.4; 2. Dnevnika 28,2-4.)

`Kad čitamo kakav je bio car Ahaz, jasno nam je zašto je na opasnost reagovao tako kako jeste. Koja pouka se tu nalazi za nas na ličnom planu? Ako sada nismo poslušni Gospodu, zašto mislimo da ćemo imati dovoljno vere da se oslonimo na Njega kad naiđu prava iskušenja? (Videti Jakov 2,22; Jeremija 12,5.)`