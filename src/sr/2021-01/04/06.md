---
title: Tama nezahvalnih živih mrtvaca 
date:   21/01/2021
---

`Pročitajte navedeni tekst. O čemu on govori? Kakve to veze ima sa carem Ahazom? Ukratko iznesite svoje zaključke.`

Ahaz je bio duboko umešan u pagansku religiju (2. O carevima 16,3.4.10-15; 2. Dnevnika 28,2-4.23-25) koja je, opet, bila uveliko povezana sa okultnim (uporedite sa 5. Mojsijeva 32,17; „što žrtvuju neznabošci... đavolima žrtvuju“ – 1. Korinćanima 10,20). Različiti aspekti modernog vračanja imaju upečatljive paralele u drevnim bliskoistočnim ritualima, o čemu svedoče vanbiblijski spisi iz tog vremena. Zaista, čak i mnoge od današnjih praksi njuejdža jednostavno su savremene manifestacije tih drevnih okultnih običaja.

Isaijin opis očajanja koje proishodi iz oslanjanja na druge duhove osim na Gospoda (Isaija 8,21.22) tačno odgovara Ahazu (uporedite sa tekstom 2. Dnevnika 28,22.23). Isaija govori o ljudima koji su se razljutili i koji psuju svog cara (Isaija 8,21). To je trebalo da upozori Ahaza da će ga ljudi psovati zato što ih je navodio na okultno. Čak i kad je Ahaz umro, napravljen je izuzetak u vezi s njegovom sahranom iz nedostatka poštovanja prema njemu: „Ne metnuše /ga/ u grob careva Izrailjevijeh“ (2. Dnevnika 28,27).

`Šta sledeći tekstovi govore o okultnom? 3. Mojsijeva 20,27; 5. Mojsijeva 18,9-14.`

Odvajanje od okultnog predstavlja pitanje odanosti Bogu. Tekst 1. Dnevnika 10,13.14 primenjuje to načelo na slučaj cara Saula: „I tako pogibe Saul za bezakonje svoje, koje učini Gospodu što ne sluša riječi Gospodnje i što traži da pita duh vračarski, a ne pita Gospoda; zato ga ubi, i prenese carstvo na Davida sina Jesejeva.“

`Osvrnite se na vlastiti život i na uticaje koji vas okružuju. Na koje suptilne načine ste izloženi načelima koja se nalaze u pozadini okultnog i različitih vidova spiritizma? Čak i ako ne možete u potpunosti da ih izbegnete, šta možete preduzeti da biste njihov uticaj na vas i vašu porodicu sveli na najmanju moguću meru?`