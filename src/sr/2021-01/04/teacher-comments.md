---
title:  Pouka za učitelje
date:   22/01/2021
---

### PRVI DEO:  OPŠTI PREGLED

Sedmo i osmo poglavlje Knjige proroka Isaije čine odeljak o sudu izrečenom protiv Jude (uključujući Arama i Izrailj). Poslednji deo 7. poglavlja (od 17. do 23. stiha) govori o neprijateljima judejskog naroda. U njemu posmatramo sićušna živa bića, muve i pčele, koja su simboli stranih naroda i takođe božanski određenih oruđa u budućem uništenju Božjeg naroda. Ova poglavlja takođe svedoče da je Bog Judi poslao mnoge znake o predstojećem sudu; na primer, ime Isaijinog sina. Bog traži od Isaije da napiše ime Maher-Šalal-Haš-Vaz, ime Isaijinog deteta, kao jasnu objavu budućih događaja. Prvi deo osmog poglavlja pokazuje da će Aram, Izrailj i Juda patiti zbog asirskog cara. Naročito upućuje na Judino oslanjanje na tadašnju veliku silu Asirije, umesto na Boga, tako da će mračna vremena, takođe, doći na njih. Ova lekcija podeljena je na tri dela pod naslovima: 1) neprijatelji dolaze, 2) prijateljski narod preti da porobi Judu i 3) poverenje u Svetoga.

### DRUGI DEO:  KOMENTAR

**Neprijatelji dolaze**

Isaija 7,17-25 navodi proročanstvo protiv Jerusalima. Prizor suda dat je zbog ustezanja judejskog cara da se osloni na oslobođenje koje dolazi od Gospoda u vreme kada se zemlja suočava sa napadom od strane aramejske i izrailjske vojske. Bog je govorio preko proroka Isaije, opominjući cara da iz mnoštvo razloga ne treba da se plaši Rezina i Fekaja. Njihovi planovi se neće ostvariti (Isaija 7,5-7). Tačnije, njihova carstva biće ostavljena (Isaija 7,16). Međutim, čini se da judejski car nije voljan da Gospodu poveri velike izazove sa kojima se suočava. U tekstu 2. O carevima 16,7 zabeleženo je da „Ahaz posla poslanike k Teglat-Felasaru caru asirskom i poruči mu: Sluga sam tvoj, hodi i izbavi me iz ruku cara sirskoga i iz ruku cara Izrailjeva, koji se podigoše na me“. Prema tome, Gospod donosi sud nad Judinim carstvom. Gospod dozvoljava da Juda iskusi trenutak koji se godinama nije dogodio: „Gospod će pustiti na te i na narod tvoj i na dom oca tvojega dane, kakih nije bilo otkad se Jefrem odvoji od Jude.“ (Isaija 7,17)

Pojedini narodi pohodili su Judu u toku tog vremena, među kojima su Aram, Izrailj (Isaija 7,1), Egipat i pretežno Asirija (Isaija 7,18). Edomci i Filistejci (2. Dnevnika 28,17.18) takođe se udružuju protiv Jude. Za razliku od Danila, prorok Isaija ne koristi strašne zveri da predstavi sile koje će napasti Judu; već su one simbolički predstavljene muvom i pčelom (Isaija 7,18). Ove pojmove koriste i drugi biblijski pisci da predstave neprijatelje Božjeg naroda (5. Mojsijeva 1,44; Psalam 118,12). Još jedan živi opis dat je u tekstu Isaija 7,20: „Tada će Gospod obrijati britvom zakupljenom ispreko rijeke, carem asirskim, glavu i dlake po nogama, i bradu svu.“ Tlačitelji ponižavaju svoje ratne zarobljenike brijući im glave. Upućivanje na kosu i dlake nogu može označiti potpuno uništenje. (Willem A. VanGemeren, ed., New International Dictionary of Old Testament Theology and Exegesis [Grand Rapids, MI: Zondervan Publishing House, 1997], vol. 1, p. 866) Prethodni opis je proširen da prikaže kompletno uništenje na Zemlji: „I tada će svako mjesto gdje ima tisuća čokota za tisuću srebrnika zarasti u čkalj i trnje. Sa strijelama i s lukom ići će se onamo, jer će sva zemlja biti čkalj i trnje.“ (Isaija 7,23.24)

**Prijateljski narod preti da porobi Judu**

Isaija 8 je nastavak proročanstva iz sedmog poglavlja. Sud nad Judom se i ovde spominje, zajedno sa drugim elementima. Objava počinje sa osobitim jevrejskim imenom mahēr šālāl ḥāš baz koje dobija Isaijin sin. Ono se obično prevodi kao „Brz na plijen, hitar na grabež“ (Isaija 8,1). Dete je stajalo kao upozorenje narodu (uporedite: Isaija 8,18) o Božjim proročanstvima, o Judinim neprijateljima na vratima i o samoj Judi, asirskoj sledećoj žrtvi (Isaija 8,4.8; uporedite: Isaija 7,17).

U vezi sa Aramom i Izrailjem još jednom je prorečeno: „Jer prije nego dijete nauči vikati: oče moj i majko moja, odnijeće se blago damaštansko i plijen samarijski pred carem asirskim.“ (Isaija 8,4) Sledeći stihovi otkrivaju druge pojedinosti u vezi sa ovim događajima: „Zato, evo, Gospod će navesti na njih vodu iz rijeke silnu i veliku, cara asirskoga i svu slavu njegovu, te će izaći iz svijeh potoka svojih, i teći će povrh svijeh bregova svojih.“ (Isaija 8,7) Nakon ovog stiha prorok ističe sledeću žrtvu asirske sile: „I navaliće preko Jude, plaviće i razlivaće se i doći do grla, i krila će joj se raširiti preko svekolike zemlje tvoje, Emanuilo!“ (Isaija 8,8)

Čak i posle tih izjava, 2. O carevima 16 kaže da judejski car i dalje više naginje tome da se oslanja na asirsku vrhovnu vlast: „Sluga sam tvoj, hodi i izbavi me iz ruku cara sirskoga i iz ruku cara Izrailjeva, koji se podigoše na me.“ (2. O carevima 16,7) Da bi stekao asirsku podršku, Ahaz šalje deo carskog blaga (2. O carevima 16,8). Nakon toga proročanstvo se ispunjava. Aram biva poražen od strane Asiraca (2. O carevima 16,9). Ispunjenje proročanstva u vezi sa Judom izrečeno je u 2. Dnevnika 28,20.21: „I dođe k njemu Telgat-Felnasar car asirski, i ojadi ga, a ne utvrdi. Jer Ahaz uze dio iz doma Gospodnjega i iz doma carskoga i od knezova, i dade caru asirskom, ali mu ne pomože.“

**Poverenje u Svetoga**

Knjiga 2. Dnevnika pruža nam određene detalje koji nam mogu omogućiti dalji uvid u naše proučavanje. Isaija 8 daje jasnu proročku objavu u vezi sa neprijateljima Jude tog vremena. To je živa poruka u imenu Isajinog sina. Car verovatno (kao mnogi u Judi) misli da je proročanstvo o budućem uništenju Jude deo „lažne vesti“. O tome se govori u tekstu Isaija 8,12: „Ne govorite buna, kad god ovaj narod kaže buna.“ Biblija nam govori da se car ne okreće Gospodu: „I kad bijaše u nevolji, on još većma griješaše Gospodu; taki bijaše car Ahaz.“ (2. Dnevnika 28,22)

Biblijski izveštaj opisuje neke od njegovih postupaka: „I prinošaše žrtve bogovima damaštanskim, koji ga razbiše, i govoraše: kad bogovi careva sirskih njima pomažu, prinosiću njima žrtve da bi mi pomagali; ali mu oni biše na to da padne on i sav Izrailj. A Ahaz pokupi sudove doma Božijega, i izlomi sudove doma Božijega, i zatvori vrata doma Gospodnjega i načini sebi oltare po svijem uglovima u Jerusalimu. I u svakom gradu Judinu načini visine da kadi bogovima tuđim; i gnjevi Gospoda Boga otaca svojih.“ (2. Dnevnika 28,23-25)

U poslednjem delu ovog odeljka, Gospod opominje svoje verne sledbenike tog vremena: „Ne bojte se čega se on boji, i ne plašite se. Gospoda nad vojskama svetite; i On neka vam je strah i bojazan. I biće vam svetinja.“ (Isaija 8,12-14) U Ahazovo vreme, svetinja je oskvrnjena i između ostalog, „zatvori vrata doma Gospodnjega“ (2. Dnevnika 28,24). Dakle, u tom kritičnom trenutku, Gospod „biće vam svetinja“, središte svetosti za jedne, „a kamen za spoticanje i stijena za sablazan“ za druge (Isaija 8,14).

U vezi sa tim, Elen Vajt komentariše: „Međutim, u Judi je bilo i onih koji su se držali svoje vernosti Gospodu, uporno odbijajući da se priklone idolopoklonstvu. Prema takvima s nadom su upravljali pogled Isaija, Mihej i svi njima slični, dok su razmatrali štete nastale u toku poslednjih godina Ahazove vladavine. Njihovo Svetilište bilo je zatvoreno, ali su verni stekli pouzdanje: ’Jer je s nama Bog!’ ’Gospoda nad vojskama svetite, i On neka vam je strah i bojazan. I biće vam svetinja!’ (Isaija 8,10.13.14)“ (Istorija proroka i careva, str. 330. original)

### TREĆI DEO: PRIMENA U ŽIVOTU

1. Saznajemo da se car Ahaz više oslanja na asirski savez nego na Božja obećanja. Ljudskim bićima je lako da se oslone na ljudsko delovanje umesto na Božja dela. Zašto je vernicima u trenucima krize ponekad teško da veruju u Božja obećanja? Odgovarajući na ovo pitanje, razmišljajte o tekstu 2. Dnevnika 28,22: „I kad bijaše u nevolji, on još većma griješaše Gospodu.“

2. U 8. poglavlju Knjige proroka Isaije prorok objavljuje uništenje Jude. Ova očekivana vest mogla je biti data narodu da bi ih pokrenula da zatraže Gospodnju pomoć; neprijatelj ne bi mogao da ih uništi da su zatražili Božju zaštitu. Trebalo je više da se plaše Gospoda Boga nego što su se plašili asirskog cara. Kako se osećate kada primite opomenu/ukor u životu? Razgovarajte o tome kako vam je to pomoglo u životu.

3. Tekst 2. Dnevnika 28,19 glasi: „Jer Gospod obaraše Judu s Ahaza cara Izrailjeva, jer odvuče Judu da grdno griješi Gospodu.“ Na koje načine ponašanje jedne osobe može doneti uništenje drugima? Kakvu pouku možemo naučiti iz teksta 8,18: „Evo ja i djeca koju mi je dao Gospod jesmo znak i čudo Izrailju od Gospoda nad vojskama.“