---
title: Nemamo čega da se bojimo ako se bojimo samog Boga 
date:   20/01/2021
---

U svom prvom inauguracionom govoru, američki predsednik Frenklin D. Ruzvelt poručio je naciji obeshrabrenoj Velikom depresijom: „Jedino čega treba da se plašimo je sam strah.“ – Američki Kapitol, Vašington (4. mart, 1933). Isaijina poruka potištenom narodu glasila je: „Nemamo čega da se bojimo ako se bojimo samog Boga.“

Bog je opomenuo Isaiju da se ne plaši onoga čega se njegov narod plašio, već da se boji Njega(Isaija 8,12.13). To je važna tema u Svetom pismu. Na primer, u tekstu Otkrivenje 14,6-12, tri anđela širom sveta objavljuju poruku: Bojte se Boga i odajte Mu slavu, umesto da se bojite i slavite silu zveri iz zemlje opisanu u 13. poglavlju.

`Kako razumete pojam „bojati se“ Boga? Šta to znači, naročito u svetlu zapovesti da volimo Boga (Matej 22,37)?`

Istinski strah od svetog Boga znači prepoznati Ga kao vrhovnu silu u svemiru. Takav strah prevazilazi svaki drugi strah. Ako je On za vas, niko drugi ne može da vas dotakne bez Njegove dozvole. Ako je On protiv vas zato što ste se pobunili protiv Njega, možete bežati, ali se ne možete sakriti!

Zar misao da treba da se bojimo Boga ne protivreči tekstu 1. Jovanova 4,18? „U ljubavi nema straha, nego savršena ljubav izgoni strah napolje; jer strah ima muku. A ko se boji nije savršen u ljubavi.“

Ima raznih vrsta straha. Ako je neko ko ima ogromnu moć istovremeno i vaš prijatelj s kojim delite uzajamnu ljubav, vi se nećete plašiti te osobe u smislu da bi vas ona mogla povrediti. Ali imaćete izvesnu dozu straha u smislu da prepoznajete i poštujete moć koju ta osoba poseduje i granice koje postoje unutar vašeg odnosa.

`Kao hrišćani, mi ne treba da volimo stvari ovog sveta, stvari koje svetovni ljudi vole (1. Jovanova 2,15). Razmišljajući dalje u tom pravcu, treba da postavimo sebi pitanje: Da li postoji nešto čega se ovaj svet plaši, a čega mi kao hrišćani ne bi trebalo da se plašimo? Ako postoji, šta je to, i zašto mi ne bi trebalo toga da se bojimo? U isto vreme, šta je to čega se svet ne boji, a čega bi mi, kao hrišćani, trebalo da se bojimo? Pogledajte, na primer, tekstove: Matej 10,28; Jeremija 10,2.3.`