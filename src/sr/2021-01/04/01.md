---
title:  Teži način
date:   16/01/2021
---

### Tekstovi za proučavanje u toku sedmice
Isaija 7,14-16; Isaija 7,17-25; Isaija 8,1-10; Isaija 8,11-15; Isaija 8,16-22.

> <p>Tekst za pamćenje</p>
> „Čekaću, dakle, Gospoda, koji je sakrio lice svoje od doma Jakovljeva, i uzdaću se u Njega“ (Isaija 8,17).

„U zgradi koja je gorela u četvrti Harlem u Njujork Sitiju, jedna slepa devojčica nalazila se pored prozora na četvrtom spratu. Vatrogasci su bili očajni. Nisu uspevali da stanu kamionom sa merdevinama između zgrada, niti da je nagovore da skoči u sigurnosnu mrežu koju ona, naravno, nije mogla da vidi.

Konačno je stigao devojčicin otac i doviknuo joj preko razglasa da je postavljena sigurnosna mreža i da treba da skoči na njegovu zapovest. Devojčica je skočila i pri tom je bila toliko opuštena da nije slomila nijednu kost, nije čak istegla nijedan mišić u skoku sa četvrtog sprata. Zato što je potpuno verovala svom ocu, kad je čula njegov glas, učinila je ono što je on rekao da je najbolje.“ – Michael P. Green, 1500 Illustrations for Biblical Preaching, p. 135.

Bog je, na isti način, pružio moćan dokaz da želi ono što je najbolje za svoju decu, ali ona su odbila lakši način koji im je najpre pokazao. Zato je morao da im progovori kroz grmljavinu i potop.

Koje pouke danas možemo izvući iz njihovih grešaka?