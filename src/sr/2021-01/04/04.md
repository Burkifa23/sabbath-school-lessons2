---
title: Šta se krije u imenu? 
date:   19/01/2021
---

Možete li zamisliti da se igrate loptom sa Isaijinim mlađim sinom? Dok biste izgovorili: „Maher-Šalal-Haš-Vaz, baci mi loptu!“ – već bi bilo prekasno. Ali još duže od samog tog imena bilo je njegovo značenje: „brzo plijeni, hitro grabi“ ili „brz na plijen, hitar na grabež“.

`Poruka tog imena očigledno je imala veze s nekim brzim osvajanjem – ali ko je osvojio koga? Isaija 8,4.`

Tekst Isaija 8,1-10 naglašava poruku iz 7. poglavlja. Pre nego što dete dostigne određenu razvojnu fazu, Asirija će odneti ratni plen iz prestonica Sirije i severnog Izraela. Štaviše, i Juda će, zato što je odbio Božju poruku mira, predstavljenu tihom vodom siloamskom koja utiče u Jerusalim, biti savladan jakom silom Asirije prikazanom kao izlivanje velike reke Eufrat.

Zato što se Ahaz obratio Asiriji, imena Isaijinih sinova odnosila su se na Judu, kao i na severni Izrael: „Brzo plijeni, hitro grabi“, ali: „Ostatak će se obratiti“. Zašto je ipak još uvek bilo nade? Zato što su, i pored toga što je Asirija preplavila Emanuilovu zemlju (Isaija 8,8), oni još uvek imali obećanje da je „s nama Bog“ (Isaija 8,10). Zaista, ono što vidimo ovde je tema koja prožima celu Knjigu proroka Isaije – iako će se sud nad Božjim neprijateljima u Judi i drugim narodima izliti u vidu vojnih pustošenja, patnje i progonstva, Gospod će biti s vernim pripadnicima svog naroda koji budu preživeli, i vratiće ih u njihovu zemlju.

`Zašto nam Isaija govori da je zvanično upisao detetovo ime i da je stupio u bračni odnos sa svojom ženom („proročicom“)? Isaija 8,1-3.`

 Vreme rođenja tog sina imalo je, kao znak, veliku važnost za njega. Kao sa znakom Emanuila, od trenutka njegovog začeća i rođenja do trenutka kad će Asirija poraziti Siriju i Izrael proći će manje vremena nego što je potrebno da dečak dostigne ranu fazu razvoja – u ovom slučaju, da oslovljava svog oca i majku (Isaija 8,4). Pošto je zvanično upisao dečakovo ime čak i pre njegovog začeća, Isaija je od tog deteta i njegovog imena načinio otvoreno proročanstvo koje se moglo proveriti na osnovu događaja koji su sledili.

`Uprkos ponovljenim greškama naroda koji se smatrao Njegovim, Gospod je još uvek bio voljan da ih spase. Kako možemo prihvatiti to načelo i primeniti ga na sebe lično, pogotovu kad pretrpimo neuspeh i padnemo u svom duhovnom životu?`