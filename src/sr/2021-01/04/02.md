---
title: Ispunjeno proročanstvo 
date:   17/01/2021
---

U tekstu Isaija 7,14-16, Emanuilo je znak povezan s jednom naročitom dilemom cara Ahaza – pre nego što dete Emanuilo dostigne uzrast kada će moći da bira između različitih vrsta hrane, „ostaviće zemlju, na koju se gadiš, dva cara njezina“ (Isaija 7,16). To se odnosi na zemlju i careve Sirije i severnog Izraela (videti Isaija 7,1.2.4-9), i predstavlja ponavljanje Božjeg obećanja da će njihova moć uskoro biti ugašena.

`Zašto Isaija pominje „maslo i med“ koje će dečak morati da jede? Isaija 7,15.`

Useve i polja Jude uništiće Asirci (Isaija 7,23-25). Zato će narod, uključujući i starozavetnog Emanuila, ko god on bio (Isaija 7,14.15), biti prinuđen da se vrati ishrani nomada (Isaija 7,21.22). Ali, iako će biti siromašni, imaće dovoljno da bi preživeli.

`Kada se proročanstvo u vezi sa Sirijom i severnim Izraelom ispunilo? 2. O carevima 15,29.30; 2. O carevima 16,7-9; 1. Dnevnika 5,6.26.`

 To Isaijino proročanstvo dato je negde oko 734. godine stare ere. U odgovoru na Ahazov mito, Telgat-Felnasar III je učinio ono što bi verovatno i inače učinio – razbio je severnu koaliciju, osvojio Galileju i Transjordanske oblasti severnog Izraela, proterao deo stanovništva, i pretvorio te teritorije u asirske provincije (734-733. stare ere). Ostatak Izraela je spasen pošto se Osija, nakon ubistva cara Fekaja, predao i platio danak. Tokom 733. i 732. godine stare ere, Telgat-Felnasar je osvojio Damask, prestonicu Sirije. Tada je i Siriju pripojio asirskim provincijama. Tako su, do 732. godine, za manje od dve godine od Isaijinog proročanstva, Sirija i Izrael bili potpuno poraženi, i to se sve desilo u vreme dvojice careva koji su pretili Ahazu.

Ubrzo nakon što je Salmanasar V zamenio Telgat-Felnasara III, 727. godine stare ere, izaelski car Osija počinio je političko samoubistvo pobunivši se protiv Asirije. Asirci su zauzeli glavni grad, Samariju, 722. godine stare ere i proterali hiljade Izraelaca u Mesopotamiju i Midiju, gde su se oni konačno asimilovali u lokalno stanovništvo i izgubili svoj identitet (videti Isaija 7,8 – za manje od 65 godina Jefrem više nije ni postojao kao narod). Bog je predvideo šta će se dogoditi neprijateljima Jude, ali Njegova poruka Ahazu glasila je da bi se to dogodilo u svakom slučaju, bez ikakve potrebe za oslanjanjem na Asiriju.

`Zamislite da ste vi živeli u severnom carstvu dok se sve to dešavalo – kako bi lako bilo izgubiti veru! Šta možemo preduzeti već sada, danas, da bismo naučili da sačuvamo veru, i da bismo, kad sutrašnje nedaće dođu, mogli da ostanemo čvrsti? Videti 1. Petrova 1,13-25.`