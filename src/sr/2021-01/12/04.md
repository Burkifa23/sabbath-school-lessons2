---
title: Sveopšti poziv 
date:   16/03/2021
---

`O čemu je reč u tekstu Isaija 60,1.2? Koje načelo tu vidimo na delu, a može se videti i u celoj Bibliji? Koju nadu nam ono nudi?`

U tekstu Isaija 60,1.2, prikazano je Božje oslobođenje Njegovog naroda nakon izgnanstva, dočarano slikom Boga koji stvara svetlost od tame i unapred ukazuje na konačno spasenje preko Hrista.

`Prema tekstu Isaija 60,3, ka čijem će svetlu narodi i carevi doći?`

Na jevrejskom jeziku reč koja označava tu osobu je u jednini i ženskog je roda i (videti takođe Isaija 60,1.2). To mora da je gora „Sion“, prikazana kao žena, i spomenuta pred kraj prethodnog poglavlja (Isaija 59,20). Dakle, narodi zemlje, koje pokriva tama, doći će ka gori Sion. Biće privučeni svetlošću Božje slave koja se pokazuje nad njom (Isaija 60,2). „Gora Sion je pozvana da uđe u svetlost koja joj pripada, a zatim da posmatra i da se raduje narodima koji se skupljaju oko te iste svetlosti.“ – J. Alec Motyer, The Prophecy of Isaiah: An Introduction and Commentary, p. 494. Zapazite da je naglasak, i pored toga što Sion zapravo predstavlja Jerusalim, više na ljudima nego na fizičkom položaju grada.

U ostatku tog poglavlja, dalje se razvija tema predstavljena u tekstu Isaija 60,1-3: Narodi sveta privučeni su ka Jerusalimu, koji je blagosloven zbog Božjeg slavnog prisustva u njemu.

`Kako se to proročanstvo može uporediti sa Božjim zavetnim obećanjem datim Avramu? (1. Mojsijeva 12,2.3). Zar oni ne govore jedno te isto?`

Bog je imao jedan sveopšti cilj kad je izabrao Avrama i njegove potomke – da preko njega sve porodice na zemlji budu blagoslovene (1. Mojsijeva 12,3; 1. Mojsijeva 18,18; 1. Mojsijeva 22,18). Dakle, Božji zavet sa Avramom trebalo je na kraju krajeva da bude zavet sa celim čovečanstvom preko Avrama. On i njegovi potomci trebalo je da budu kanal preko kojih Bog šalje svoja otkrivenja svetu.

Isaija je nastojao da vrati svoj narod njegovoj drevnoj svrsi za opšte dobro. Kao predstavnici pravog Boga, oni su bili odgovorni ne samo za sebe već za čitav svet. Trebalo je da primaju strance koji traže Boga (videti takođe Isaija 56,3-8), jer će se Njegov dom „zvati Dom molitve svijem narodima“ (Isaija 56,7).

`Posmatrano u tom kontekstu, kako razumete ulogu Crkve adventista sedmog dana, ili još konkretnije, svoju ličnu ulogu u toj crkvi?`