---
title:  Pouka za učitelje
date:   19/03/2021
---

### PRVI DEO:  OPŠTI PREGLED

U proročkim spisima, božansko otkrivenje ne govori samo o tome da se proročanstva odnose na prorokovo vreme, već takođe i o tome da se ova proročanstva odnose na vreme koje prevazilazi neposredni kontekst u kome su data. Ispunjenje proročke objave često je vremenski udaljeno od proročke službe proroka. U slučaju 60. poglavlja Knjige proroka Isaije, poruka je data u okviru budućeg vraćanja Jude iz Vavilonskog ropstva. Međutim, poruka takođe ima buduću primenu na slavni događaj obnavljanja otkupljenih na kraju vremena.

Isaija 60 predstavlja jednu od najoptimističnijih poruka knjige. Ova lekcija istražuje prve stihove ovog poglavlja i pojedine stihove iz 61. poglavlja.

Tri glavne teme istražene u ovoj lekciji su sledeće: 1) „Ustani, svetli se“, 2) sjaj grada i 3) Pomazanik.

### DRUGI DEO:  KOMENTAR

**„Ustani, svetli se“**

Prva rečenica ovog poglavlja sadrži dva glagola ženskog roda u imperativu: ustani, svetli se. Rečenica nagoveštava da se radi o Jerusalimu i njegovoj budućoj obnovi. U prethodnom poglavlju postoje određene reference povezane sa glagolom „ustani“, ali u tim slučajevima se koristi u haotičnom opisu Judinog pada.

U Isaiji 60 izraz je umesto toga spojen sa pozitivnom elementom: ustani, svetli se. Ova kombinacija reči je početna tačka sa koje možemo zaključiti određene biblijske aluzije koje Isaija pravi na Aronovo blagosiljanje u 4. Mojsijevoj 6,24-26:

„Da te blagoslovi Gospod i da te čuva. Da te obasja Gospod licem svojim i bude ti milostiv. Da Gospod obrati lice svoje k tebi i dade ti mir.“

Ova molitva je verovatno izvršila uticaj na Isaiju 60, naročito rečenica: „Da te obasja Gospod licem svojim.“

Veza između Aronovog blagosiljanja iz teksta 4. Mojsijeva 6,24-26 i Isaija 60 počiva na upotrebi istog jevrejskog glagolskog korena ’wr (svetleti) u oba teksta. Čini se da Isaija na otkupljeni Jerusalim primenjuje blagoslov iz Petoknjižja, koji se spominje u vezi sa sjajem Božjeg lica. Sjaj lica izražava naklonost, prema gledištu Luisa A. Šekela (The Sacred Books: Leviticus, Numbers and Deuteronomy [Madrid: Ediciones Cristianidad, 1970], vol. 2, p. 147).

Prema tome, Isaija teši Jerusalim koristeći sliku sjaja, ali Jerusalim nema svoj sjaj. To je nešto što mora da primi iz spoljašnjeg izvora. Ovaj pripisani sjaj je dobro izražen od strane Isaije: „Jer dođe svjetlost tvoja.“ (Isaija 60,1) Kao takvo, to slavno iskustvo otkupljenog Jerusalima biće izraz božanske milosti.

Rečenica: „Ustani, svijetli se, jer dođe svjetlost tvoja, i slava Gospodnja obasja te“ pokazuje jasan paralelizam, povezan veznikom „i“. Svetlost koja je došla je slava Gospodnja, i Njegova je slava ta koja je donela sjaj Jerusalimu.

**Sjaj grada**

Pored uticaja Aronovog čuvenog blagosiljanja na tekst Isaija 60, pojam sijanja ili sjaja, karakterističan za Mojsijeve susrete sa Gospodom, takođe utiče na Isaiju u ovom poglavlju.

Na primer, 2. Mojsijeva kaže da Mojsije „ne znađaše da mu koža na licu posta svijetla dokle govoraše s Njim“ (2. Mojsijeva 34,29).

Motiv sjaja takođe je prisutan kada Bog vodi Izrailjce u vreme iskustva u pustinji: „A Gospod iđaše pred njima danju u stubu od oblaka vodeći ih putem, a noću u stubu od ognja svijetleći im.“ (2. Mojsijeva 13,21)

Isaija 60,2 predstavlja još jednu zanimljivu paralelu ovom motivu svetlosti u 2. Mojsijevoj i pomaže nam da naučimo o slavnom iskustvu Jerusalima:

„Jer, gle, mrak će pokriti Zemlju i tama narode; a tebe će obasjati Gospod i slava Njegova pokazaće se nad tobom.“

Iz konteksta je jasno da postoji paralela između „Zemlje“ i „naroda“, kao i između „Gospoda“ i  „Njegove slave“ u drugom delu rečenice. Očigledno je da se izrazi „YHWH“ i „slava Njegova“ koriste naizmenično.

Poruka je jasna: Bog obećava blistavu budućnost Jerusalimu. Iako lica Božjeg naroda pokazuju tragove njihovih borbu iz prošlosti (Isaija 60,15), „dani žalosti tvoje svršiće se“ (Isaija 60,20), zato što će se slava Gospodnja pokazati. Isaija to opisuje veličanstvenim rečima:

„Neće ti više biti Sunce vidjelo danju, niti će ti sjajni Mjesec svijetliti; nego će ti Gospod biti Vidjelo vječno i Bog tvoj biće ti Slava.“ (Isaija 60,19)

Ovo novo iskustvo takođe donosi krajnji nepredak: „Jer ćeš mlijeko naroda sati, i dojke carske dojićeš“ (Isaija 60,16). Ovo novo razdoblje prosperiteta takođe uključuje novi poredak u „gradu“. „I postaviću ti za upravitelje mir i za nastojnike pravdu.“ (Isaija 60,17)

Radost, transcendentnost i spasenje su druge odlike slavnog Jerusalima (uporedite: Isaija 60,5.9.18): sve one potiču od Gospoda. Noć je nestala za napušteni grad. Novi dan je došao i „zvaće te gradom Gospodnjim, Sionom Sveca Izrailjeva“ (Isaija 60,14).

U vezi sa tim, Elen Vajt komentariše: „Tada će oni koji su otkupljeni primiti svoje obećano nasledstvo. Tako će se Božja namera sa Izrailjem potpuno ispuniti. Ono što Bog želi da učini, ljudi nemaju moć da spreče. Božja namera istrajno je išla napred, prema svom ostvarenju, čak i u toku delovanja zla. Tako je bilo s domom Izrailjevim u razdoblju cele istorije podeljenog carstva; tako je i danas sa duhovnim Izrailjem.“ (Istorija proroka i careva, str. 720. original)

**Pomazanik**

Glavna tema koja obuhvata celo 61. poglavlje jeste tema o Mesiji koji donosi otkupljenje i pravdu svom narodu. Poglavlje se može podeliti na tri dela: 1) proročanstvo o Mesiji koji dolazi i Njegovoj misiji (stihovi 1-3), 2) uticaj ili rezultat Mesijine misije (stihovi 4-9) i 3) uzvišena himna Bogu (stihovi 10.11).

Tema o pomazaniku je tema koja se ponavlja u Bibliji. Pomazati znači odrediti pojedinca i izdvojiti ga za neku posebnu službu ili misiju. Na primer, Mojsije je pomazao Arona za prvosveštenika (2. Mojsijeva 40,13). Samuilo je pomazao Saula i Davida za izrailjske careve (1. Samuilova 10,1; 1. Samuilova 16,13). Bog Otac je pomazao Hrista preko Svetog Duha (Psalam 45,7; Dela 10,38) (videti: Nichol, The Seventh-day Adventist Bible Commentary, vol. 4, p. 317). U tekstu Isaija 61,1.2 Isus tumači da je On Pomazanik. Nakon čitanja tog teksta, On govori svojim slušaocima: „Danas se izvrši ovo Pismo u ušima vašima.“ (Luka 4,21).

U vezi sa tim poglavljem Elen Vajt utvrđuje: „Šezdeset i prvo Isajino poglavlje svedoči da je Hristos trebalo da radi baš taj posao koji je radio.“ (Čežnja vekova, str. 458. original)

U drugom delu knjige, Elen Vajt otkriva određene pojedinosti o Isusovoj upotrebi teksta Isaija 61 u ovom propovedanju u Nazaretu: „Kada je Isus u sinagogi čitao proročanstvo, nije pročitao konačni opis Mesijinog rada. Pročitavši reči: ’Da oglasim godinu milosti Gospodnje’, izostavio je rečenicu ’i dan osvete Boga našega’. (Isaija 61,2) To je bilo isto toliko istinito kao što je bio prvi deo proročanstva. Svojim ćutanjem Isus nije porekao istinu. Međutim, na ovom poslednjem izrazu, Njegovi slušaoci rado su se zadržavali i želeli da se ispuni. Objavljivali su sudove protiv neznabožaca ne uočavajući da je njihova krivica bila čak i veća nego drugih. Njima je bila najhitnije potrebna milost koju su oni tako spremno uskraćivali neznabošcima. Tog dana u sinagogi, kada je Isus stajao među njima, imali su priliku da prihvate poziv Neba. On kome je ’mila milost’ (Mihej 7,18) rado bi ih spasao uništenja koje su prizivali njihovi gresi.“ (Čežnja vekova, str. 240.241. original)

### TREĆI DEO:  PRIMENA U ŽIVOTU

1. Bog želi da nas proslavi u svom Sinu i obnovi naš položaj kao dece Njegovog carstva. Kada se vratimo na taj položaj, On želi da odražavamo Njegov karakter. Narodi i ljudi treba da vide Božju slavu kroz Njegov narod.

Mi smo pozvani da odražavamo Gospodnju slavu. Mi sami nismo svetlost. Mi samo možemo da odražavamo svetlost Gospodnju. Šta Isusove reči: „Vi ste svjetlost svetu“ (Matej 5,14) znače za vas? Na koje načine mi odražavamo Njegovu svetlost drugima?

2. Pročitajte tekst Luka 4,18.19. „Duh je Gospodnji na Meni; zato Me pomaza da javim Jevanđelje siromasima; posla Me da iscijelim skrušene u srcu; da propovjedim zarobljenima da će se otpustiti, i slijepima da će progledati; da otpustim sužnje. I da propovijedam prijatnu godinu Gospodnju.“ Kakva načela o širenju Jevanđelja možemo izvući iz ovih stihova?