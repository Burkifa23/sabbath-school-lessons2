---
title: Posledice greha 
date:   14/03/2021
---

U tekstu Isaija 58,3 narod pita Boga: „Zašto postismo,... a Ti ne pogleda, mučismo se i ponizismo, a Ti ne htje znati?“

Suprotno tome, tekst Isaija 59,1 nagoveštava jedno drugačije pitanje, nešto poput ovog: „Da li je okraćala ruka Gospodnja da ne može spasti, ili je otežalo uho Njegovo da ne može čuti?“ Isaija odgovara da je Bog u stanju i da čuje i da spase (Isaija 59,1). Međutim, razlog iz kog On to ne čini je nešto sasvim drugo.

`Pročitajte tekst Isaija 59,2. Koja poruka je tu data kao odgovor na pitanje iz teksta Isaija 59,1?`

Bog odlučuje da „ignoriše“ svoj narod, ne zato što to želi, već zato što „bezakonja vaša rastaviše vas s Bogom vašim“ (Isaija 59,2). Tu vidimo jednu od najjasnijih biblijskih tvrdnji u pogledu posledica koje greh ostavlja na božansko-ljudski odnos. U ostatku 59. poglavlja Isaija razrađuje taj zaključak, koji se može videti kroz celu ljudsku istoriju; greh može da uništi naš odnos sa Gospodom i tako dovede do naše večne propasti, ne zato što greh udaljava Boga od nas, već zato što udaljava nas od Njega.

`Pročitajte tekst 1. Mojsijeva 3,8. Kako taj tekst otkriva načelo izraženo u prethodnom pasusu?`

Greh je na prvom mestu odbacivanje Boga, okretanje od Njega. Greh se zapravo hrani samim sobom, jer ne samo što predstavlja okretanje od Boga, već i posledice tog čina navode grešnika da se još više udalji od Gospoda. Greh nas odvaja od Boga, ne zato što Bog ne bi hteo da dopre do grešnika (zapravo, cela Biblija je skoro ništa drugo do izveštaj o Božjim nastojanjima da spase grešnike), već zato što greh navodi nas da odbacimo Njegovo božansko okretanje ka nama. Otuda je toliko važno da ne trpimo nikakav greh u svom životu.

`Na koji način ste vi doživeli realnost odvajanja od Boga izazvanu grehom? Šta je, na osnovu vašeg iskustva, jedino rešenje za taj problem?`