---
title: Kome je oprošteno? 
date:   15/03/2021
---

Pedeset deveto poglavlje Knjige proroka Isaije iznosi zapanjujuću sliku u vezi sa problemom greha. Srećom, Biblija takođe pruža nadu u Spasenje.

Za početak, postavimo pitanje: Koliko nas je zgrešilo? Biblija je nedvosmislena: Svi mi. Spasenje se, prema tome, ne može zasnivati na odsutnosti greha. Ono se mora zasnivati na oproštenju (Jeremija 31,34). Pavle se slaže s tim. Svi su zgrešili (Rimljanima 3,9-20.23). Dakle, ne može postojati razlika po tom osnovu (Rimljanima 3,22). Oni koji su opravdani mogu biti proglašeni pravednima samo zato što verom prihvataju dar Božje pravednosti kroz Hristovu žrtvu.

`Pročitajte tekst Rimljanima 3,21-24. Šta nam ti tekstovi govore o načinu na koji se spasavamo? Kakvu nadu bi oni trebalo da nam daju na sudu?`

Većina ljudi misli da je glavno pitanje na sudu: Ko je zgrešio? Međutim, to pitanje ne treba ni postavljati, jer su svi zgrešili. Umesto toga, pitanje glasi: Kome je oprošteno? Bog je pravedan kad opravdava „onoga koji je od vjere Isusove“ (Rimljanima 3,26). Odlučujuće pitanje na sudu glasi: Ko je primio i nastavlja da prima oproštenje na osnovu toga što veruje u Isusa?

E sada, tačno je da se nama sudi po delima, ali ne u smislu da nas dela spasavaju. Kad bi bilo tako, vera bi bila uzaludna (Rimljanima 4,14). Naša dela, zapravo, otkrivaju da li smo zaista spaseni(Jakov 2,18).

`Zašto dela ne mogu da nas spasu, ni sada ni na sudu? Videti Rimljanima 3,20.23.`

Prekasno je da dobra dela, ili poslušnost zakonu, bilo koga spasu. Svrha zakona u grešnom svetu nije da spase, već da ukaže na greh. Jer, „vjera, koja kroz ljubav radi“ (Galatima 5,6), ljubav koja se uliva u srce Božjim Duhom (Rimljanima 5,5), pokazuje da osoba ima živu veru u Isusa (videti takođe Jakov 2,26).

Dela su spoljašnji izraz, ljudsko ispoljavanje spasonosne vere. Prema tome, pravo hrišćansko iskustvo je ono u kom se vera izražava kroz svakodnevno posvećenje Gospodu, što se otkriva poslušnošću zakonu. Na sudu, Bog koristi dela kao dokaz pred svojim stvorenjima koja ne mogu da čitaju misli vere kao što On može. Ali za obraćenu osobu, samo dela učinjena nakon obraćenja, u siliHrista i Svetog Duha, značajna su na sudu. Život greha pre obraćenja već je opran krvlju Jagnjeta (videti Rimljanima 6).