---
title: „Godina milosti Gospodnje“ 
date:   17/03/2021
---

`Ko govori u tekstu Isaija 61,1?`

Duh Božji je na osobi koju je Gospod pomazao, što znači da je to mesija, odnosno Mesija. Njegov posao je: „Da javljam dobre glase krotkima,... da zavijem ranjene u srcu, da oglasim zarobljenima slobodu i sužnjima da će im se otvoriti tamnica“ (Isaija 61,1). Na koga vas to podseća? Uporedite to sa tekstom Isaija 42,1-7, gde je Božji Sluga opisan vrlo sličnim izrazima.

Tekst Isaija 61,2 najavljuje „godinu milosti Gospodnje“. Mesija, pomazan kao davidovski Car i Izbavitelj, najavljuje posebnu godinu Božje milosti u vreme kad On proglašava slobodu. Uporedite to sa tekstom 3. Mojsijeva 25,10, gde Bog zapoveda Izraelcima da proglase slobodu u vreme jubilarne pedesete godine: „To neka vam je oprosna godina, i tada se vratite svaki na svoju baštinu, i svaki u rod svoj vratite se.“ To znači da bi oni koji su bili prinuđeni da prodaju svoje porodično imanje, ili da postanu sluge kako bi preživeli teška vremena (3. Mojsijeva 25,25-55), dobili natrag svoju zemlju i slobodu. Budući da je oprosna godina počinjala oglašavanjem trube na Dan pomirenja (3. Mojsijeva 25,9), već smo pominjali taj tekst u vezi sa 58. poglavljem Knjige proroka Isaije.

Premda je „godina milosti Gospodnje“ iz teksta Isaija 61,2 predstavljala neku vrstu jubilarne godine, to nije bilo jednostavno poštovanje odredbi iz teksta 3. Mojsijeva 25. Tu godinu je najavio Mesija, Car, kao vreme kad On otkriva sebe kroz službu oslobođenja i obnovljenja. To je slično običaju nekih drevnih mesopotamskih careva koji su zastupali društvenu pravdu proglašavajući oproštenje dugova tokom ranih godina svoje vladavine. Služba Mesije uveliko prevazilazi opseg zakona iz 25. poglavlja 3. Mojsijeve. On ne samo što oglašava „zarobljenima slobodu“, već previja i ranjene u srcu, teši žalosne i dovodi ih do potpunog obnovljenja (Isaija 61,1-11). Štaviše, osim „godine milosti Gospodnje“, On najavljuje i „dan osvete Boga našega“ (Isaija 61,2).

`Kada se to Isaijino proročanstvo ispunilo? Luka 4,16-21. Kako je to ostvareno kroz Isusovu službu? Takođe, postavite sebi i sledeće važno pitanje: Mi, naravno, nismo Isus. Ali mi treba da predstavljamo Njega pred svetom. Šta je to što Mesija čini, prema tekstu Isaija 61,1-3, što bi mi, i pored svojih ograničenih sposobnosti, takođe trebalo da činimo? I na koje praktične načine možemo to da činimo`