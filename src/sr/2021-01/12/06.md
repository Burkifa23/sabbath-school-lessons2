---
title: „Dan osvete Boga našega“ 
date:   18/03/2021
---

`Zašto Mesija, kao što je opisano u tekstu Isaija 61, usred svih tih dobrih vesti, najavljuje Božju osvetu? Kada se to proročanstvo ispunilo?`

Kad je bio u Nazaretu, Isus, Mesija, čitao je iz 61. poglavlja Knjige proroka Isaije, dok nije stigao do reči: „Da oglasim godinu milosti Gospodnje“ (Isaija 61,2; Luka 4,19). Tada je stao i izjavio: „Danas se izvrši ovo Pismo u ušima vašima“ (Luka 4,21). Dakle, On je namerno i konkretno izbegao da pročita sledeće reči iz istog stiha, koje najavljuju „dan osvete Boga našega“ (Isaija 61,2). Mada je Njegova služba dobrih vesti, slobode i utehe upravo otpočinjala da oslobađa zarobljenike od sotonine tiranije, dan osvete još nije trebalo da dođe. U tekstu Matej 24 (uporediti sa Marko 13; Luka 21), On je svojim učenicima otkrio da će božanski sudovi doći u budućnosti.

Zaista, u tekstu Isaija 61 dan Božje osvete je „veliki i strašni dan Gospodnji“ (Joilo 2,31; Malahija 4,5), koji će nastupiti kad Hristos bude ponovo došao da oslobodi planetu Zemlju od nepravde, tako što će poraziti svoje neprijatelje i izbaviti potlačeni ostatak svog naroda (Otkrivenje 19; uporedite sa tekstom Danilo 2,44.45). Dakle, iako je Hristos najavio početak godine „milosti Gospodnje“, njen vrhunac će biti prilikom Njegovog drugog dolaska.

`Kako možete da pomirite shvatanje o Bogu punom ljubavi sa Bogom koji isto tako obećava osvetu? Da li su te dve zamisli nespojive? Ili tu osvetu shvatate kao izraz ljubavi? Zašto tako mislite? Objasnite svoj odgovor.`

Mada nam je Isus rekao da okrenemo drugi obraz (Matej 5,39), On kasnije vrlo jasno kaže da će kazna biti pravedno odmerena (Matej 8,12). Iako nam Pavle kaže da ne vraćamo „kome zla za zlo“ (1. Solunjanima 5,15), on takođe kaže da će Gospod, kad se bude pokazao s neba u plamenom ognju, „dati osvetu onima koji ne poznaju Boga“ (2. Solunjanima 1,8).

Razlika se, naravno, ogleda u tome što Gospod u svojoj beskrajnoj mudrosti i milosti jedini može da sprovede i pravdu i osvetu na potpuno pravedan način. Ljudska pravda i ljudska osveta praćene su svim manama, slabostima i nedoslednostima ljudske prirode. Božja pravda će, naravno, doći bez ijednog od tih ograničenja.

`U kom biste od sledećih slučajeva više voleli da vidite osvetu nad nekim ko čini zlo? (1) Nad osobom koja povređuje nekoga koga ne volite, ili (2) nad osobom koja povređuje nekoga koga volite? Kako nam to pomaže da bolje razumemo povezanost između Božje ljubavi prema nama i opomena u vezi sa osvetom?`