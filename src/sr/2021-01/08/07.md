---
title:  Za dalje proučavanje
date:   19/02/2021
---

U knjizi Istorija proroka i careva od Elen G. Vajt pročitajte poglavlje pod naslovom„Evo Boga vašega!“, str. 311-321 (original).

„U Isaijino vreme pogrešni pojmovi o Bogu pomračili su duhovna shvatanja ljudi. Sotona se dugo trudio da ih navede da u svom Stvoritelju vide začetnika greha, patnji i smrti. Oni, koje je tako zaveo, zamišljali su Boga kao neko strogo i samovoljno biće. Smatrali su da On jedva čeka da nekoga optuži i osudi, da nije spreman da prihvati grešnika sve dok postoji neki zakonski izgovor da mu ne pomogne. Zakon ljubavi, po kome se upravlja Nebo, veliki varalica pogrešno je predstavio kao ograničenje ljudske sreće, teški jaram od koga bi se ljudi rado oslobodili. Objavio je da se njegovi propisi ne mogu držati i da se kazne za prestup samovoljno izriču.“ – Elen G. Vajt, Istorija proroka i careva, str. 311 (original).

**Za razgovor:**

`1.	Sopstvenim rečima ukratko prepričajte poruku teksta Isaija 40,12-31. Zapišite je koristeći savremene ilustracije, kao što su naučna otkrića koja još slikovitije dočaravaju neverovatnu moć našeg Boga. Podelite svoj zaključak sa razredom.`

`2.	Na koji način se Isaijin opis trajnosti Božje Reči, nasuprot krhkoj prolaznosti ljudskog života (Isaija 40,6-8), obraća vašem strahu od smrti? Na koji način je povezan s vašom nadom u vaskrsenje (Jov 19,25-27; Danilo 12,2; 1. Korinćanima 15,51-57; 1. Solunjanima 4,13-18)?`

`3.	Kako bi učenje napamet teksta Isaija 40,12-31 moglo da izleči čoveka od gordosti i arogancije?` 

**Zaključak:** Bog je, preko Isaije, doneo utehu napaćenima. Njihovo vreme nevolje se završilo i Bog im se vraćao. Umesto da budu obeshrabreni i zbunjeni, mogli su se pouzdati u to da će Bog svoju stvaralačku silu upotrebiti u njihovu korist.