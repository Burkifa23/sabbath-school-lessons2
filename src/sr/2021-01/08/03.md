---
title: Prisutnost, Reč i popravljanje puteva 
date:   15/02/2021
---

`Kako Božji narod prima utehu? Isaija 40,1-8.`

Jedan neimenovani glasnik najavljuje da Bog dolazi da otkrije svoju slavu (Isaija 40,3-5). Drugi glas objavljuje da, za razliku od ljudi koji su prolazni poput lišća, „riječ Boga našega ostaje dovijeka“ (Isaija 40,8).

Nakon izgnanstva, Božji narod je dobio nazad ono što je primio na gori Sinaj, a zatim odbacio kroz svoje otpadništvo, zbog čega je i kažnjen: Božje prisustvo i Njegovu reč. To su osnovni sastojci Božjeg zaveta sa Izraelom, koji su čuvani u Njegovom svetilištu među njima (2. Mojsijeva 25,8.16). Zato što su oni prekršili Njegovu reč, Bog je napustio svoj hram (Jezekilj 9–11), ali se kasnije vratio. Njegovo prisustvo i Njegova beskrajno pouzdana Reč donose utehu, izbavljenje i nadu.

`Koja je priprema neophodna za Gospodnji dolazak? Isaija 40,3-5.`

Ne pristaje jednom caru da se trucka po neravnom putu. Zato njegovom dolasku prethodi popravka puteva. Utoliko pre kad je reč o Caru nad carevima! Njegov dolazak, očigledno sa istoka, gde je boravio u izgnanstvu sa svojim narodom kao njihova Svetinja (Jezekilj 11,16), zahtevao je veliko preuređenje terena. Izgradnja doslovnog, ravnog kolskog puta preko krševitih brežuljaka istočno od Jerusalima bila bi teška, čak i uz pomoć dinamita i buldožera. Bog je Jedini koji može da obavi taj posao. On je taj koji pretvara „što je neravno u ravno“ (Isaija 42,16). Ali Njemu nisu potrebni doslovni putevi za prevoz jer On ima vazdušne kočije sastavljene od heruvima (Jezekilj 1,9-11).

Novi zavet izričito primenjuje Isaijino proročanstvo na duhovnu „popravku puteva“, ostvarenu kroz prorovedanje Jovana Krstitelja (Matej 3,3). Njegova poruka je glasila: „Pokajte se, jer se približi Carstvo nebesko“ (Matej 3,2), a njegovo krštenje bilo je „krštenje pokajanja za oproštenje grijeha“ (Marko 1,4). Dakle, popravka puteva predstavlja pokajanje i spremnost da se odvrati od greha, kako bi se primila uteha Božjeg oproštenja i prisustva.

Tekst Jeremija 31,31-34 objavljivao je istu duhovnu poruku, ostavljajući prognanicima iz Jude dovoljno vremena da shvate duhovnu prirodu popravke puteva za Boga. U tom tekstu, onima koji su spremni da krenu iz početka, Gospod obećava „novi zavet“, po kome On stavlja svoj zakon u njihovo srce i zaklinje se da će biti njihov Bog. Oni poznaju Njega i Njegov karakter zato što im je oprostio.

`Pažljivo pročitajte tekst Isaija 40,6-8. Kakvu nadu vi, koji se sušite kao trava, pronalazite u onome što ti stihovi govore? U kom smislu nas oni upozoravaju u šta ne bi trebalo da se uzdamo?`