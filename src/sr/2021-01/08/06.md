---
title: Problem sa obožavanjem idola 
date:   18/02/2021
---

Idolopoklonstvo uništava jedinstven, blizak odnos sa Bogom, zamenjujući Ga nečim drugim (2. Mojsijeva 20,4.5; Isaija 42,8). Zato prorok o obožavanju idola govori kao o duhovnoj „preljubi“ (Jeremija 3,6-9; Jezekilj 16,15-19).

`Pročitajte tekst Isaija 41,29. Kako Isaija opisuje idole? Kako vi razumete šta on tu govori o njima? Zašto je to tako tačan opis bilo kog idola, bez obzira o čemu je reč?`

Drevni idolopoklonici verovali su da obožavaju moćna božanska bića preko njihovih likova ili simbola. Obožavanje idola koji predstavlja nekog drugog boga predstavlja kršenje prve zapovesti: „Nemoj imati drugih bogova uza me“ (2. Mojsijeva 20,3). Ali ako je idol namenjen tome da predstavi pravog Boga, kao što je bilo zlatno tele (2. Mojsijeva 32,4.5), Gospod odbacuje takvu sliku o sebi, jer niko ne zna kako Njega da prikaže (5. Mojsijeva 4,15-19), i ništa ne može da predstavi Njegovu neuporedivu slavu i veličinu. Prema tome, sam idol postaje drugi bog, a klanjanjem njemu krše se prva i druga zapovest.

Božjem narodu nisu potrebni idoli, jer je On živo prisutan među njima u vidu Šekine u svojoj Svetinji. Klanjati se idolu znači zameniti, pa samim tim i negirati Njegovo stvarno prisustvo.

`S kojom vrstom idolopoklonstva se mi kao crkva danas suočavamo? Da li se idolopoklonstvo u crkvi danas javlja u blažim oblicima? Ako se javlja, na koji način se to dešava?`

„Mnogi koji se nazivaju hrišćanima služe drugim bogovima osim Gospodu. Ali Stvoritelj zahteva našu krajnju posvećenost, našu potpunu odanost. Bilo šta što teži da umanji našu ljubav prema Bogu, ili ometa službu koja Njemu pripada, time postaje idol.“ – Ellen G. White Comments, The SDA Bible Commentary, vol. 2, pp. 1011-1012.

Znamo na osnovu drevnih spisa da je obožavanje idola bilo privlačno, jer se ticalo materijalnog. Koristeći oblike bogosluženja s kojima je narod mogao lako da se poveže, idolopoklonici su poštovali sile za koje su smatrali da mogu da im obezbede plodnost i blagostanje. Bila je to religija samopomoći. Da li vam to zvuči poznato?

Neposredno pre nego što Gospod ponovo dođe, kad Njegov put bude pripremljen delovanjem poslednje Ilijine poruke o pomirenju (Malahija 4), imaćemo isti izbor kao u vreme proroka Isaije: Da li ćemo obožavati Stvoritelja ili nešto drugo (Otkrivenje 13; 14), jer na kraju krajeva, mi uvek nešto obožavamo.