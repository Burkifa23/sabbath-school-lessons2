---
title: Milostivi Stvoritelj 
date:   17/02/2021
---

`Kako Isaija u 40. poglavlju razvija temu o Božjoj milosti i moći?`

U celom tom poglavlju Božja milost i moć se prepliću (videti dalje u tekstu), pa čak i uzajamno mešaju, jer su obe neophodne da bi Bog spasao svoj narod. On želi da ih spase jer je milostiv. On je u stanju da ih spase jer je moćan.

Milost (Isaija 40,1-5): Uteha – Gospod dolazi da izbavi.

Moć (Isaija 40,3-8): Slava – postojanost nasuprot ljudskoj slabosti.

Milost (Isaija 40,9-11): Dobra vest o izbavljenju – Pastir svog naroda.

Moć (Isaija 40,12-26): Neuporedivi Stvoritelj.

Milost (Isaija 40,27-31): Kao Stvoritelj, daje snagu slabima.

Pošto je prikazao Božju moć u pogledu Njegove slave i postojanosti (Isaija 40,3-8), Isaija detaljno govori o Njegovoj sili i nadmoćnoj mudrosti, zbog koje zemlja i oni koji žive na njoj deluju slabašno (Isaija 40,12-17). Način izlaganja koji prorok tu koristi, sa retoričkim pitanjima i živopisnim poređenjima u vezi sa zemljom i njenom prirodom, zvuči kao Božji odgovor Jovu (Jov 38-41).

`Kako glasi odgovor na Isaijino retoričko pitanje: „S kim ćete, dakle, izjednačiti Boga“ (Isaija 40,18)?`

Za Isaiju, kao i za Jova, odgovor se podrazumeva i bez reči: Ni sa kim. Bog je neuporediv. Međutim, Isaija zatim nastavlja svoju misao i upućuje na običaje mnogih drevnih naroda, na osnovu kojih bi se moglo pomisliti da je Bog poput idola (Isaija 40,19.20).

Na tu pomisao Isaija odgovara. Koristiti idola kao sliku Boga, već samo po sebi izgleda nerazumno, ali da bi bio siguran da su ljudi shvatili suštinu, on naširoko govori o Božjoj jedinstvenosti i uvodi neporecivu tvrdnju da je On sveti Stvoritelj (Isaija 40,21-26).

`Kako stih Isaija 40,27 otkriva stav naroda kome je upućena Isaijina poruka? Na koje načine i mi možemo zauzeti isti stav?`

Svrha Božje poruke je da pruži utehu ljudima kojima je ona potrebna! Kao i Jov, oni su zbunjeni svojim stradanjem i obeshrabreni u pogledu Njegovog karaktera.

`Razmotrite stihove koje smo danas čitali. Oni govore ne samo o Božjoj milosti i sili, već i o činjenici da je On Stvoritelj. Zašto je toliko važno razumeti tu poruku? Kako nam Subota, svake sedmice, pomaže da utvrdimo tu ključnu istinu?`