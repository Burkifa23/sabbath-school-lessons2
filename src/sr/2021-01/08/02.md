---
title: Uteha za budućnost 
date:   14/02/2021
---

`U tekstu Isaija 40,1.2, Bog teši svoj narod. Vreme koje su proveli pod kaznom konačno je završeno. O kojoj kazni je reč?`

Da li je to kazna koju je sprovela Asirija, šiba Božjeg gneva (Isaija 10), od koje je Bog izbavio Judu uništivši Senahirimovu vojsku 701. godine stare ere (Isaija 37)? Ili je reč o kazni koju je sproveo Vavilon, koji je odneo dobra i odveo narod iz Jude zato što je Jezekija pokazao svoje blago izaslanicima Merodah-Valadana (Isaija 39).

„Asirija“ i „Asirci“ se pominju 43 puta u tekstu Isaija 7,17–38,6, ali se u ostatku knjige taj narod pojavljuje još samo jedanput, i to u stihu Isaija 52,4, gde prorok govori o nasilju koje je narod u prošlosti trpeo od Egipta i od „Asiraca“. U poslednjem delu knjige pominje se izbavljenje iz Vavilona (Isaija 43,14; Isaija 47,1; Isaija 48,14.20), a Kir Persijanac je taj koji je osvojio Vavilon 539. godine stare ere i oslobodio prognanike iz Jude (Isaija 44,28; Isaija 45,1; Isaija 45,13).

U tekstu Isaija 1-39 naglasak je na događajima koji su vodili ka oslobođenju od Asiraca 701. godine stare ere, ali početak 40. poglavlja seže jedan i po vek unapred, do pada Vavilona 539. godine stare ere, i povratka Jevreja koji je ubrzo potom usledio.

`Da li je tema o povratku iz Vavilona povezana sa bilo čim što je prethodno rečeno u Knjizi proroka Isaije? Ako jeste, šta bi to bilo?`

Tekst Isaija 39 služi kao prelaz ka sledećim poglavljima, jer proriče vavilonsko ropstvo bar za neke od Jezekijinih potomaka (Isaija 39,6.7). Osim toga, proročanstva iz 13, 14. i 21. poglavlja najavljuju pad Vavilona i slobodu koju će to doneti Božjem narodu: „Jer će se smilovati Gospod na Jakova, i opet će izabrati Izrailja, i namjestiće ih u zemlji njihovoj... Kad te smiri Gospod od truda tvojega i muke i od ljutoga ropstva u kome si robovao. Tada ćeš izvoditi ovu priču o caru vavilonskom“ (Isaija 14,1-4). Zapazite tesnu povezanost sa tekstom Isaija 40,1.2, gde Bog obećava svom narodu da će doći kraj njegovom stradanju.

`Šta biblijska obećanja o prestanku stradanja znače za vas u trenucima kad vam je teško? Od kakve bi koristi bila naša vera bez tih obećanja? Zašto je onda važno da ih se čvrsto držimo bez obzira na sve?`