---
title:  Pouka za učitelje
date:   19/02/2021
---

### PRVI DEO:  OPŠTI PREGLED

Cela Knjiga proroka Isaije puna je izmešanih poruka o sudu i vestima o spasenju. Međutim, prvi deo Knjige proroka Isaije uglavnom se bavi porukom o Božjem sudu nad Judom. Drugi glavni deo knjige sadrži Božju poruku o tešenju Njegovog naroda. Isaija 40, koji sledi neposredno posle prvog glavnog dela (Isaija 1-39), služi kao uvodni odeljak poglavljima koja slede.

Gospodnja poruka počinje sa jednom od najuverljivijih i najumirujućih poruka u Bibliji: „Tješite, tješite narod Moj, govori Bog vaš.“ (Isaija 40,1) Ova poruka podsetiće Božji narod o Njegovoj vernosti zavetu.

Pisac aludira na iskustvo Izrailjaca u pustinji. U to vreme ni Božji narod pa čak ni Mojsije nisu mogli videti Gospodnju slavu, ali sada „svako će je tijelo vidjeti“ (Isaija 40,5). Ova lekcija podeljena je na tri odeljka pod naslovom: 1) od uništenja do utehe, 2) pripravite put i 3) slava Gospodnja je otkrivena.

### DRUGI DEO:  KOMENTAR

**Od uništenja do utehe**

Promena u isticanju tema koje Knjiga proroka Isaije naglašava dobro je poznata.

Većina biblijskih komentara zapaža kontrast u temama između drugog (Isaija 40-66) i prvog dela knjige (Isaija 1-39). Nekoliko proučavalaca koriste ovu pojedinost da bi odbranili gledište da postoje dva pisca knjige. Međutim, primetno je da Isaija, kao što čine drugi proroci iz vremena pre ropstva, objavljuje poruku u kojoj se javlja dvostruki aspekt.

Sa jedne strane, proroci iz vremena pre ropstva su glasnici suda, tako da oni objavljuju kraj razdoblja Božje naklonosti i blagoslova. Međutim, oni su takođe glasnici spasenja i objavljuju novo doba božanske milosti. Prema tome, proročki govor ovih glasnika je mešavina proročanstava o sudu i spasenju; i to je ono što vidimo u Knjizi proroka Isaije.

Nema razloga da ne podržimo teoriju koja postavlja tekst Isaija 40 u razdoblje pre izgnanstva, kao utešno obećanje o budućem obnovljenju.

Prethodni odeljak koji obuhvata tekstove do 40. poglavlja ima jasnu i osobitu poruku o sudu nad Judom i stranim narodima.  

Dan Gospodnji će doći. To će se dogoditi u bliskoj budućnosti; sud je blizu. Neće proći mnogo vremena, a ono najbolje od naroda, ljudi, materijalnih izvora preći će u tuđe ruke.

U knjizi je jasno najavljeno: „Narod se moj odvede u ropstvo.“ (Isaija 5,13) „Evo doći će vrijeme kad će se odnijeti u Vavilon sve što ima u kući tvojoj, i što su sabirali oci tvoji do danas, neće ostati ništa, veli Gospod.“ (Isaija 39,6)

Međutim, Gospod, neuporedivi Bog, okončaće nevolje svoga naroda. Nastupiće vreme za izbavljenje i Isaija zapisuje ovu poruku o milosti (Isaija 40,1.2) koristeći paralelizam:

A. „Tješite, tješite narod Moj,

B. govori Bog vaš.

A’. Govorite Jerusalimu ljubazno (utešno).“

Božja milost biće ponovo očevidna, jer Gospod izjavljuje: „Da se navršio rok njegov (Judin), da mu se bezakonje oprostilo, jer je primio iz ruke Gospodnje dvojinom za sve grijehe svoje.“ (Isaija 40,2)

Zapažamo da Gospod želi da ova poruka bude prenesena Njegovim slušaocima na snažan način. Čini se da je poruka hitna zato što pisac koristi oblik imperativa qirʾû, koji bi se ovde mogao prevesti kao „objaviti“, „uzviknuti“, „pozvati“, „vikati“. (Ludwig Koehler and Walter Baumgartner, The Hebrew and Aramaic Lexicon of the Old Testament, vol. 3, p. 1129) Ovaj izraz prevazilazi ideju srodnijeg glagola „govoriti“. Izraz „Moj narod“ je pokazatelj zavetnog odnosa između Boga i Njegovog naroda. Bog je veran svojoj zavetnoj dužnosti predstavljanja, i pružanja, oproštenja svom narodu.

**Pripravite put**

Osnovni odeljak u 40. poglavlju Knjige proroka Isaije jeste tekst od 3. do 5. stiha. Određena vrsta literarne tehnike inclusio javlja se u tom delu. „Pripravite... put Gospodnji“ (Isaija 40,3), „i javiće se slava Gospodnja“ (Isaija 40,5).

„Pripravite put Gospodnji.“ Ova rečenica je data u kontekstu obnovljenja Jude. Reč je o povratnom putovanju iz ropstva. Jezik koji označava kretanje cara koristi se u ovoj rečenici. Čini se da će pojedine oblasti sa svojim planinama i brdima predstavljati težak teren za cara i njegovu povorku; prema tome, „poravnite stazu“ znači voditi, izravnati i osloboditi od prepreka, kao kada se neko priprema da primi posetioca iz carske porodice (R. Laird Harris, ed., Theological Wordbook of the Old Testament [Chicago: Moody Press, 1980], vol. 1, p. 417).

Put od Vavilona do Jerusalima je težak put, ispresecan planinama i surovim terenom. Deca Božja će koristiti te puteve, pa je zato istaknut zahtev: „Pripravite u pustinji put Gospodnji, poravnite u pustoši stazu Bogu našemu.“ (Isaija 40,3) Glasnik moli za ravan put jer Juda treba da se vrati bez velikih zastoja.

Pragmatičan jezik upotrebljen u ovom odeljku vredan je pažnje, naročito reči povezane sa „stazom“. Na ovaj način pisac pokušava da poveže Božje uzvišeno pojavljivanje sa elementima koji se često koriste. Takvi izrazi naglašavaju prisustvo Boga koji se ne vidi, ali koji je stvaran, pokazujući na taj način da će Božje učešće u istoriji Njegovog naroda takođe biti stvarno.

**Otkrivena slava Gospodnja**

Čini se da tekst Isaija 40,1-3 upućuje na određena iskustva Izrailjaca u vreme putovanja kroz pustinju, naročito ona zabeležena u tekstu 2. Mojsijeva 33,18-23.

Izrailjci primaju nalog da krenu sa gore Horiv i pođu napred. Dakle, Bog kaže Mojsiju: „Idi, digni se odatle ti i narod, koji si izveo iz zemlje misirske“ (2. Mojsijeva 33,1), ali „neću sam ići s tobom“ (2. Mojsijeva 33,3).

Čini se da je Mojsije uznemiren i zato moli Gospoda: „Ako sam, dakle, našao milost pred Tobom, pokaži mi put svoj“ (2. Mojsijeva 33,13); a u 18. stihu Mojsije dodaje svojoj molbi: „Pokaži mi slavu svoju.“

Mojsije povezuje kᵉḇôḏ sa vidljivom pojavom Gospoda. Dakle, u ovom slučaju, molba neće biti odobrena. Ipak, Gospod odgovara u 19. stihu: „Učiniću da prođe sve dobro Moje ispred tebe, i povikaću po imenu: Gospod pred tobom. Smilovaću se kome se smilujem , i požaliću koga požalim.“ Međutim, u sledećem stihu On kaže: „Ali nećeš moći vidjeti lica Mojega, jer ne može čovjek Mene vidjeti i ostati živ.“ (2. Mojsijeva 33,20)

Pisac Petoknjižja pokazuje kako Gospod preusmerava pitanje. Bog ističe svoje otkrivenje u pogledu osobina pre nego u vidu svoje spoljašnje pojave. Kao da Bog želi da istakne apstraktnost svog bića zato što se Gospod lično ne može videti u konkretnim uslovima.

Pažljivom analizom odeljka iz Petoknjižja, možemo zapaziti određene povezanosti ili uticaj između njega i teksta iz Knjige proroka Isaije, naročito Isaije 40. Zajednički element u oba odeljka je jevrejski izraz kᵉḇôḏ YHWH („slava Gospodnja“). Najznačajniji aspekti koji se ovde javljaju su kontrasti između dva izveštaja koje Isaija ističe.

Dok je u 2. Mojsijevoj put predstavljen kao težak i pun stena, u Knjizi proroka Isaije put je popločan, poravnat i svako telo može da vidi slavu Gospodnju (videti: Isaija 40,3-5). Isaija 52 nudi sličan kontekst u vezi sa 40. poglavljem i čak sa 2. Mojsijevom 33. Isaija 52,10 glasi:

„Zagali Gospod svetu mišicu svoju pred svijem narodima, da vide svi krajevi zemaljski spasenje Boga našega.“

Veza između ova tri teksta je očigledna. Prvi zajednički elemenat jeste put ili staza, iako su prikazani drugačije. U 2. Mojsijevoj 33 u pitanju je težak put. Isaija 40 prikazuje ravan put, a u tekstu Isaija 52 putevi se nalaze na brdu. Još jedan elemenat u 2. Mojsijevoj 33 jeste da je Gospod pokazao svoja leđa; sa druge strane, u Knjizi poroka Isaije javljaju se ruka Gospodnja i Njegova sveta mišica. U 2. Mojsijevoj Mojsije jedva da može da vidi slavu Gospodnju, ali u Knjizi proroka Isaije u 40. poglavlju svako telo može da je vidi; u tekstu Isaija 52 svi narodi takođe mogu da je vide. U Isaiji 40 upravo je slava Gospodnja ta koja je pokazana, dok u Isaiji 52 pokazano je Njegovo spasenje. Prema tome, Isaija 52 pojašnjava šta kᵉḇôḏ YHWH znači u Isaiji 40. Ljudski rod može da prepozna slavu Gospodnju; to je moćno Božje delo da donese spasenje Judi.

U ovom trenutku našeg proučavanja korisno je da zapazimo da izraz „slava Gospodnja“ ima više od jedne primene u Bibliji. U nekim slučajevima, slava Gospodnja odnosi se na YHWH lično, Njegovo veličanstvo koje čak ni serafimi ne mogu da posmatraju, i Njegovu skrivenu svetost. Ipak, u drugim kontekstima, uglavnom u Knjizi proroka Isaije, slava Gospodnja je jednaka Njegovim delima, važnosti i težini (doslovno) usred Njegovog naroda. Prema tome, Isaija pojačava ovu misao izraza kᵉḇôḏ YHWH. On pojašnjava da je Božje delo (Njegovo oslobođenje ili spasenje) stvarno kao da je On lično prisutan. Njegovo obećanje da deluje u korist svog naroda mora se shvatiti kao potpuna realnost.

### TREĆI DEO:  PRIMENA U ŽIVOTU

1. Bog je na mnoge načine govorio svom narodu u prošlosti, i sada nastavlja da upućuje svoju poruku utehe i praštanja svom narodu.

- Koja biblijska obećanja vam pružaju najveću utehu?

- Sa druge strane, važan deo poruke judejskom narodu je uverenje „da mu se bezakonje oprostilo“ (Isaija 40,2).

- Zašto je važno da narod primi Božje oproštenje? (Pročitajte Marko 2,9: „Šta je lakše reći uzetome: Opraštaju ti se grijesi? Ili reći: Ustani i uzmi odar svoj i hodi?“ i 1. Jovanova 2,12: „Pišem vam, dječice, da vam se opraštaju grijesi imena Njegova radi.“)

2. Rečenica „Glas onoga što viče u pustinji“ protumačena je u Jevanđelju po Jovanu (Jovan 1,23) kao upućivanje na objavljivanje prvog Isusovog dolaska od strane Jovana Krstitelja. On to čini pozivajući narod da se pokaje i da se krsti vodom kao znak pokajanja. Kako vi koristite svoj glas da objavite radosnu vest?

3. Kako se Božja slava može shvatiti u svetlu teksta Jovan 1,14: „I Riječ postade tijelo i useli se u nas puno blagodati i istine; i vidjesmo slavu Njegovu, slavu, kao Jedinorodnoga od Oca.“  