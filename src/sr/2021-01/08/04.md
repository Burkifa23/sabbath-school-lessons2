---
title: Rođenje evangelizma 
date:   16/02/2021
---

`Koju vrstu događaja opisuje tekst Isaija 40,9-11?`

Kasnije u Knjizi proroka Isaije pojavljuje se muški glasnik sa dobrim vestima zaJerusalim (Isaija 41,27; Isaija 52,7). Ali u tekstu Isaija 40,9 glasnik koji s visoke gore objavljuje: „Evo Boga vašega!“ ženskog je roda, što je činjenica koja dolazi do izražaja na jevrejskom jeziku.

U 68. Psalmu David slavi Boga zato što On „samcima daje zadrugu, sužnje izvodi na mjesta obilna“ (Psalmi 68,6). Premda se te reči odnose na izlazak iz egipatskog ropstva, Isaija koristi iste ideje pozivajući se na drugi „izlazak“ – povratak iz vavilonskog zatočeništva.

Međutim, Novi zavet primenjuje tekst Isaija 40,3-5 na Jovana Krstitelja, koji je pripremao put za Hrista, večnu Reč koja je postala Gospodnje prisustvo u telu među Njegovim narodom (Jovan 1,14).

Čak i pre Jovana, drugi su iznosili dobru vest o Njegovom dolasku. Među prvima bili su stari Simeun i Ana, koji su dočekali bebu Isusa prilikom Njegovog posvećenja u hramu (Luka 2,25-38). Poput Isaijinih glasnika, oni su bili muško i žensko. Simeun je čekao utehu Izraelovu u liku Mesije (Luka 2,25.26).

U svetlu Isaijinog proročanstva, čini se da nije slučajno što je Ana, proročica, bila prva koja je narodu Jerusalima, na hramskoj gori, javno objavila da je Gospod došao: „I ona u taj čas dođe, i hvaljaše Gospoda i govoraše za Njega svima koji čekahu spasenija u Jerusalimu“ (Luka 2,38). To je bilo rođenje hrišćanskog evangelizma kakav mi poznajemo – objavljivanje evanđelja, radosne vesti da je Isus Hristos došao da donese spasenje. Kasnije, Hristos je poverio drugoj ženi, Mariji Magdaleni, prvu vest o svom trijumfalnom vaskrsenju (Jovan 20,17.18), delu koje je obezbedilo da se ostvari Njegova evanđeoska misija za planetu Zemlju. Telo je kao trava, ali je božanska Reč, koja je postala telo, večna (videti Isaija 40,6-8)!

`Pogledajte tekst Isaija 40,11. Koja je vrsta slike tu data? Napišite sami za sebe jedan pasus o tome kako ste vi lično doživeli Gospodnje pastirsko staranje. Zašto je dobro da u svom umu prebrajate na koje vas je sve načine Gospod vodio?`