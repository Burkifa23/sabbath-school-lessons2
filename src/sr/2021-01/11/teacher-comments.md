---
title:  Pouka za učitelje
date:   12/03/2021
---

### PRVI DEO:  OPŠTI PREGLED

Isaija 55 je jedinstveno poglavlje. Mnogim ljudima pomoglo je da shvate kako je spasenje namenjeno svim grešnicima koji žele da se spasu. Spasenje se ne odnosi toliko na to šta ljudi čine; odnosi se u potpunosti na to šta je Bog učinio u njihovu korist preko Sluge Gospodnjeg.

Poglavlje se može podeliti na dva dela. Prvi obuhvata tekst od 1. do 5. stiha, a drugi od 6. do 13.

Ova lekcija istražuje dva važna izraza, „živeti“ i „tražiti“, u vezi sa pozivom ispunjenim ljubavlju: „Vratite se Gospodu.“

Tri teme koje ćemo proučavati su: 1) milost za sve, 2) način da zadobijemo pravi život i 3) „Vratite se Gospodu“.

### DRUGI DEO:  KOMENTAR

**Milost za sve**

Pesma o Sluzi koji strada na živopisan način opisuje Mesijino delo u korist ljudi. On podnosi zastupničku smrt. Isaija 54 podseća nas da se sve što Bog čini za nas preduzima se da bi se obezbedilo naše spasenje: „Ako će se i gore pomaknuti i humovi se pokolebati, opet milost Moja neće se odmaknuti od tebe, i zavjet mira Mojega neće se pokolebati, veli Gospod, koji ti je milostiv.“ (Isaija 54,10) Poglavlje se završava sa obećanjem datim Njegovom narodu da „pravda njihova je od Mene, veli Gospod“ (Isaija 54,17).

Prema tome, rečeno jezikom ljubavi, Isaija govori o otkupljenju koje Bog daje. Međutim, slobodan i milostiv poziv upućen svima koji su „gladni i žedni“ treba da bude prihvaćen. To je tema o kojoj se govori u 55. poglavlju Knjige proroka Isaije: konačno, ljudi treba da prihvate spasenje koje je Gospod obezbedio. Iz tog razloga, poglavlje započinje pozivom:

„Oj žedni koji ste god, hodite na vodu, i koji nemate novaca, hodite, kupujte i jedite; hodite, kupujte bez novaca i bez plate vina i mlijeka.“ (Isaija 55,1)

Ovaj poziv otvara vrata svima i obuhvata ljude sa svih strana. Poziv daleko prelazi granice Jude. Niko ne mora da plati, jer je dug koji je nemoguće vratiti na čudesan način ispunjen za svakoga od nas.

U tekstu Isaija 55,3, u jasnom paralelizmu, pisac više objašnjava šta poziv obuhvata:

A. „Prignite uho svoje

B. i hodite k Meni

A’. poslušajte

B’. i živa će biti duša vaša.“

Zanimljivo je zapaziti da je prirodna posledica poziva „hodite k Meni“ „živa će biti duša vaša“. Jevrejski glagol u poslednjoj rečenici glasi ḥyh, a njegovo osnovno značenje je „živeti“ ili „ostati u životu“ (David J. A. Clines, ed., Dictionary of Classical Hebrew, vol. 3, pp. 204, 205). Ima konotaciju „spasiti život“. K. F. Keil je sugerisao da ovaj izraz odražava ideju ne samo o ostajanju u životu, već o zadobijanju istinskog života (Minor Prophets, Commentary on the Old Testament in Ten Volumes [Grand Rapids, MI: Eerdmans Publishing Company, 1978], vol. 10, p. 279) Ono što se čini da je ovde sugerisano jeste da se ḥyh koristi u smislu „vratiti se opet u život“ ili „ponovo oživeti“.

Dakle, prema ovom stihu, jedini način da pronađemo istinski život, kao narod i kao pojedinci, jeste da čujemo Božji poziv i da dođemo k Njemu.

**Način da zadobijemo istinski život**

Drugi deo 55. poglavlja Knjige proroka Isaije, od 6. do 13. stiha, naglašava misao izraženu u prvom delu. To se postiže korišćenjem još jednog ključnog izraza. Taj izraz je jevrejski glagol ḏrš, koji se prevodi kao „tražiti“, kao u:

„Tražite Gospoda dok se može naći; prizivajte Ga, dokle je blizu.“ (Isaija 55,6)

Glagol ḏrš koristi se u imperativu, što znači da nije u pitanju samo savet, već zapovest. Osnovno značenje glagola ḏrš je „tražiti“, i ima konotaciju „bogosluženja i posvećenosti“. Druga moguća značenja su „savetovati se, pitati, tražiti vođstvo, brižljivo tražiti“ (David J. A. Clines, ed., Dictionary of Classical Hebrew, vol. 2, p. 473; Ludwig Koehler and Walter Baumgartner, The Hebrew and Aramaic Lexicon of the Old Testament, vol. 1, p. 233).

Traženje Gospoda nije nešto strano iskustvu izrailjskog naroda. Izrailjcima j savetovano da traže Gospoda dok žive među paganskim narodima: „Ali ako i ondje potražiš Gospoda Boga svojega, naći ćeš Ga, ako Ga potražiš svijem srcem svojim i svom dušom svojom.“ (5. Mojsijeva 4,29)

Traženje Gospoda je takođe lično iskustvo. Reveka traži Gospoda u toku svoje teške trudnoće: „Ali udarahu jedno o drugo djeca u utrobi njezinoj, te reče: Ako je tako, našto sam? I otide da pita Gospoda?“ (1. Mojsijeva 25,22) Na isti način, Božji narod se ohrabruje da traži Gospoda, naročito u vreme krize.

Druga o carevima 22 pripoveda iskustvo cara Josije kada kaže: „Idite, upitajte Gospoda za me i za narod i za svega Judu zbog riječi ove knjige što se nađe.“ (2. O carevima 22,13)

U određenim slučajevima iskustvo traženja Gospoda povezano je sa istinskim bogosluženjem, i predstavlja antitezu idolopoklonstvu (Jeremija 8,2). „Ali se našlo dobra na tebi što si istrijebio lugove iz zemlje i što si upravio srce svoje da tražiš Boga.“ (2. Dnevnika 19,3)

Traženje Gospoda takođe je povezano sa zavetnim odnosom: „I uhvatiše vjeru da traže Gospoda Boga otaca svojih svijem srcem svojim i svom dušom svojom.“ (2. Dnevnika 15,12) A, slično tome, o Josafatu je rečeno da nije hodao putevima Vala „nego Boga oca svojega tražaše“, Davida, „i po zapovijestima Njegovim hođaše“ (2. Dnevnika 17,4). Psalmista izjavljuje: „Blago onima koji čuvaju otkrivenja Njegova, svijem srcem traže Ga.“ (Psalam 119,2).

Ukoliko ne tražimo Gospoda, to vodi, kao posledica, do ponašanja koje promašuje cilj, kao što vidimo u slučaju Rovoama, o kome je rečeno: „Ali on činjaše zlo, jer ne upravi srca svojega da traži Gospoda.“ (2. Dnevnika 12,14) Netraženje Gospoda takođe odražava nedostatak razumevanja: „Gospod pogleda s Neba na sinove čovječije, da vidi ima li koji razuman (koji razume), traži li koji Boga.“ (Psalam 14,2)

Pravna upotreba reči ḏrš uz Jehovu kao subjekat ima smisao zahteva. David Deninger sugeriše da „proroci upozoravaju na dve zloupotrebe: traženje drugih umesto Jehove i prazno traženje Boga“ (Willem A. VanGemeren, ed., New International Dictionary of Old Testament Theology and Exegesis, vol. 1, p. 995).

Ukratko rečeno, čin traženja Gospoda uvek nagoveštava obnavljanje odnosa i zadobijanja istinskog života. Isaija 58,2 pruža dalji uvid u traženje Gospoda: „Premda Me svaki dan traže i radi su znati puteve Moje, kao narod koji tvori pravdu i ne ostavlja suda Boga svojega; ištu od Mene sudove pravedne, žele približiti se Bogu.“

**Vraćanje Gospodu**

Isaija 55 počinje otvorenim pozivom za one koji žele spasenje. On je upućen svima. To je poziv koji unosi korenitu promenu u životu, dok se primalac kreće iz jednog spasonosnog iskustva u drugo. Zašto je takva promena neophodna? Zbog greha.

Knjiga je jasna kad je reč o tome šta greh predstavlja za Boga. Poruka nade upućena Judi u 40. poglavlju Knjige proroka Isaije počinje rečima: „Jer je primio (Jerusalim) iz ruke Gospodnje dvojinom za sve grijehe svoje.“ (Isaija 40,2) Greh se u Knjizi proroka Isaije definiše kao hodanje daleko od puteva Gospodnjih. Označava život suprotan Božjim uputstvima (Isaija 42,24). Drugim rečima, biranje života greha predstavlja odluku da živimo otuđeni od Boga: „Nego bezakonja vaša rastaviše vas s Bogom vašim.“ (Isaija 59,2) Prema tome, greh je ozbiljna prepreka u odnosu između Boga i ljudskog roda.

Isaija 55, naročito 7. stih, ide u istom smeru: „Neka bezbožnik ostavi svoj put  i nepravednik misli svoje.“ Ovde „ostaviti“ znači „odreći se , napustiti“. Dakle, ne obuhvata misao spasavanja ljudskog bića u (ili sa) njegovim/njenim gresima, već od njegovih/njenih greha. Važno je da zapazimo blizak odnos između reči „put“ (u jevrejskoj Bibliji označava „živeti“) i „misli“.

Prvi deo 7. stiha pomaže nam da shvatimo proces kroz koji moramo da prođemo da bi nam Bog darovao obnovljeni život. Način da zaboravimo život greha jeste da se vratimo putu Gospodnjem. Upravo na putu prema Gospodu grešnik ostavlja svoje puteve i postaje, korak po korak, nova osoba, koja na taj način stiče novi život:

A. „I neka se vrati ka Gospodu,

B. i smilovaću se na nj,

A’. i k Bogu našemu,

B’. jer prašta mnogo.“


### TREĆI DEO:  PRIMENA U ŽIVOTU

1. „Slušaj“ i „čuj“ oblici su imperativa koji Biblija često koristi da izrazi Božji savet upućen Njegovom narodu preko svojih glasnika. Na primer, u tekstu 5. Mojsijeva 4,1 čitamo: „A sada, Izrailju, čuj uredbe i zakone, koje vas učim da tvorite, da biste poživjeli i ušli u zemlju koju vam daje Gospod Bog otaca vaših i da biste je naslijedili.“ Kakvo je bilo vaše iskustvo sa slušanjem Božje reči?

2. Razmišljajte o sledećem odlomku u vezi sa Božjom ljubavlju: „Da li možete da poverujete da kada jadni grešnik čezne da se vrati, čezne za oproštenjem grehova, da ga Gospod strogo zadržava da u pokajanju ne padne pred Njegove noge? Odbacite takve misli! Ništa ne može da ozledi vašu dušu tako kao negovanje takvog shvatanja o našem nebeskom Ocu. On mrzi greh, ali voli grešnika i On je u Hristovoj ličnosti dao Sebe, da svi koji žele mogu biti spaseni i imati večno blaženstvo u carstvu slave. Da li je snažniji i nežniji izraz od ovoga koji je On odabrao mogao biti primenjen da izrazi svoju ljubav prema nama? On izjavljuje: ’Može li žena zaboraviti porod svoj da se ne smiluje na čedo utrobe svoje? A da bi ga i zaboravila, Ja neću zaboraviti tebe.’(Isaija 49,15).“ (Elen Vajt, Put Hristu, str. 54. original) Kako ste doživeli stvarnost Božje ljubavi u svom životu?

3. Zamolite razred da govori o svom iskustvu „traženja Gospoda“.