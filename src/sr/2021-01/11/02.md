---
title: Kupovati nešto besplatno? 
date:   07/03/2021
---

`Pročitajte sledeći tekst: „Oj žedni koji ste god, hodite na vodu, i koji nemate novaca, hodite, kupujte i jedite“ (Isaija 55,1). Koju protivrečnost tu zapažate?`

Pretpostavimo da ste uzeli hranu, izašli na ulicu u nekom velikom gradu i oglasili tamošnjim gladnima i beskućnicima: „Hej, vi koji nemate novca, dođite, kupujte i jedite!“ Ali, kako da kupuju ako nemaju novca?

Međutim, ako dodate sledeće reči, kao što je Isaija učinio: „Bez novaca i bez plate“ (Isaija 55,1), smisao postaje jasniji. Isaija poziva ljude da prihvate oproštenje (Isaija 55,7) koje je besplatno. Ipak, reč „kupujte“ naglašava da je ono što Bog nudi ljudima kako bi zadovoljio njihove potrebe veoma vredno. Otuda, primanje nečeg takvog, zahteva nešto za uzvrat (nešto takođe vredno). Bog besplatno nudi oproštenje u okviru obnovljenog zavetnog odnosa s Njegovim narodom, ali ne zato što je to bilo besplatno za Njega – On je to platio po strahovito visokoj ceni, pokrivenoj krvlju Njegovog Sluge. Premda je besplatno, ono je Njega zapanjujuće mnogo koštalo.

`Koja je bila cena našeg spasenja? Videti 1. Petrova 1,18.19.`

`Kako se Isaijin pristup spasenju može uporediti sa novozavetnim pristupom? Efescima 2,8.9.`

Isaija jezgrovito sažima evanđelje u Starom zavetu, ali to je isto evanđelje koje nalazimo i u Novom zavetu. Nije postojalo nikakvo „starozavetno“ spasenje delima, koje je trebalo zameniti „novozavetnim“ spasenjem blagodaću. Još otkad je Bog obećao Izbavitelja Adamu i Evi (1. Mojsijeva 3,15), postojao je samo jedan put spasenja – blagodaću kroz veru (Efescima 2,8). „Dar Božij je životvječni u Hristu Isusu Gospodu našemu“ (Rimljanima 6,23). Od drevnog Gilgameša, koji je činio herojske podvige u uzaludnoj potrazi za večnim životom, do današnjih glumica koje veruju u reinkarnaciju, ljudi su isprobavali sve moguće puteve spasenja, ali bezuspešno. Zato je potrebno da saznaju za Isusa i ono što je On postigao za njih na Krstu.

`Spasenje je besplatno u smislu da nema ničeg što mi možemo učiniti da bismo ga zaradili. Naša dela nikad neće biti dovoljno dobra da bi nas spasla. Pa ipak, spasenje nas, u isto vreme, može koštati svega. Šta to znači? Pogledajte, na primer, tekstove Matej 10,39; Luka 9,23; 14,26; Filibljanima 3,8.`