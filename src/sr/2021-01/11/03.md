---
title: Uzvišene misli i putevi 
date:   08/03/2021
---

`Zašto Bog kaže da su Njegove misli i putevi viši od naših „koliko su nebesa viša od zemlje“(Isaija 55,8.9)? Šta mislite da to znači?`

Nema sumnje da je Bog – koji je stvorio univerzum u kojem čak i najjednostavnije pojave obuhvataju tajne koje naš um ne može da pojmi – u stvari Bog čiji putevi uveliko nadmašuju ono što mi možemo čak i ovlaš da razumemo. To saznanje o Njegovoj beskrajnoj nadmoćnosti trebalo bi, stoga, da nam olakša da ponizno primimo Njegovu pomoć. (Videti Isaija 57,15.)

`Pročitajte tekst Isaija 55,6-9. U kom kontekstu Gospod govori o tome koliko su Njegove misli i Njegovi putevi viši od svega što mi možemo da zamislimo? Šta je to, po Njegovim rečima, što je nama tako teško da razumemo?`

Od svih velikih tajni univerzuma, nema sumnje da je plan spasenja najveća tajna koju jedva uspevamo donekle da shvatimo. (Videti Efescima 6,19.) Da bi Stvoritelj univerzuma pristao da se pogne i zaodene ljudskom prirodom, da živi životom patnje i napornog rada, samo da bi umro umesto nas kao žrtva za greh, a sve to da bi mogao da nam oprosti i pokaže svoju milost – to je istina koja će oduševljavati srca Božjih stvorenih bića kroz sve vekove večnosti.

„Tema otkupljenja je tajna u koju bi i anđeli želeli da zavire; ona će biti nauk i pesma otkupljenih u svim beskrajnim vekovima večnosti. Pa zar onda već danas nije dostojna pažljivog proučavanja i razmišljanja?...

Ova tema je neiscrpna. Proučavanje Hristovog utelovljenja, Njegove žrtve pomirenja i posredničkog delovanja zaokupljaće um marljivog učenika koliko god vreme bude trajalo; i gledajući u Nebo sa svojim nebrojenim godinama, on će uzviknuti: ’Velika je tajna pobožnosti!’“ – Elen G. Vajt, Moj život danas, str. 360 (original).

`Osvrnite se na loše stvari koje ste učinili: na ljude koje ste povredili, na neljubazne reči koje ste izgovorili, na to koliko ste razočarali druge, a sebe same da i ne govorimo. A ipak, sve to vam, Isusovim posredstvom, može biti oprošteno, i možete stajati, upravo sada, savršeni i pravedni u Božjim očima. Ako to nije tajna, onda šta je?`