---
title: Vreme za nas 
date:   11/03/2021
---

`Zašto prorok govori o Suboti u tekstu Isaija 58,13.14? Kakve veze to ima sa kontekstom Dana pomirenja koji vidimo u prethodnim stihovima?`

Godišnji Dan pomirenja bio je ceremonijalna subota. Ona je bila poput sedmične Subote u smislu da je svaka vrsta posla bila zabranjena (3. Mojsijeva 23,27-32). Prema tome, kao što su rani adventisti uočili, pravilo da period odmora na Dan pomirenja traje od večeri do večeri (3. Mojsijeva 23,32) otkriva nam da to isto mora da važi i za sedmičnu Subotu. Isto tako se i poruka stihova Isaija 58,13.14, mada se prvenstveno odnosi na ceremonijalnu subotu na Dan pomirenja, može primeniti i na sedmičnu Subotu.

`Pročitajte tekst Isaija 58,13. Kakva bi Subota trebalo da bude? Kako možemo postići da naše subotno iskustvo podseća na to koje je tu opisano? Takođe, kad pomislite na to šta Subota zapravo predstavlja, zašto je važno da ona bude baš takva kao što je opisana u tom tekstu?`

Tekst Isaija 58 obrađuje tri glavne teme: samoodricanje, dobročinstvo i Subotu.

Kakva povezanost postoji između njih?

Prvo, sve tri podrazumevaju usredsređenost na Boga, Njegove prioritete i priznanje naše zavisnosti od Njega. Drugo, primenjujući to troje, ljudi teže svetosti oponašajući Boga (videti 3. Mojsijeva 19,2), koji je, u Hristovom obličju, ponizio sebe (Filibljanima 2,8), pokazao samopožrtvovanu ljubav(Jovan 3,16), i počinuo od svog posla u Subotu na kraju sedmice Stvaranja (1. Mojsijeva 2,2.3; 2. Mojsijeva 20,11).

`Pogledajte još neke povezanosti između tema kojima se bavi 58. poglavlje Knjige proroka Isaije – samoodricanja, brige o drugima i Subote: sloboda od napornog rada tokom sedmice, koju omogućuje Subota, dobra je za ljude, jer im dopušta da se osveže (2. Mojsijeva 23,12; Marko 2,27); Isus je pokazao da je prikladno činiti dobra dela subotom (Marko 3,1-5; Jovan 5,1-17); pravo svetkovanje Subote donosi radost (Isaija 58,14), isto kao i pomaganje drugima (Isaija 58,10.11). Šta bi moralo da se promeni u vašem životu da biste i sami iskusili te blagoslove?`