---
title: Pravi i lažni post 
date:   09/03/2021
---

`Na šta se odnosi „post“ u tekstu Isaija 58,3?`

To mora da je bio post na Dan pomirenja, jedini post koji je Bog zapovedio (3. Mojsijeva 16,29.31; 3. Mojsijeva 23,27-32). To je potvrđeno u tekstu Isaija 58,3 paralelnim izrazom „mučismo se i ponizismo“, koji prati terminologiju 3. Mojsijeve. Poniženje/mučenje sebe odnosi se na različite oblike samoodricanja, uključujući i post (uporediti sa tekstovima: Psalmi 35,13; Danilo 10,2.3.12).

Kontekst Dana pomirenja objašnjava Božju zapovest: „Podigni glas svoj kao truba“ (Isaija 58,1). Ta vrsta trube od ovnujskog roga, pod nazivom šofar, oglašavala se kao podsetnik deset dana pre Dana pomirenja (3. Mojsijeva 23,24). Štaviše, svake pedesete godine, na Dan pomirenja najavljivan je početak jubilarne – oprosne godine (3. Mojsijeva 25,9.10; uporediti sa tekstom Isaija 27,13).

`Pročitajte tekst Isaija 58,3-7. Na šta se Gospod žali? Šta nije bilo u redu s njihovim „postom“?`

Čini se da su ljudi očekivali da im Gospod čestita zbog njihove „pobožnosti“. Naravno, oni su to sve naopako shvatili. Samoodricanje na Dan pomirenja trebalo je da izrazi njihovu zahvalnost i odanost Bogu na dan kad je prvosveštenik izlazio pred Njega da očisti Svetinju, a samim tim da očisti i njih od greha koji su im već bili oprošteni (3. Mojsijeva 16; uporediti sa 4. poglavljem). Njihova dela trebalo je da budu učinjena u znak zahvalnosti Bogu koji ih je spasao na dan suda, a ne da bi stekli Božje odobravanje zbog svoje „pobožnosti“ i „posvećenja“. Uostalom, gresi naroda bili su to što je uprljalo Božju Svetinju. Ona je morala da bude očišćena krvlju koja je prolivena zbog onog što su oni učinili.

`Jedna od ključnih pouka koje proizlaze iz tih tekstova ukazuje na razliku između toga da li smo samo religiozni ili smo zaista Hristovi sledbenici. U čemu se ogleda ta razlika? Kako se mi, kao pojedinci, suočavamo sa istom opasnošću koja je ovde prikazana, a to je da verujemo da naši verski rituali u izvesnom smislu pokazuju kako mi sledimo Gospoda na način na koji On to traži od nas?`