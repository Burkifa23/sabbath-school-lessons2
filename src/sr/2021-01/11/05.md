---
title: Post kao borba sa sobom 
date:   10/03/2021
---

Deset dana nakon što je zvuk trube podsetio pripadnike Božjeg naroda da Gospod treba da bude proglašen za njihovog Cara na sam Dan pomirenja, kad je njihova poniznost kroz samoodricanje trebalo da potvrdi odanost Njemu kao Caru, prorok podiže svoj glas poput trube da bi objavio da su oni, zapravo, u pobuni protiv Njega (Isaija 58,1).

`Pročitajte tekst Isaija 58,6-12. Koja dela Bog smatra delima istinskog samoodricanja? Uostalom, šta je teže: preskočiti nekoliko obroka, ili uložiti vlastito vreme i novac da biste nahranili beskućnike u svom gradu? Koje načelo treba da se vidi iza tih postupaka? U kom smislu se istinska religija sastoji od takvih dela?`

Svako može da bude religiozan. Svako može da obavlja verske obrede, čak i one ispravne, po svim propisima. Ali to nije jedino što Gospod želi. Pogledajte Isusov život. Koliko god da je On bio odan verskim obredima svog vremena, pisci Evanđelja su mnogo veći akcenat stavljali na Njegova dela milosrđa, isceljenja, na to što je hranio gladne i opraštao onima koji su imali potrebu za tim, nego na Njegovu odanost ritualima.

Gospod traži crkvu, ljude, koji će svetu propovedati istinu. Ali šta će pre privući ljude istini kakva je u Isusu – strogo pridržavanje zakona zdrave ishrane ili spremnost da se pomogne gladnima? Strogo poštovanje subotnog odmora ili spremnost da se potroši vreme i energijada bi se pomoglo onima kojima je to potrebno?

`Pročitajte tekstove Matej 25,40 i Jakov 1,27. Šta nam oni govore?`

Pogledajte blagoslove navedene u 58. poglavlju Knjige proroka Isaije, za koje Bog kaže da će doći na ljude koji nastoje da služe onima koji imaju manje sreće od njih. Šta nam, po vašem mišljenju, Gospod tu govori? Da li su to obećanja o nekoj natprirodnoj intervenciji do koje će doći u našem životu ako budemo sve to činili? Ili nam možda On govori o blagoslovima koje po prirodi stvari primamo dajući sebe drugima, umesto da budemo sebični, pohlepni i zaokupljeni sobom? Objasnite svoj odgovor.