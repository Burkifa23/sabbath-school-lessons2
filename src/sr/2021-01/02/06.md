---
title: Zastrašujući poziv 
date:   07/01/2021
---

Zašto je Bog, kad ga je ponovo pozvao u službu, dao Isaiji tako neobičnu poruku da odnese Njegovom narodu (Isaija 6,9.10)?

Da ne bismo pomislili da je Isaija nešto pogrešno čuo, ili da je ta poruka bila nevažna, Isus citira upravo taj tekst da bi objasnio zašto poučava narod u pričama (Matej 13,13-15).

Bog ne želi da iko pogine (2. Petrova 3,9), što objašnjava zašto je poslao Isaiju narodu Jude, a Isusa svetu. Božja želja nije da uništi već da zauvek spase. Ali dok neki ljudi odgovaraju pozitivno na Njegove pozive, drugi postaju čvršći u svom otporu. I pored toga, Bog nastavlja da ih poziva da bi im pružio sve više i više prilika da se pokaju. Da, što se više opiru, postaju sve tvrdokorniji. Dakle, u tom smislu, ono što Bog radi za njih ima kao posledicu otvrdnuće njihovog srca, mada bi On više voleo kad bi ih ti postupci smekšali. Božja ljubav prema nama se ne menja. Upravo naš odgovor na Njegovu ljubav predstavlja onu presudnu promenljivu veličinu.

Uloga propovednika, kao što su Mojsije, Isaija, Jeremija, Jezekilj, pa čak i Hristos, jeste da nastave da pozivaju, čak i ako narod odbacuje poruku. Bog je kazao Jezekilju: „I poslušali ili ne poslušali, jer su dom odmetnički, neka znaju da je prorok bio među njima“ (Jezekilj 2,5). Božja uloga i uloga Njegovih slugu je da narodu pruže poštenu mogućnost izbora, tako što će dobiti odgovarajuće upozorenje (uporediti sa Jezekilj 3,16-21), čak i ako na kraju izaberu uništenje i progonstvo (Isaija 6,11-13).

`Imajući to na umu, kako razumemo Božju ulogu u otvrdnuću faraonovog srca?`

U tekstu 2. Mojsijeva 4,21 Bog kaže: „Ja ću učiniti da mu otvrdne srce.“ To je prva od devet prilika u kojima On kaže da će otvrdnuti faraonovo srce. Ali bilo je još devet prilika u kojima je faraonovo srce samo otvrdnulo (na primer, pogledajte 2. Mojsijeva 8,15.32; 2. Mojsijeva 9,34).

Jasno je da je faraon posedovao neku vrstu slobodne volje, jer u protivnom njegovo srce ne bi moglo samo da otvrdne. Međutim, činjenica da je Bog takođe otvrdnuo faraonovo srce nagoveštava da je Bog pokrenuo okolnosti na koje je faraon reagovao kad je donosio svoje odluke – odluke da odbaci znake koje mu je Bog davao. Da je faraon bio otvoren za te znake, njegovo srce bi smekšalo, a ne otvrnulo zbog njih.

`U vašem ličnom iskustvu sa Gospodom, da li ste ikad osetili da vam je srce otvrdnulo prema Svetom Duhu? Razmislite šta je dovelo do toga. Ako vam ta pomisao tada nije izgledala zastrašujuće (uostalom, to je deo onoga što znači imati tvrdo srce), kako sad gledate na to? Koji je način izbavljenja? Videti 1. Korinćanima 10,13.`