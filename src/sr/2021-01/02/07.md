---
title:  Za dalje proučavanje
date:   08/01/2021
---

„Bezakonje je u svim društvenim slojevima toliko zavladalo da su oni malobrojni, koji su ostali verni Bogu, često bili u iskušenju da odustanu i da se predaju obeshrabrenju i očajanju. Izgledalo je da se Božja namera sa Izrailjem neće ostvariti i da će buntovni narod doživeti sudbinu sličnu sudbini Sodoma i Gomora.

Nije ništa neobično što se Isaija, suočen s takvim okolnostima i pozvan poslednjih godina Ozijine vladavine da odnese Judi Božju poruku opomene i ukora, ustručavao da prihvati tu odgovornost. Dobro je znao da će naići na tvrdoglavi otpor. Kad je uvideo svoju nesposobnost da se suoči sa situacijom i pomislio na tvrdovratost i neverstvo naroda kojem je trebalo da služi, njegov zadatak mu se učinio beznadežnim. Da li je trebalo u očajanju da se odrekne svoje misije i ostavi Judu da se nesmetano odaje idolopoklonstvu? Da li je trebalo da prepusti bogovima Ninevije da upravljaju zemljom uprkos Bogu nebeskome?“ – Elen G. Vajt, Istorija proroka i careva, str. 306, 307 (original).

**Za razgovor:**

`1.	Ako bi vam neki skeptik ili ateista postavio pitanje: „Kako možete pokazati da vaš Bog drži sve pod kontrolom?“, šta biste mu odgovorili?`

`2.	Ako Bog drži sve pod kontrolom, zašto nedužni ljudi pate? Da li tekst Isaija 1,19.20 podrazumeva da u sadašnjem životu samo dobre stvari treba da se dešavaju Božjem vernom narodu, a samo loše onima koji su u pobuni? Uporedite to sa tekstovima: Jov 1; 2; Psalmi 37; Psalmi 73. Možemo li pomiriti svoje razumevanje Božjeg karaktera sa zlom koje se dešava ljudima? Da li je potrebno da to činimo?`

`3.	Zašto u 6. poglavlju Knjige proroka Isaije ima tako puno pojedinosti povezanih sa Danom pomirenja? Uzmite u obzir činjenicu da je na taj, godišnji dan suda Bog čistio svoj narod, tako što je uklanjao greh od onih koji su Mu bili verni (3. Mojsijeva 16,30) i isključivao one koji su bili neverni (3. Mojsijeva 23,29.30).`

**Zaključak:** U nesigurno vreme, kad je slabost ljudskog vođstva bila bolno vidljiva, Isaiji je data veličanstvena vizija vrhunskog Vođe univerzuma. Prestrašen svojom nepodesnošću, ali pročišćen i osnažen milošću, Isaija je bio spreman da pođe kao Božji ambasador u neprijateljski svet.