---
title: „Svet, svet, svet“ 
date:   04/01/2021
---

Zapazite šta se dešavalo u prva četiri stiha šestog poglavlja Knjige proroka Isaije. Car umire u trenutku velikih političkih nemira (Asirci su u ratnom pohodu). To je moglo biti zastrašujuće vreme za Isaiju da nije bio siguran ko drži sve pod kontrolom.

I šta se onda dogodilo? Dok je bio u viziji, posmatrao je blistavu slavu Božju nad Njegovim prestolom, slušao naizmenično pevanje sjajnih serafima („onih što gore“) koji su klicali: „Svet, svet, svet“, osećao seizmičko podrhtavanje tla pod sobom i provirivao kroz vrtloge dima koji je ispunjavao hram. To mora da je bilo veličanstveno iskustvo za proroka. Isaija je sada zasigurno znao ko ima kontrolu, uprkos spoljašnjim dešavanjima.

`Gde je Gospod u toj viziji? (Videti Isaija 6,1.) Zašto se Gospod pojavio pred Isaijom baš tu, a ne negde drugde? Videti 2. Mojsijeva 25,8; 2. Mojsijeva 40,34-38.`

Jezekilj, Danilo i Jovan nalazili su se u izgnanstvu kad su primili svoje vizije (Jezekilj 1; Danilo 7,9.10; Otkrivenje 4,5). Kao i proroku Isaiji, bila im je potrebna posebna uteha i ohrabrenje u saznanju da je Bog još uvek nadležan, iako se njihov svet raspadao. (Danilo i Jezekilj bili su zarobljenici paganskih naroda koji su razorili njihovu zemlju, dok je Jovan bio prognan na pusto ostrvo od strane neprijateljskepolitičke sile.) Bez sumnje, te vizije su im pomogle da dobiju ono što im je bilo potrebno da bi ostali verni čak i u kriznim situacijama.

„Dok je Isaija posmatrao ovo otkrivenje slave i veličanstva svoga Gospoda, bio je preplavljen osećajem Božje svetosti i neporočnosti. Kakve li oštre suprotnosti između neuporedivog savršenstva njegovog Stvoritelja i grešnog ponašanja onih koji su, zajedno s njim, tako dugo bili ubrajani u izabrani narod Izrailja i Jude!“ – Elen G. Vajt, Istorija proroka i careva, str. 307 (original).

Božja transcendentna svetost, naglašena u Isaijinoj viziji, predstavlja osnovni aspekt njegove poruke. Bog je sveti Bog, i On zahteva svetost od svog naroda, svetost koju će im On dati ako se pokaju, ako se vrate sa svojih zlih puteva i potčine Njemu u veri i poslušnosti.

`Svi smo se nalazili u nekim obeshrabrujućim sitacijama, kada se, spolja gledano, činilo da je sve izgubljeno. Pa čak ako tada i niste dobili viziju „slave Gospodnje“ kao Isaija, prisetite se na koje je sve načine Gospod uspevao da održi vas i vašu veru tokom tih kriza. Šta ste naučili na osnovu tih iskustava, što biste mogli da podelite sa drugima?`