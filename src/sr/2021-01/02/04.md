---
title: Nova ličnost 
date:   05/01/2021
---

U svetilištu/hramu samo je prvosveštenik mogao da stupi u Božje prisustvo, i to u Svetinji nad svetinjama na Dan pomirenja, i pod zaštitnom dimnom zavesom koju je stvarao tamjan („kad“) – inače bi umro (3. Mojsijeva 16,2.12.13). Međutim, Isaija je video Gospoda iako nije bio prvosveštenik i nije palio tamjan! Hram se ispunio dimom (Isaija 6,4), podsećajući nas na oblak u kom se Božja slava pojavljivala na Dan pomirenja (3. Mojsijeva 16,2). Savladan strahopoštovanjem i pomišljajući da mu je došao kraj (uporedite sa tekstovima: 2. Mojsijeva 33,20; Sudije 6,22.23), Isaija je povikao priznajući svoje grehe i grehe svog naroda (Isaija 6,5), što podseća na ispovedanje greha prvosveštenika na Dan pomirenja (3. Mojsijeva 16,21).

„Stojeći kao da se nalazi u punoj svetlosti Božanske prisutnosti u Svetinji nad svetinjama, on je shvatio da će, ukoliko bude prepušten svojoj nesavršenosti i nemoći, biti potpuno nesposoban da obavi misiju na koju je pozvan.“ – Elen G. Vajt, Istorija proroka i careva, str. 308 (original).

`Zašto je serafim uzeo živo, goruće ugljevlje sa oltara da bi očistio Isaijine usne? Isaija 6,6.7.`

Serafim je objasnio da su doticanjem prorokovih usana njegova krivica i greh uklonjeni (Isaija 6,7). Greh nije konkretno naveden, ali on ne mora biti ograničen na govor, jer usne ne označavaju samo reči, već i celu osobu koja ih izgovara. Pošto je primio moralno očišćenje, Isaija je sada bio u stanju da prinese čistu hvalu Bogu.

Vatra je sredstvo pročišćenja, jer ona spaljuje svu nečistotu (videti 4. Mojsijeva 31,23). Ali serafim je upotrebio ugljevlje iz posebnog, svetog ognja sa oltara, koji je Bog lično zapalio i koji tu nastavlja večno da gori (3. Mojsijeva 6,12). Dakle, serafim je učinio Isaiju svetim, isto kao i čistim. Postoji još nešto. Prilikom bogosluženja u svetilištu, ili hramu, glavni razlog za uzimanje ugljevlja sa oltara bio je da se zapali tamjan. Uporedite to sa tekstom 3. Mojsijeva 16,12.13, gde je prvosveštenik trebalo da uzme kadionicu punu ugljevlja sa oltara i upotrebi je da bi zapalio tamjan. Ali u tekstu Isaija 6, serafim stavlja ugljen na Isaiju umesto na tamjan. Dok je Ozija želeo da prinese tamjan, Isaija je postao kao tamjan! Baš kao što sveti oganj pali tamjan da bi ispunio Božji dom svetim mirisom, tako je zapalio i proroka da bi širio svetu poruku. Nije slučajno to što u sledećim stihovima šestog poglavlja (Isaija 6,8 i dalje) Bog šalje Isaiju svom narodu.

`S molitvom čitajte Isaijin odgovor (Isaija 6,5) na njegovu viziju Boga. Kako u tome vidimo izraz osnovnog problema – da u svemiru stvorenom od strane Boga koji je ’svet, svet, svet’ postoje grešni ljudi? (Isaija 6,3). Zašto je Hristos na krstu bio jedino moguće rešenje za taj problem? Šta se to dogodilo na Krstu, čime je taj problem rešen?`