---
title:  Car je mrtav. Živeo car!
date:   03/01/2021
---

`U tekstu Isaija 6,1 govori se o smrti cara Ozije. Pročitajte poglavlje 2. Dnevnika 26, a zatim odgovorite na pitanje: Šta je značila smrt cara Ozije?`

Smrt tog cara može se posmatrati iz različitih uglova.

1. Premda je Ozijina vladavina bila duga i uspešna, „kad osili, ponese se srce njegovo, te se pokvari,... jer uđe u crkvu Gospodnju da kadi na oltaru kadionom“ (2. Dnevnika 26,16). Kad su ga sveštenici s pravom zaustavili, jer nije bio potomak Aronove svešteničke porodice, pa samim tim ni ovlašćen da to čini (2. Dnevnika 26,18), car se razgnevio. Istog trenutka kad je car odbacio ukor, Gospod ga je udario gubom, koju je imao „do smrti svoje, i sjeđaše u odvojenom domu gubav, jer bi odlučen od doma Gospodnjega“ (2. Dnevnika 26,21). Kako je ironično to što je Isaija dobio viziju o čistom, besmrtnom, božanskom Caru u Njegovom domu/hramu iste godine kad je nečisti ovozemaljski car umro!

2. Postoji oštar kontrast između Ozije i Isaije. Ozija je drsko posegnuo za svetošću, iz pogrešnih razloga (ponos), i zauzvrat je postao ritualno nečist, lišen svetosti. Isaija je, s druge strane, dopustio da ga Božja svetostdosegne. Ponizno je priznao svoju slabost i čeznuo za moralnom čistotom, koju je i primio (Isaija 6,5-7). Kao ubirač poreza u Isusovoj paraboli, otišao je opravdan: „Jer svaki koji se sam podiže poniziće se; a koji se sam ponižuje podignuće se“ (Luka 18,14).

3. Postoji zapanjujuća sličnost između Ozijinog gubavog tela i moralnog stanja naroda: „...Nema ničega zdrava, nego uboj i modrice i rane gnojave“ (Isaija 1,6).

4. Ozijina smrt oko 740. godine stare ere označava početak velike krize vođstva u Božjem narodu. Smrt bilo kog apsolutističkog vladara čini njegovu zemlju ranjivom tokom prenosa vlasti. Ali Judeja je bila u posebnoj opasnosti, jer se Telgat-Felnasar III popeo na presto u Asiriji nekoliko godina ranije, 745. godine stare ere, i odmah krenuo u ratne pohode koji su njegov narod učinili nepobedivom supersilom koja je ugrožavala nezavisnost svih naroda na Bliskom istoku. U to vreme krize, Bog je ohrabrio Isaiju pokazujući mu da On još uvek drži sve pod kontrolom.

`Pažljivo pročitajte tekst 2. Dnevnika 26,16. Na koji način se svako od nas suočava s tom opasnošću iz istih razloga? Kako nas razmišljanje o Krstu može zaštititi od te zamke?`