---
title:  Pouka za učitelje
date:   08/01/2021
---

### PRVI DEO:  OPŠTI PREGLED

Središte proučavanja ove sedmice jeste 6. poglavlje Knjige proroka Isaije, naročito prva tri stiha. U prvom stihu se spominje da Isaija ima viđenje u kome vidi „Gospoda gdje sjedi na prijestolu“ i da se viđenje javlja „godine koje umrije car Ozija“. Dakle, viđenje datira iz otprilike 740, 739. godine pre Hrista. Zašto prorok spominje carevu smrt? Da li je to jednostavna istorijska napomena? Isaija, ukazujući na čuvenog vladara, želi da uporedi ljudskog cara sa veličanstvenim i slavnim Carem univerzuma. Između ostalih odlika, svetost je jedna od glavnih osobina suverenog Vladara. Ova lekcija podeljena je na tri odeljka: 1) ljudski sjaj, 2) vrhovni Car i 3) naš sveti i slavni Gospod.

### DRUGI DEO:  KOMENTAR

Neki proučavaoci sugerisali su da Isaijino viđenje u 6. poglavlju služi kao spona između prethodnih poglavlja (1-5) i ostatka knjige. Na primer, Edvard Jang (Edward J. Young) podržava ideju da prorok u prvih pet poglavlja predstavlja srž svoje poruke, a da zatim kazuje o svom proročkom pozivu. (Edward J. Young, The Book of Isaiah: The English Text, With Introduction, Exposition, and Notes [Grand Rapids, MI: Eerdmans Publishing Company, 1985], vol. 1, p. 233)

Druga knjiga Dnevnika daje nam prikaz vladavine cara čija se smrt spominje u 6. poglavlju Knjige proroka Isaije. Druga Dnevnika 26 otvoreno naglašava Ozijinu slavnu vladavinu u toku pedesetdvogodišnjeg carovanja nad Judom (2. Dnevnika 26,3). Među drugim značajnim postignućima, careva biografija obuhvata: osobine vojnog stratega i kasnije proširenje teritorije (2. Dnevnika 26,6.7), formiranje dobro opremljene vojske (2. Dnevnika 26,11-14), izum vojne tehnologije (2. Dnevnika 26,15), materijalni prosperitet na svojoj teritoriji (2. Dnevnika 26,9.10) i njegovu veličanstvenu slavu (2. Dnevnika 26,15). Međutim, isti izveštaj dodaje sumoran, koban detalj o monarhovom životu: „Ali kad osili, ponese se srce njegovo, te se pokvari, i sagriješi Gospodu Bogu svojemu, jer uđe u crkvu Gospodnju da kadi na oltaru kadionom.“ (2. Dnevnika 26,16) Sveštenici se očigledno suprotstavljaju carevoj nameri. Upozoravaju ga da nije njegov zadatak da kadi. Takođe mu govore: „Iziđi iz Svetinje, jer si zgriješio, i neće ti biti na čast pred Gospodom Bogom.“ (2. Dnevnika 26,18) (New American Standard Bible prevodi jevrejski izraz kābôd kao „čast“. Uobičajen prevod glasi „slava“). Prema tome, umesto slave (kābôd), car će dobiti gubu (ṣāra’at) do svoje smrti.

Komentar Elen Vajt glasi: „Oziju je ispunio gnev, neko se usudio da njega, cara, tako prekori. Međutim, nije mu bilo dozvoljeno da pored zajedničkog protesta uglednih ljudi obesveti Svetilište. Dok je još stajao na mestu, buntovan i gnevan, iznenada ga je stigla božasnka kazna. Guba mu se pojavila na čelu. Osramoćen, pobegao je i nikada više nije ušao u prostorije Hrama. Sve do svoje smrti, nekoliko godina kasnije, Ozija je ostao gubav – živi primer nerazumnosti zanemarivanja jasnog ’tako reče Gospod’. Ni njegov istaknuti položaj ni duge godine službe nisu mu mogle poslužiti kao izgovor za greh uobraženosti kojim je pokvario završne godine svoje vladavine i izazvao nebo da ga kazni.“ (Elen Vajt, Istorija proroka i careva, str. 304. original)

Prema tome, spomenuti Ozijinu smrt u 6. poglavlju, kao što Isaija čini, znači podsetiti se uspešnog i slavnog cara, koga su možda nadmašila samo dva poslednja cara ujedinjenog carstva. Međutim, Ozijina slava se završava gubom i samim tim i smrću. Sada drugi car sedi na prestolu koji je nekada bio presto njegove slave.

**Vrhovni car**

Suprotno iskustvu čuvenog (ali neslavnog) cara Ozije, prorok izražava Gospodnju slavu u tekstu Isaija 6,1: „Vidjeh Gospoda gdje sjedi na prijestolu.“ Vredno je zapaziti da sve reči koje slede iza subjekta, „Gospod“, ukazuju na uzvišeni položaj Jehove (YHWH), cara univerzuma.

Isaija ovde koristi izraz „Gospod“ (’ădōnāy), dajući jasno do znanja da upućuje na vrhovnog Vladara. Ova pojedinost pomaže da se pojača kontrast između Gospoda i zemaljskog vladara Jude. Gospod (i dalje) sedi na svom prestolu; drugim rečima, On ostaje utvrđen na svom prestolu. Drugi carevi prolaze i proći će, ali vlast cara univerzuma „je vječna, koja neće proći“ (Danilo 7,14). Autor naglašava da Gospod sedi dok Mu „skut ispunjavaše crkvu“ (Isaija 6,1), što znači da prisustvo Gospodnje prožima crkvu. Pored toga, nebeska bića Mu se klanjaju. Sličnu sliku možemo videti u Otkrivenju 4,8: „I svaka od četiri životinje imaše po šest krila naokolo, i unutra puna očiju, i mira nemaju dan i noć govoreći: Svet, svet, svet Gospod Bog Svedržitelj.“

**Naš sveti i slavni Gospod**

Isaija 6,3 beleži da serafimi „vikahu jedan drugome govoreći: Svet, svet, svet je Gospod nad vojskama.“ Čini se da je svetost izraz koji nebeska bića vole da koriste kada ukazuju na Gospoda. Šta Božja svetost podrazumeva?

Za pojedine proučavaoce, Jehovina svetost označava skrivenu suštinu Njegovog bića, Njegovu apsolutnu transcendentnost, božansko savršenstvo koje Ga odvaja od Njegovih dela stvaranja: razliku i u suštini i u karakteru – i Njegovo moralno veličanstvo.

Sa druge strane, neki misle da se, u ovom slučaju, svetost odnosi na Jehovinu ekskluzivnost za Izrailj (Teófilo Correa, La Gloria del Senor en Isaias [Entre Rios, Argentina: Universidad Adventista del Plata, 2017], p. 123). Iako je element razlike, ili razdvajanja, Božje svetosti odlika koja se ne može poreći, neko može tvrditi da reč u jevrejskom izražava više od same razlike.

U ovom slučaju, imamo svedočanstvo drevnih jezika. Ekvivalentni izraz za jevrejsku reč qāḏôš  (svet) na akadijskom jeziku je qādašu, što znači „biti čist, sijati“, između ostalih značenja (Jeremy Black, Andrew George and Nicolas Postgate, eds., „qadāšu(m)“, A Concise Dictionary of Akkadian [Wiesbaden: Harrassowitz Verlag, 2000], p. 282). U svetlu ovog uvida iz naročitog biblijskog svedočanstva, može se izvesti zaključak o elementu neuporedivosti zbog suštine Božje prirode. Prema tome, jevrejski izraz qāḏôš, u ovom slučaju, može da se odnosi na čistotu, savršenstvo i skrivenu Jehovinu slavu. Drugim rečima, svetost je suština Božjeg bića; ali ta suština nije potpuno skrivena jer je otkrivena, delimično, u Njegovoj slavi koja ispunjava celu Zemlju. Reč qāḏôš je paralelna reči ḵāḇôḏ. Dok prva predstavlja suštinu Božjeg bića, druga je njegova manifestacija. Možemo isto tako zaključiti da kao što Njegovo prisustvo ispunjava hram, tako Njegova slava ispunjava Zemlju. Takav je uticaj Gospodnje svetosti zbog koje Isaija kaže za sebe: „Pogiboh“, zato što je, prema njegovim rečima, on nečist. Kontrast je jasan između njega (nečistog) i čistog (svetog) Boga.

### TREĆI DEO: PRIMENA U ŽIVOTU

**Za razmišljanje:** Slava i sjaj privlače mnoge ljude. Car Ozija je savršeni primer nekoga ko želi i jedno i drugo. Njegov ulazak u Hram može se posmatrati kao drsko delo, ali njegovi postupci se suprote Božjoj otkrivenoj volji. Njegovo ponašanje predstavlja uvredu Bogu i hulu na Njegovu svetu službu. Elen Vajt navodi da „greh koji je tako razorno delovao na Oziju bio je greh uobraženosti. Kršeći jasnu Gospodnju naredbu da niko osim Aronovih potomaka ne može da obavlja svešteničku službu, car je ušao u Svetilište ’da kadi na oltaru kadionome’.“ (Istorija proroka i careva, str. 304. original)

1. Ako ste na mestu vođe u crkvi, razmislite o tome šta sve vaša uloga vođe obuhvata. Koliko verno obavljate svete stvari Gospodnje?

2. Carevi u Isajino vreme ne hodaju uvek u svetlosti Gospodnjoj. Isaija 1,23 opisuje izrailjske vladare na sledeći način: „Knezovi su tvoji odmetnici.“ Ne zaboravite, ljudska bića će, pre ili kasnije, umreti i nestati. Gospod koji vlada zauvek sedi na svom prestolu i upravlja. Šta znači da je Bog vrhovni vladar? Zašto treba da imamo poverenje u Njegovu vlast?

3. Na početku svoje proročke službe Isaija prima viđenje o Gospodnjoj svetosti. Slično iskustvo događa se Mojsiju kada dobija poziv da ide na Horiv (2. Mojsijeva 3,5.6). Zašto svetost nije samo važna odlika Gospodnje suštine, već i pečat Njegovog dela i obeležje Njegovih glasnika?