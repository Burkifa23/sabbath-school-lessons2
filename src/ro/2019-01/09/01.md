---
title:  Semnul lui Dumnezeu şi semnul fiarei
date:  23/02/2019
---

> <p>Textul de memorat</p>
> „Şi balaurul, mâniat pe femeie, s-a dus să facă război cu rămăşiţa seminţei ei, care păzesc poruncile lui Dumnezeu şi ţin mărturia lui Isus Hristos.” (Apocalipsa 12:17)

Apocalipsa 12 se încheie cu imaginea în care Satana se pregăteşte mânios să facă război cu poporul credincios al lui Hristos. Capitolul 13 îl înfăţişează făcând pregătiri pentru bătălia finală, cu ajutorul a doi aliaţi, reprezentaţi ca două animale fioroase. Ca antiteză a Trinităţii divine (vezi Apocalipsa 1:4-6), aceste trei puteri formează o triadă nesfântă care se opune lucrării lui Dumnezeu de mântuire şi încearcă să câştige loialitatea locuitorilor pământului.

De aici înainte vom discuta în principal, dar nu exclusiv, despre profeţiile care urmează să se împlinească. Prin ele, Dumnezeu ne dezvăluie ce se va întâmpla în timpul sfârşitului, ca să nu fim luaţi prin surprindere.

Totuşi profeţiile acestea nu ne spun când şi exact cum se vor derula evenimentele. Să avem deci grijă să nu facem speculaţii. Şi să nu uităm că profeţiile din Apocalipsa au două scopuri practice: să ne înveţe cum să trăim astăzi şi cum să ne pregătim pentru viitor.