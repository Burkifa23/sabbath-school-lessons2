---
title:  Evanghelia veşnică
date:  02/03/2019
---

> <p>Textul de memorat</p>
> „Aici este răbdarea sfinţilor, care păzesc poruncile lui Dumnezeu şi credinţa lui Isus.” (Apocalipsa 14:12)

Apocalipsa ne arată că înşelăciunea lui Satana din timpul sfârşitului va fi atât de eficientă, încât cei mai mulţi vor alege să i se închine fiarei şi să primească semnul ei. Dar Apocalipsa 14:1-5 ne spune că Dumnezeu va avea totuşi o rămăşiţă de credincioşi, un grup de oameni care vor rămâne de partea Sa.

În cele din urmă, oamenii vor ajunge în situaţia de a alege nu dacă să se închine sau să nu se închine (în definitiv, toţi ne închinăm la ceva sau la cineva), ci cui să se închine. Cei ce se închină fiarei vor primi semnul ei pe frunte sau pe mâna dreaptă, ca simbol al deciziei lor de a servi acestui sistem apostat cu mintea şi prin acţiunile lor.

Între timp, lumea va asista la o proclamare a Evangheliei de o mare amploare, cum nu s-a mai văzut din Ziua Cincizecimii. Dumnezeu le va transmite oamenilor răzvrătiţi nişte avertizări înainte ca judecăţile Sale să cadă asupra lor. Satana îşi desfăşoară activitatea la nivel global, dar şi proclamarea Evangheliei se va face la nivel mondial. Dumnezeu vrea ca niciunul să nu piară, ci toţi să fie mântuiţi; Hristos a murit pentru toţi oamenii. Întrebarea este cine va accepta jertfa Sa şi cine o va refuza.