---
title:  Un cer nou şi un pământ nou
date:  27/03/2019
---

După eradicarea păcatului, pământul va fi transformat în casa celor răscumpăraţi. Cum va arăta el?

În Apocalipsa 21:1, Ioan vede „un cer nou şi un pământ nou”. Evreii credeau că există trei ceruri: bolta cerească, universul stelar şi locuinţa lui Dumnezeu (vezi 2 Corinteni 12:2). Cerul din Apocalipsa 21:1 este atmosfera pământului. Pământul şi cerul contaminate de păcat nu pot rămâne în prezenţa lui Dumnezeu (Apocalipsa 20:11). Cuvântul grecesc pentru „nou” (kainos) se referă la un lucru vechi reînnoit, refăcut, nu la un lucru făcut pentru prima dată. Planeta aceasta va fi curăţită prin foc şi va fi readusă la starea iniţială (2 Petru 3:10-13).

Interesant este că primul lucru pe care îl observă Ioan la pământul cel nou este absenţa mării. Şi din moment ce foloseşte cuvântul „marea” (cu articol hotărât), înseamnă că se gândea la marea de care era înconjurat pe insula Patmos, marea care devenise pentru el un simbol al despărţirii şi al suferinţei. Absenţa acestei mări însemna pentru el absenţa durerii şi a suferinţei.

`5. Ce asemănări există între Noul Pământ şi Grădina Edenului? Apocalipsa 21:2-8; Apocalipsa 7:15-17; Geneza 2:8,9`

Prezenţa lui Dumnezeu garantează viaţa fără suferinţă şi fără moarte pe pământul restaurat. El locuieşte cu oamenii în Noul Ierusalim, „cortul” Lui (Apocalipsa 21:3). Datorită prezenţei Sale, viaţa pe pământul reînnoit este ca viaţa într-un templu. Prezenţa Sa garantează că nu va mai fi suferinţă: lacrimi, moarte, tristeţe, plânset, nici durere; nu mai există consecinţele păcatului. Odată cu eradicarea păcatului, „lucrurile dintâi au trecut” (Apocalipsa 21:4).

La moartea fratelui lor, Lazăr, când au spus: „Doamne, dacă ai fi fost aici, n-ar fi murit fratele meu” (Ioan 11:21), Maria şi Marta au arătat că ştiau că moartea nu putea rămâne în prezenţa lui Hristos. Prezenţa lui Dumnezeu pe Noul Pământ va asigura scutirea de orice durere şi suferinţă prin care trecem aici. Aceasta este marea speranţă creştină, pecetluită de Hristos cu sângele Său.

`De ce sunt foarte importante pentru credinţa noastră lucrurile pregătite de Dumnezeu pentru noi?`