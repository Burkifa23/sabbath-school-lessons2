---
title:  Cei doi martori
date:  14/02/2019
---

`6. Ce trăsături ale celor doi martori reflectă rolul lui Zorobabel de împărat şi rolul lui Iosua de preot? Apocalipsa 11:3-6; Zaharia 4:2,3,11-14`

Ideea de „doi martori” provine din sistemul juridic evreiesc (Ioan 8:17). Cei doi martori reprezintă Biblia.

Martorilor li se dă să prorocească îmbrăcaţi în saci în perioada profetică de 1 260 de ani (538-1798 d.Hr.). Faptul acesta ne trimite înapoi la Apocalipsa 10:11, unde i se cere lui Ioan să prorocească din nou. Deci chemarea de a proroci îi este adresată bisericii de după încheierea acestei perioade, care trebuie să vestească mai departe adevărul lui Dumnezeu în lume. Sacul este o „haină” de doliu (Geneza 37:34); el arată către dificultăţile prin care avea să treacă poporul lui Dumnezeu în această perioadă.

`7. Citeşte următorul text şi notează-ţi elementele pe care nu le înţelegi, ca să le discuţi împreună cu membrii grupei! Apocalipsa 11:7-13`

Fiara care îi omoară pe cei doi martori se ridică din locuinţa lui Satana. Uciderea martorilor corespunde în istorie cu atacul ateismului asupra Bibliei şi cu interzicerea religiei din timpul Revoluţiei Franceze. Sistemul acesta antireligios a fost caracterizat de degradarea morală a Sodomei, de aroganţa ateistă a Egiptului şi de răzvrătirea Ierusalimului. Ce s-a întâmplat cu Isus în Ierusalim s-a întâmplat din nou acum cu Biblia în mâinile acestui sistem antireligios. Învierea martorilor indică reaprinderea interesului faţă de Biblie după Revoluţia Franceză, interes care a dus la înfiinţarea de societăţi biblice şi la apariţia a numeroase mişcări misionare de răspândire a Bibliei.

Lumea va asista până la sfârşitul ei la o predicare mondială a Bibliei, fără precedent. Această proclamare finală va stârni o opoziţie alimentată de demoni, care vor face minuni pentru a atrage lumea în ultima bătălie împotriva martorilor credincioşi ai lui Dumnezeu (Apocalipsa 16:13-16).