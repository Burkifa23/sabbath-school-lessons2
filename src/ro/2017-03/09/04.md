---
title:  „Căci şi eu sunt ca voi”
date:   22/08/2017
---

`Citeşte 1 Corinteni 9:19-23. Cum ne ajută acest pasaj să înţelegem mai bine ce spune Pavel în Galateni 4:12? (Vezi şi Faptele 17:16-34; 1 Corinteni 8:8-13; Galateni 2:11-14.)`

Galateni 4:12 pare a fi un text mai greu de înţeles. De ce îi îndeamnă Pavel pe galateni să fie ca el, dacă el era (în engl.: devenise) ca ei?

După cum am văzut în secţiunea de ieri a studiului, dorinţa lui era ca ei să fie ca el în credinţa şi încrederea deplină în Hristos, ca singură cale spre mântuire. Când declară că el este (a devenit) ca ei, Pavel face aluzie la faptul că el, deşi era iudeu, s-a făcut asemenea neamurilor care erau „fără Lege”, ca să le vestească Evanghelia. Marele misionar al neamurilor a învăţat să le vestească Evanghelia atât iudeilor, cât şi neamurilor. Potrivit cu 1 Corinteni 9:19-23, el folosea diferite metode de prezentare a Evangheliei, în funcţie de oamenii cărora li se adresa.

„Pavel a fost un pionier al metodei pe care astăzi o numim contextualizare, o metodă de transmitere a Evangheliei prin luarea în considerare a întregului context în care trăiesc oamenii cărora ne adresăm.” – Timothy George, The New American Commentary: Galatians, p. 321

`Pavel arată şi nişte limite ale asemănării cu cei care sunt fără Lege. Ce spune el? 1 Corinteni 9:21`

El afirmă că fiecare e liber să lucreze cu iudeii şi cu neamurile în diferite moduri, dar această libertate nu include şi dreptul de a duce o viaţă de păcat, întrucât creştinii sunt sub „Legea lui Hristos”.

Deşi contextualizarea nu este întotdeauna simplă, „în măsura în care vom reuşi să separăm miezul Evangheliei de învelişul ei cultural, pentru a adapta mesajul lui Hristos fără a-i compromite conţinutul, vom reuşi şi noi să îl imităm pe Pavel.” – Timothy George, Galatians, pp. 321–322

`Cum putem adapta astăzi mesajul Evangheliei, fără a-i compromite conţinutul?`