---
title:  Fiul lui Dumnezeu şi Fiul omului
date:   15/01/2018
---

Noi credem că Isus a fost pe deplin Dumnezeu şi pe deplin om. Datorită acestei îmbinări a divinului cu umanul, El are o perspectivă unică asupra lucrurilor care sunt importante pe pământ şi pentru veşnicie. Faptul că noi nu putem înţelege cum este posibil ca El să aibă o natură divino-umană nu desfiinţează acest adevăr, după cum faptul că nu înţelegem aerodinamica nu împiedică un avion să zboare.

Unul dintre motivele pentru care a venit Isus în lumea noastră a fost ca să arate cât de iubitor este Dumnezeu, cât este de preocupat de noi şi cât de mult ne poartă de grijă. El a venit să ne descopere adevăratul caracter al Tatălui ceresc, care nu este nicidecum o divinitate distantă şi nepăsătoare, cum cred unii.

Satana însă s-a străduit să-i despartă pe oameni de Dumnezeu. A încercat să-L prezinte pe Dumnezeu ca fiind nepăsător. El face tot ce-i stă în putinţă şi prin toate mijloacele posibile ca să ne împiedice să cunoaştem realitatea bunătăţii şi a harului lui Dumnezeu. O metodă la care recurge pentru a ne opri este preocuparea exagerată pentru lucrurile materiale.

`2. Ce aflăm din relatarea următoare despre modul în care iubirea pentru lucrurile materiale ne ţine departe de Domnul? Matei 19:16-22`

Imaginează-ţi scena în care Isus însuşi, Dumnezeu întrupat, îi vorbeşte acestui tânăr vădit conştient că se afla în faţa unei persoane speciale. Care a fost totuşi reacţia tânărului bogat? El a permis ca multele lui avuţii, iubirea pentru lucrurile materiale să-l separe de Dumnezeu. Era atât de orbit de iubirea de lume şi de lucruri materiale, încât, deşi s-a întristat, tristeţea nu i-a mai fost de ajuns ca să ia decizia cea bună. El era obişnuit să aibă totul, nu să renunţe. Spre deosebire de Fiul lui Dumnezeu, care S-a făcut Fiul omului.

`Ce putem face pentru a ne raporta corect la lucrurile din lumea aceasta, fie că suntem bogaţi, fie că suntem săraci?`