---
title:  Împrumuturile şi cheltuielile
date:   11/03/2018
---

Pe când fiii prorocilor şi Elisei tăiau lemne pe marginea râului Iordan, unuia dintre tinerii lucrători i-a căzut fierul de la secure în apă. „El a strigat: «Ah, domnul meu, era împrumutat!»” (2 împăraţi 6:5). „A împrumuta” înseamnă a folosi cu permisiune un obiect care aparţine altcuiva. Aceasta implică un risc şi o responsabilitate. Împrumutarea banilor nu diferă de împrumutarea unei securi decât prin faptul că, dacă nu chibzuieşti bine, consecinţele pot fi mai grave.

De obicei, împrumutăm bani ca să-i cheltuim. Pornim de la premisa că vom putea să-i returnăm şi că nu ne aşteaptă surprize financiare în viitor. Or, cum nu cunoaştem viitorul (Eclesiastul 8:7), împrumutul implică întotdeauna un risc.

`1. Ce ne spun textele următoare despre datorii? Psalmii 37:21; Eclesiastul 5:5; Deuteronomul 28:44,45`

Poate că împrumutăm bani cu intenţia de a-i folosi înţelept. Dacă ajungem totuşi să trăim dintr-un împrumut în altul, sunt probleme serioase. Este adevărat că împrumuturile ne pot ajuta să obţinem nişte lucruri pe care altfel nu ni le putem permite. Dar împrumutarea repetată este spiritul societăţii consumiste, care îi afectează pe bogaţi şi pe săraci deopotrivă. Când întâlnim această ispită, să căutăm mijlocul de ieşire din ea pregătit de Dumnezeu (1 Corinteni 10:13), fiindcă împrumuturile pot fi un blestem (Deuteronomul 28:43-45).

Nu te obişnui să împrumuţi bani! Iar dacă ţi-ai format deja acest obicei, debarasează-te de el cât mai curând posibil! Trebuie să învăţăm să cheltuim cu înţelepciune şi să gestionăm bine banii lui Dumnezeu, ca să nu ajungem stăpâniţi de banii lumii acesteia!

În unele cazuri este necesar să facem împrumuturi. Dar, când facem un împrumut, trebuie să fim prudenţi şi să îl facem cu intenţia de a-l înapoia cât mai repede cu putinţă.

`La ce pericole spirituale se expune omul prins în datorii?`