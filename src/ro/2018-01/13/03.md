---
title:  Mulţumirea
date:   26/03/2018
---

`3. Dacă trebuie să ne deprindem să fim mulţumiţi cu starea în care ne găsim, de unde ar trebui să vină de fapt această mulţumire? Filipeni 4:11`

Scriindu-i lui Timotei, Pavel aminteşte la un moment dat despre o categorie de oameni „care cred că evlavia este un izvor de câştig” (1 Timotei 6:5). Ce descriere potrivită pentru unii şarlatani care apar pe micile ecrane astăzi! Ei câştigă o grămadă de bani din promisiunile pe care li le fac ascultătorilor că, dacă vor fi credincioşi (adică dacă vor susţine financiar lucrarea lor), se vor îmbogăţi şi ei. A spune că bogăţia se datorează credincioşiei este tot materialism, doar că este îmbrăcat în mantia creştinismului.

Realitatea este că evlavia nu are nicio tangenţă cu bogăţia. Dacă ar avea, unii dintre cei mai răi oameni ar trebui consideraţi evlavioşi doar pentru că sunt cei mai bogaţi. Pavel combate această idee, declarând că „evlavia însoţită de mulţumire este un mare câştig” (1 Timotei 6:6). Evlavia însoţită de mulţumire în orice circumstanţe este cea mai de preţ bogăţie, fiindcă harul lui Dumnezeu este cu mult mai preţios decât câştigul financiar. De aceea, ar trebui să fim mulţumiţi dacă avem „cu ce să ne hrănim şi cu ce să ne îmbrăcăm” (1 Timotei 6:8). Pentru că, oricât de mult am avea, tot vom considera că nu este de ajuns, dacă suntem înclinaţi să vedem lucrurile astfel.

`4. Ce secrete prezentate în versetele următoare ne pot ajuta să fim mulţumiţi în viaţă? Romani 8:28; Evrei 13:5; Filipeni 4:4-13`

„Să fii mulţumit în orice situaţie este o mare artă, o taină spirituală. […] Mulţumirea creştină este acea dispoziţie spirituală plăcută, interioară, liniştită, curtenitoare care se supune de bunăvoie şi care se desfată în vrerea înţeleaptă şi părintească a lui Dumnezeu în orice situaţie. […] Este un vas cu untdelemn preţios, foarte liniştitor şi util pentru inimile tulburate, în adversităţi şi necazuri.” – Jeremiah Burroughs, The Rare Jewel of Christian Contentment, pp. 1, 3