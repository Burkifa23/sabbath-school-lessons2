---
title:  Educația și răscumpărarea
date:  07/11/2020
---

> <p>Textul de memorat</p>
> „Toată Scriptura este insuflată de Dumnezeu şi de folos ca să înveţe, să mustre, să îndrepte, să dea înţelepciune în neprihănire.” (2 Timotei 3:16)

Biblia ne relatează o istorie lungă despre Dumnezeu și poporul Său. Uneori, ea este văzută ca o poveste de dragoste care nu a funcționat, cel puțin pentru o vreme. Sau poate fi văzută ca o poveste despre un Tată și copiii Săi răzvrătiți care, până la urmă, ajung să-L înțeleagă.

Dar, pentru obiectivele pe care le are în vedere studiul din această săptă­mână, vom descoperi în relatarea biblică o altă temă, și anume, cea despre un învățător și elevii lui. Ei continuă să nu reușească să treacă testele, însă El le explică răbdător lecțiile iar și iar, până când unii le învață.

Istoria biblică nu este diferită de istoriile noastre omenești, pe care le cunoaștem atât de bine – cu o singură excepție. Istoria lui Dumnezeu și a po­porului Său are asigurat un sfârșit fericit, atingerea obiectivului. Harul divin arătat față de copiii Lui garantează acel rezultat. Responsabilitatea umană din cadrul acestei relații a fost adesea înțeleasă greșit și chiar temută de mulți care au considerat-o împovărătoare. Dar, în realitate, istoria biblică este în esență o invitație de a-L cunoaște pe Dumnezeu și a înțelege voia Lui. într-adevăr, răs­punsul nostru cel mai important la harul Său este să învățăm să-L cunoaștem pe Dumnezeu. Nu putem câștiga acest har, dar putem să învățăm despre el, iar educația creștină, în esența ei, este învățătura despre acest har.