---
title:  Adevărata educație creștină
date:  14/11/2020
---

Se povestește despre un rabin care, uitându-se la ochii somnoroși ai băieților care se aflau în clasa lui, a întrebat:

– Dragii mei, cum știm când se sfârșește noaptea și începe ziua?

Mai mulți elevi au ridicat prudent mâna.

– Domnule învățător, a întrebat unul dintre ei, este ca atunci când poți să spui care este diferența dintre un smochin și un măslin?

-Nu!

-Domnule, este ca atunci când poți să spui care este diferența dintre o oaie și o capră? a încercat altul un răspuns. După ce a ascultat o mulțime de răspunsuri, învățătorul a spus:

– Dragii mei, știm că noaptea s-a sfârșit și ziua a început când ne uităm la fața unui om pe care nu l-am mai văzut niciodată înainte și-l recunoaștem ca pe un frate sau o soră. Până în acel moment este încă noapte, indiferent cât de strălucitoare ar fi ziua.

`1. Ce idee a subliniat Isus prin relatarea următoare? Ce trebuie să cuprindă adevărata educație creștină? Luca 10:30-37`

Ca adventiști de ziua a șaptea am fost binecuvântați cu lumină și adevăruri din belșug (starea morților, Sabatul, 1844 și judecata, marea luptă ș.a.), pe care majoritatea lumii creștine nu le înțelege încă. Și totuși, oricât de importante ar fi aceste adevăruri, ce bine ne-ar aduce dacă nu suntem buni cu oamenii, dacă avem idei preconcepute față de alții și dacă permitem ca prejudecățile sociale din mediul nostru să ne facă să-i tratăm pe alții ca inferiori? Adevărata educație creștină trebuie să ne determine să ne ridicăm deasupra acestor slă­biciuni și rele omenești și să-i vedem pe alții așa cum îi vede Hristos – oameni pentru care El a murit, ale căror păcate le-a purtat pe cruce și pentru care a plătit un preț infinit. Dacă înălțăm jertfa Sa așa cum ar trebui, atunci vom vedea însemnătatea și valoarea fiecărui om și, ideal ar fi, să-l tratăm pe fiecare așa cum merită, potrivit cu valoarea dată de Dumnezeu. Educația creștină trebuie să includă învățătura aceasta, altfel nu este demnă să se numească „creștină”.

`Ce prejudecăți îți transmit cultura și societatea, în mod subtil ori chiar deschis, deasupra cărora tu, în calitate de creștin, trebuie să te ridici?`