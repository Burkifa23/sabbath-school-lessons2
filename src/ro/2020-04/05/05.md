---
title: 'Marele învățător și împăcarea'
date: 28/10/2020
---

Adesea, relațiile umane se strică. Ne înstrăinăm unul de altul. Cel care ne era prieten apropiat devine, cu timpul, nedemn de încredere. Și totuși, o astfel de relație ruptă poate fi reparată. Când se întâmplă așa, avem parte de minu­nea împăcării. Puține experiențe omenești sunt atât de plăcute ca aceasta.

`7. Ce a realizat Domnul Hristos pentru noi prin întruparea lui și prin lucrarea Sa ca învățător? 2 Corinteni 5:17-21`

Dacă ne simțim binecuvântați când relația cu un semen este refăcută, cât de minunat ne simțim când suntem împăcați cu Dumnezeu! Pavel arată clar cine este autorul împăcării: Dumnezeu Tatăl a luat inițiativa în refacerea relației rupte cu El. Și a realizat această lucrare de împăcare „prin Isus Hristos”; „Dumnezeu era în Hristos împăcând lumea cu Sine” (vers. 18,19).

Totuși, nu trebuie să fim doar consumatori ai bucuriilor aduse de împăca­re. Noi trebuie să învățăm de la Marele învățător. Prin întruparea Sa, Isus a luat parte la lucrarea de împăcare. Și noi suntem invitați să fim părtași la ea. Dumnezeu ne-a împăcat cu Sine prin Isus și apoi ne-a încredințat „slujba împă­cării” (vers. 18).

Un alt pasaj din Noul Testament referitor la întruparea lui Isus este Coloseni 1:15-20, adesea considerat a fi un imn. Prima parte a pasajului vorbește despre rolul lui Isus la creațiune (vers. 15-17), iar a doua se concentrează pe lucrarea Sa de răscumpărare (vers. 18-20). Prin Isus, care este Creator și Răscumpărător, Dumnezeu împacă toate lucrurile cu Sine. Lucrarea de împăcare pe care Domnul o realizează prin isus este de dimensiuni cosmice: „Să împace … atât ce este pe pământ, cât și ce este în ceruri, făcând pace prin sângele crucii Lui” (Coloseni 1:20).

Deși niciodată nu am putea egala dimensiunea cosmică a acestei lucrări a Marelui învățător, suntem chemați să luăm parte la „slujba împăcării” în sfera noastră de acțiune (2 Corinteni 5:18). Poate că acesta era gândul Său când Se ruga: „Cum M-ai trimis Tu pe Mine în lume, așa i-am trimis și Eu pe ei în lume” (loan 17:18).

`Cum putem participa în mod practic la lucrarea de împăcare a oamenilor cu Dumnezeu? în ce situație poți interveni să îi ajuți pe oameni să se împace unul cu celălalt?`