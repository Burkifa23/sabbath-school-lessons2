---
title: Școala pe Noul Pământ
date:  11/12/2020
---

`5. Ce speranță ne oferă versetele de mai jos? Care ar putea fi acele lucruri veșnice nevăzute pe care le așteptăm și care ne sunt promise prin Isus? 2 Corinteni 4:17-19Apocalipsa 21:1,2; 2:7; 7:14-17`

Oricât de reale ar fi făgăduințele care ne-au fost date în Isus, oricât de multe motive întemeiate am avea să credem în ele, adevărul este că Biblia ne oferă doar indicii sau licăriri despre ceea ce ni s-a pregătit. Totuși, un lucru de care putem fi siguri este că va fi extraordinar! Gândește-te numai cât de minunată va fi viața într-o lume fără ravagiile păcatului!

Toată durerea noastră, toată suferința și toate lucrurile cu care ne luptăm aici își au rădăcina în păcat și în consecințele lui. Hristos a venit pentru a nimici toate acestea și El va readuce planeta aceasta la ceea ce Dumnezeu intenționase de la început să fie, înainte de apariția păcatului. De fapt va fi mai bine, deoarece în mijlocul splendorilor, noi vom putea să privim urmele din mâinile și picioarele Domnului Isus – prețul răscumpărării noastre.

„Acolo, când va fi îndepărtat vălul care ne întunecă privirea, iar ochii noștri vor contempla acea lume a frumuseții, din care acum nu prindem decât frânturi prin microscop, când vom privi splendorile cerurilor, acum scrutate de departe prin telescop, când, după ce plaga păcatului va fi fost îndepărtată, întregul pământ va apărea în «frumusețea Stăpânului, Dumnezeul nostru» (Psalmii 90:17, NTR), ce câmp de studiu se va deschide înaintea noastră! Acolo, elevul care studiază domeniul științei poate citi rapoartele creației fără a descoperi ceva care să-i amintească de legea păcatului. Poate asculta muzica naturii fără a sesiza vreo notă de tânguire sau vreo șoaptă de tristețe. Pe toate lucrurile create vom distinge o singură semnătură -în universul necuprins se va vedea, »scris mare, Numele Lui sfânt» și nicio urmă de rău nu va mai rămâne pe pamant, mare sau pe cer.” – Ellen G. White, Educație, p. 303

`Incearcă să-ți imaginezi cum va fi să trăiești veșnic într-o lume pe deplin nouă, fără nimic din ceea ce face ca viața să fie atât de grea aici. Cum îți închipui că va fi? Ce lucruri aștepți în mod deosebit?`