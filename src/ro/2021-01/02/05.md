---
title:  Însărcinarea dată de Împărat (Isaia 6:8)
date:  06/01/2021
---

`4. Care a fost răspunsul profetului la întrebarea Domnului? Isaia 6:8`

După ce a fost curăţit, Isaia a răspuns imediat chemării lui Dumnezeu. În termenii Noului Testament, ar putea fi numit apostol, adică „trimis”.

Cartea lui Isaia nu începe cu descrierea chemării sale, ca alte cărţi profetice (Ieremia 1:4-10; Ezechiel 1-3). Isaia probabil că fusese deja chemat să fie profet înainte de evenimentele descrise în capitolul 6. Biblia ne arată că întâlnirea cu Divinitatea poate să-l încurajeze pe profet şi după ce şi-a început misiunea (Moise: Exodul 34; Ilie: 1 Împăraţi 19). De asemenea, în contrast cu celelalte exemple în care Dumnezeu îi spune unui om că trebuie să fie profet, în Isaia 6 profetul se oferă pentru o misiune specială. Deci Isaia 1-5 reprezintă condiţiile din momentul în care Isaia a fost chemat pentru prima dată, după care Dumnezeu dă avânt misiunii lui, încurajându-l în templu şi confirmându-i iarăşi însărcinarea lui de glas profetic al lui Dumnezeu.

`5. Dumnezeu l-a încurajat pe Isaia în Templul Său. Există dovezi în alte locuri în Biblie că sanctuarul lui Dumnezeu este un loc al încurajării? Psalmii 73 (vezi vers. 17); Evrei 4:14-16; 10:19-23; Apocalipsa 5`

Sanctuarul lui Dumnezeu vibrează de o putere extraordinară, dar este şi un loc în care oamenii slabi şi cu greşeli ca noi pot găsi refugiu. Putem fi liniştiţi ştiind că Dumnezeu este la lucru pentru a ne salva prin Isus Hristos, Marele nostru Preot.

Ioan L-a văzut pe Isus ca pe un miel de jertfă înjunghiat (Apocalipsa 5:6). Nu era o privelişte frumoasă. Descrierea arată că, deşi a înviat din morţi şi S-a înălţat la ceruri, Isus poartă necontenit amintirea evenimentului de la cruce. El este înălţat pentru a-i atrage pe toţi oamenii la Sine, la altarul Lui.

`Ce încurajare găseşti în apropierea de tronul lui Dumnezeu, prin credinţă, în rugăciune? Cum ai găsit har şi îndurare în vreme de nevoie?`