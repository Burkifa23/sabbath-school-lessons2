---
title:  Un apel înfricoşător (Isaia 6:9-13)
date:  07/01/2021
---

`6. De ce i-a dat Dumnezeu profetului o solie atât de ciudată pentru poporul Său? Isaia 6:9,10`

Ca să nu credem că Isaia a auzit greşit sau că mesajul acesta nu este important, Isus l-a citat pentru a explica de ce învăţa în pilde (Matei 13:13-15).

Dumnezeu doreşte ca niciun om să nu piară (2 Petru 3:9), de aceea l-a trimis pe Isaia la poporul lui Iuda şi pe Domnul Isus, în lume. El nu vrea să distrugă, ci să salveze pentru veşnicie. Dar unii răspund la apelurile Sale, iar alţii devin şi mai îndârjiţi în împotrivirea lor. Totuşi, Dumnezeu continuă să îi cheme, dându-le noi ocazii de a se pocăi. Însă, cu cât se împotrivesc mai mult, cu atât devin mai împietriţi. În sensul acesta ceea ce face Dumnezeu are ca rezultat împietrirea inimii lor, chiar dacă El şi-ar dori ca aceste acţiuni să le înmoaie inima. Dragostea lui Dumnezeu faţă de noi este neschimbătoare. Răspunsul nostru individual faţă de dragostea Lui este variabila hotărâtoare.

Rolul slujitorului (Moise, Isaia, Ieremia, Ezechiel, chiar Domnul Hristos) este de a face în continuare apel, chiar dacă oamenii resping mesajul. Dumnezeu i-a spus lui Ezechiel: „Fie că vor asculta, fie că nu vor asculta – căci sunt o casă de îndărătnici – vor şti totuşi că în mijlocul lor este un proroc” (Ezechiel 2:5). Dumnezeu şi slujitorii Lui le dau oamenilor posibilitatea de a face o alegere corectă, oferindu-le o înştiinţare potrivită (Ezechiel 3:16-21), chiar dacă ei vor alege distrugerea şi exilul (Isaia 6:11-13).

`7. Cum înţelegem că „Domnul a împietrit inima lui Faraon”? Exodul 4:21; 8:15,32; 9:34`

În mod clar, Faraon a avut voinţă liberă, altfel nu ar fi putut să-şi împietrească inima. Dar faptul că „Dumnezeu i-a împietrit inima” arată că El a dat curs la circumstanţele în care Faraon a respins, prin alegerile lui, semnele date de Dumnezeu. Dacă ar fi fost deschis, ele i-ar fi înmuiat inima, nu i-ar fi împietrit-o.

`Tu ai simţit vreodată că ţi s-a împietrit inima faţă de Duhul Sfânt? Ce anume a cauzat acest lucru? Care este calea de scăpare? (1 Corinteni 10:13).`