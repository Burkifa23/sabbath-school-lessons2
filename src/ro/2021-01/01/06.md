---
title:  Cântarea de dragoste prevestitoare de rău (Isaia 5:1-7)
date:  31/12/2020
---

`10. Citeşte cântarea din Isaia 5:1-7. Care este semnificaţia acestei pilde?`

Dumnezeu explică înţelesul pildei doar la sfârşit, în versetul 7. Cu ajutorul pildei, El îi ajută pe oameni să privească la ei înşişi în mod obiectiv ca să-şi recunoască adevărata lor stare. Dumnezeu a folosit în mod eficient această abordare cu împăratul David (2 Samuel 12:1-13). Numind această cântare „cântarea de dragoste”, Dumnezeu descoperă de la bun început care este motivaţia Lui faţă de popor. Relaţia Sa cu israeliţii îşi are originea în caracterul Său, care este dragoste (1 Ioan 4:8). El aşteaptă, în schimb, un răspuns al dragostei. Dar, în loc de „struguri buni”, are parte de „struguri sălbatici”, care, în ebraică înseamnă „lucruri care miros urât”.

`11. Ce vrea să spună Domnul prin cuvintele din versetul 4?`

Când noi păcătuim, Dumnezeu nu ne desparte imediat de El, retrăgându-Şi ocrotirea şi nimicindu-ne. Cu răbdare, El ne mai dă o şansă să fim iertaţi (2 Petru 3:9). El nu-l îndepărtează pe niciun om care răspunde mesajului Său, ci face apel atâta timp cât mai este speranţă că va primi un răspuns. El nu Se împacă imediat cu refuzul nostru, pentru că ştie că suntem neştiutori şi amăgiţi de păcat. Dar, dacă nu ajunge nicăieri cu noi, El acceptă alegerea noastră şi ne lasă să rămânem pe calea pe care am ales să fim (Apocalipsa 22:11).

Dacă respingem în mod repetat apelurile lui Dumnezeu făcute prin Duhul Sfânt, putem ajunge la un punct fără întoarcere (Matei 12:31,32). Este periculos să-I întoarcem spatele lui Dumnezeu (Evrei 6:4-6). El nu poate să facă mai mult, pentru că ne respectă libertatea de a alege.

`Gândeşte-te la textul din Isaia 5:4, în lumina crucii. Cum poate jertfa de la cruce să ne întărească siguranţa mântuirii şi cum ne poate motiva să ne pocăim şi să ne schimbăm căile?`