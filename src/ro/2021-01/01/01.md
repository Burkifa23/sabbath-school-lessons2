---
title:  O criză de identitate
date:  26/12/2020
---

> <p>Textul de memorat</p>
> „Veniţi totuşi să ne judecăm, zice Domnul. De vor fi păcatele voastre cum e cârmâzul, se vor face albe ca zăpada; de vor fi roşii ca purpura, se vor face ca lâna” (Isaia 1:18)

Pierdut în ţara uitării. Dacă mergi cu maşina pe un drum de ţară din Irlanda, mărginit de garduri vii, te poţi trezi cu drumul blocat de o cireadă de vaci care merg agale spre casă după o masă rumegată bine. Chiar dacă niciun proprietar de vite nu este cu ele, fiecare va merge la grajdul stăpânului ei. Va şti unde să meargă şi cine îi este stăpânul.

Dacă un băieţel se rătăceşte de mama lui într-un magazin şi strigă: „Am pierdut-o pe mami!”, s-ar putea ca el să nu ştie exact unde se află el sau mama lui, dar, dintre toate mamele care sunt în magazin, el va şti care este mama lui, este una singură.

Cu tristeţe o spun, spre deosebire chiar şi de vacile irlandeze (cu atât mai mult de băieţelul pierdut), iudeii au uitat că ei Îi aparţineau Domnului, Dumnezeului lor din cer, şi, astfel, şi-au pierdut adevărata lor identitate de popor al legământului: „Am hrănit şi am crescut nişte copii, dar ei s-au răsculat împotriva Mea. Boul îşi cunoaşte stăpânul şi măgarul cunoaşte ieslea stăpânului său, dar Israel nu Mă cunoaşte, poporul Meu nu ia aminte la Mine” (Isaia 1:2,3).

Săptămâna aceasta vom analiza lucrarea lui Dumnezeu de a-Şi restaura poporul.