---
title:  Cele mai bune roade sau sabia (Isaia 1:19-31)
date:  30/12/2020
---

`8. Ce temă apare în versetele de mai jos, care se regăseşte în toată Biblia? Isaia 1:19-31`

Observă structura logică din Isaia 1:19,20. Dacă alege să fie ascultător de Dumnezeu, poporul va mânca cele mai bune roade ale ţării (vers. 19). Prin contrast, dacă refuză oferta Sa de iertare şi restaurare şi se răzvrăteşte împotriva Lui, Iuda va fi înghiţit de sabie (vers. 20). Alegerea este a omului. Aşadar, aceste versete conţin o binecuvântare şi un blestem condiţionate.

Isaia 1 repetă şi aplică cuvintele consemnate de Moise în Deuteronomul 30:19,20, în vremea când a fost făcut legământul cu poporul lui Israel.

`9. Gândeşte-te la cuvintele lui Moise care spune că nu există cale de mijloc. De ce există doar o singură opţiune pentru noi? De ce nu poate fi niciun fel de compromis?`

Cuvintele acestea sunt o sinteză a seriei de avertizări, binecuvântări şi blesteme care finalizează instituirea legământului din Deuteronomul 27 – 30 (compară cu Leviticul 26). Acest legământ conţine elemente legate de (1) aducerea-aminte a ceea ce făcuse Dumnezeu pentru ei; (2) condiţii (porunci) care să fie păzite pentru ca legământul să fie păstrat; (3) trimitere la martori şi (4) binecuvântări şi blesteme care să îi avertizeze pe oameni despre ce urma să se întâmple dacă încălcau condiţiile legământului.

Cercetătorii au descoperit că aceste elementele apar în aceeaşi ordine în tratatele politice ale altor popoarelor ale vremii, precum hitiţii. Aşadar, în legământul Său cu israeliţii, Dumnezeu a folosit o variantă pe care o puteau înţelege şi care trebuia să le întipărească puternic în minte natura şi consecinţele relaţiei în care alegeau să intre. Avantajele legământului erau uimitoare, dar, dacă Israel încălca înţelegerea, era mai rău pentru el decât oricând.

`În umblarea ta cu Dumnezeu, au fost situaţii în care te-ai bucurat sau ai suferit consecinţele alegerilor tale?`