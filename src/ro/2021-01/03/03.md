---
title:  Încercare de a-l opri pe rege (Isaia 7:3-9)
date:  11/01/2021
---

Ahaz îşi cântărea opţiunile politice pentru a face faţă ameninţării din nord, dar Domnul ştia ceva ce el nu ştia. Dumnezeu îngăduise să vină asupra regelui aceste probleme ca să-l disciplineze şi să-l facă să-şi vină în fire (2 Cronici 28:5,19). Mai mult, deşi a apela la Tiglat-Pileser pentru ajutor părea o idee logică şi atrăgătoare din punct de vedere omenesc, Dumnezeu ştia că lucrul acesta ar fi adus împărăţia davidică a lui Iuda sub o stăpânire străină de sub care nu şi-ar mai putut reveni niciodată. Miza era foarte mare, aşa că Domnul l-a trimis pe Isaia la rege ca să-l convingă să nu ceară ajutor Asiriei.

`3. De ce i-a spus Domnul lui Isaia să îl ia cu el pe fiul lui, Şear-Iaşub? Isaia 7:3`

Ahaz a tresărit când Isaia l-a salutat şi i l-a prezentat pe fiul lui, care se numea „O rămăşiţă se va întoarce”. O rămăşiţă a cui? Se va întoarce de unde? Deoarece tatăl băiatului era profet, numele a sunat ca un mesaj de rău augur despre un popor care merge în robie. Sau era vorba despre întoarcerea la Dumnezeu, despre pocăinţă („a se întoarce” are şi sensul de „a se pocăi”)? Mesajul lui Dumnezeu pentru Ahaz era: „Înseamnă ce vrei tu să însemne! Întoarce-te de la păcatele tale sau mergi în robie, dar din robie se va întoarce doar o rămăşiţă. Decizia îţi aparinţe!”

`4. Cum a rezolvat solia lui Dumnezeu situaţia regelui? Isaia 7:4-9`

Ameninţarea Siriei şi a Israelului aveau să treacă, iar Iuda avea să fie cruţat. Pentru Dumnezeu, popoarele care lui Ahaz i se păreau nişte enormi vulcani aprinşi erau „două cozi de tăciuni care fumegă”. Ahaz nu trebuia să apeleze la Asiria pentru ajutor.

Dar, pentru a lua hotărârea cea bună, Ahaz trebuia să se încreadă în Domnul şi în promisiunile Lui. Avea nevoie să creadă ca să poată rămâne în picioare (vers. 9). În ebraică, expresiile traduse prin „a crede” şi „a sta în picioare” au aceeaşi rădăcină ca „adevăr” şi „amin” (a spune adevărul, ceva de încredere). Ahaz trebuia să fie sigur înainte de a fi asigurat; trebuia să se încreadă ca să fie de încredere.

`De ce avem nevoie ca să putem „sta în picioare”?`