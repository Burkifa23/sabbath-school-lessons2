---
title:  O nouă şansă (Isaia 7:10-13)
date:  12/01/2021
---

Ahaz nu a răspuns la chemarea lui Isaia de a avea credinţă. Dumnezeu, în îndurarea Lui, i-a mai dat regelui o şansă, spunându-i să ceară un semn. Este una dintre cele mai mari invitaţii la credinţă care i-au fost adresate vreodată unui om! Dumnezeu nu a pus nicio restricţie. Nici nu Şi-a limitat oferta la jumătate din Împărăţia Sa, cum făceau conducătorii omeneşti când atingeau apogeul generozităţii (Estera 5:6; 7:2; Marcu 6:23). El era gata şi dispus să golească tot cerul şi pământul pentru un rege nelegiuit, dacă acesta ar fi vrut să creadă! Ahaz ar fi putut cere un munte de aur sau soldaţi cât nisipul mării.

`5. Cum a răspuns Ahaz şi de ce? Isaia 7:12`

La prima vedere, răspunsul lui Ahaz pare evlavios şi respectuos. El nu voia să-L pună la încercare pe Dumnezeu cum făcuseră israeliţii în timpul pribegiei prin pustiu (Exodul 17:2; Deuteronomul 6:16). Dar acum, Dumnezeu îl invitase pe rege să-L pună la încercare (vezi Maleahi 3:10). Acceptarea darului Său copleşitor de generos I-ar fi făcut plăcere lui Dumnezeu şi nu I-ar fi pus răbdarea la încercare. Dar Ahaz nu era dispus să Îi îngăduie lui Dumnezeu să-l ajute să creadă. El şi-a zăvorât uşa inimii pentru a ţine credinţa afară.

`6. Ce a spus Isaia? Isaia 7:13`

Isaia a arătat că, refuzând să-L pună pe Dumnezeu la încercare, aparent ca să nu-L obosească, Ahaz chiar L-a obosit pe Dumnezeu. Dar, mai tulburător, Isaia se referă aici la „Dumnezeul meu”, deşi mai înainte îi spusese regelui: „Cere un semn de la Domnul, Dumnezeul tău.” Când a refuzat oferta divină, Ahaz L-a respins pe Domnul. Domnul era Dumnezeul lui Isaia, şi nu al lui Ahaz.

`De ce este Domnul atât de răbdător şi dornic să ne mântuiască, în timp ce noi suntem atât de orbi şi împietriţi?`