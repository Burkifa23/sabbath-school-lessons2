---
title:  Pericol dinspre nord (Isaia 7:1-9)
date:  10/01/2021
---

`1. Cu ce criză teribilă s-a confruntat regele Ahaz? 2 Împăraţi 15:37,38; 16:5,6; Isaia 7:1,2`

Ţările din nord, Israel (Efraim) şi Siria (Aram), au atacat împreună regatul mai mic al lui Iuda, din sud, când Iuda era slăbit din cauza atacurilor edomiţilor şi ale filistenilor. În trecut, Iuda luptase împotriva lui Israel, dar o alianţă între Israel şi Siria era prea mult. Se pare că Israel şi Siria doreau să-l forţeze pe Iuda să se alieze cu ei împotriva marii puteri a lui Tiglat-Pileser al III-lea al Asiriei (numit Pul în 2 Împăraţi 15:19), care îi ameninţa cu expansiunea imperiului său. Israel şi Siria lăsaseră deoparte lupta lor veche în faţa acestui pericol mai mare. Dacă ar fi cucerit Iuda şi ar fi pus acolo un rege-marionetă (Isaia 7:5,6), ar fi putut folosi resursele şi forţa de muncă din această ţară.

`2. Care a fost soluţia lui Ahaz când lumea lui se destrăma? 2 Împăraţi 16:7-9; 2 Cronici 28:16`

În loc să recunoască faptul că Dumnezeu era singurul lui prieten care putea să-l salveze, pe el şi ţara lui, Ahaz a încercat să şi-l facă prieten pe Tiglat-Pileser al III-lea, duşmanul duşmanilor lui. Împăratul asirian a răspuns bucuros cererii de ajutor împotriva Siriei şi a lui Israel. El primit o mită bogată, dar i-a fost oferită o scuză bună ca să pună mâna pe Siria, lucru pe care l-a şi făcut fără întârziere (2 Împăraţi 16:9). Puterea alianţei dintre Siria şi Israel a fost frântă. Pe termen scurt, se părea că Ahaz salvase Regatul lui Iuda.

Acţiunea aceasta a lui Ahaz nu ar trebui să fie o surpriză. El fusese unul dintre cei mai răi regi din Iuda până atunci (2 Împăraţi 16:3,4; 2 Cronici 28:2-4).

`Ce putem învăţa din alegerea lui Ahaz? Dacă nu ascultăm de Domnul, oare ne vom încrede în El când vor veni încercări? (Iacov 2:22; Ieremia 12:5)`