---
title:  Apostolul Pavel în Roma
date:   30/09/2017
---

> <p>Textul de memorat</p>
> „Mai întâi mulţumesc Dumnezeului meu, prin Isus Hristos, pentru voi toţi, căci credinţa voastră este vestită în toată lumea.” (Romani 1:8)

În studiul Epistolei către romani este important să înţelegem contextul istoric al cărţii. Contextul este întotdeauna esenţial pentru înţelegerea Cuvântului lui Dumnezeu. Avem nevoie de informaţii despre problemele care sunt abordate. Pavel s-a adresat unui grup anume de creştini, într-un timp anume şi dintr-un motiv anume. Înţelegerea acestui motiv ne va fi foarte utilă în acest studiu.

Aşadar, să ne întoarcem în timp! Să mergem, în imaginaţia noastră, în Roma primului secol, să devenim membri ai bisericii de acolo şi, din această postură, să-l ascultăm pe Pavel şi cuvintele pe care Duhul Sfânt i le-a dat să le transmită credincioşilor din Roma.

Dar, cu toate că problemele tratate de Pavel erau specifice acelui timp şi loc, principiile fundamentale (în acest caz, întrebarea Cum este mântuit omul?) sunt universale. Da, el s-a adresat unui anume grup de oameni şi, da, când a scris epistola, a avut în minte un anumit motiv. Dar, după cum ştim, câteva secole mai târziu, într-un cu totul alt timp şi context, cuvintele scrise de el au fost pentru Martin Luther la fel de relevante ca pentru el. Şi sunt relevante şi pentru noi astăzi.