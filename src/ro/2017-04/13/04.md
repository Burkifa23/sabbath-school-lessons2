---
title:  Niciun prilej de cădere
date:   26/12/2017
---

`Citeşte Romani 14:15-23 (vezi şi 1 Corinteni 8:12,13). Rezumă esenţa cuvintelor lui Pavel. Ce principiu din pasajul acesta putem aplica în toate domeniile vieţii noastre?`

În Romani 14:17-20, Pavel aşază diferitele aspecte ale creştinismului acolo unde le este locul. Alimentaţia este importantă, dar creştinii nu ar trebui să se certe cu privire la decizia unora de a mânca mai degrabă vegetale decât carnea care putea proveni de la animalele jertfite idolilor. În loc de aceasta, preocuparea lor ar trebui să fie neprihănirea, pacea şi bucuria în Duhul Sfânt. Cum să aplicăm ideea aceasta la discuţiile despre alimentaţie din biserica noastră de astăzi? Sigur că mesajul despre sănătate şi în special cel legat de alimentaţie este o binecuvântare pentru noi, dar nu trebuie să le impunem altora standardele noastre.

`În Romani 14:22, după îndemnul de a-i lăsa pe oameni să facă ce le dictează conştiinţa, Pavel adaugă o remarcă foarte interesantă: „Ferice de omul care nu se condamnă din cauza a ceea ce el consideră ca fiind bun!” (NTR) Ce avertisment ne dă el? Cum echilibrează aceasta cele spuse de el mai înainte?`

Ai auzit vreodată pe cineva spunând: „Nu este treaba nimănui ce mănânc eu, cu ce mă îmbrac sau cum mă distrez”? Chiar nu este? Nimeni nu trăieşte izolat. Faptele, cuvintele şi chiar alimentaţia noastră pot să-i influenţeze pe alţii fie în bine, fie în rău. Nu este greu să ne dăm seama de acest lucru. O persoană care te admiră şi te vede făcând ceva „greşit” va fi tentată să facă la fel ca urmare a exemplului tău. Ne înşelăm dacă credem că nu este aşa. Argumentul că nu ai pus-o tu să facă lucrul respectiv nu-şi are rostul. Noi suntem creştini şi avem o responsabilitate unii faţă de alţii, iar dacă exemplul nostru poate să ducă pe cineva în eroare, suntem vinovaţi.

`Ce fel de exemplu dai tu? Te-ai simţi bine ca alţii, îndeosebi tinerii sau noii credincioşi, să-ţi urmeze exemplul în toate domeniile? Ce îţi spune răspunsul acesta despre tine?`