---
title:  Adam şi Isus
date:   04/11/2017
---

> <p>Textul de memorat</p>
> „Deci fiindcă suntem socotiţi neprihăniţi, prin credinţă, avem pace cu Dumnezeu, prin Domnul nostru Isus Hristos. Lui Îi datorăm faptul că, prin credinţă, am intrat în această stare de har în care suntem; şi ne bucurăm în nădejdea slavei lui Dumnezeu.” (Romani 5:1,2)

Apostolul Pavel a scris că îndreptăţirea, sau acceptarea din partea lui Dumnezeu, vine numai prin credinţa în Isus Hristos, deoarece numai neprihănirea Sa este suficientă „ca să putem sta în picioare” înaintea Domnului nostru. După ce arată că mântuirea este numai prin credinţă, şi nu prin fapte, chiar şi pentru un om tot atât de „neprihănit” ca Avraam, face un pas înapoi şi priveşte la imaginea de ansamblu – la cauzele păcatului, suferinţei şi morţii şi la soluţia care se găseşte în Hristos şi în ce a făcut El pentru neamul omenesc.

Prin căderea unui singur om, Adam, toţi oamenii au suferit condamnarea, înstrăinarea şi moartea. Prin biruinţa unui singur om, Isus, toţi oamenii au primit iertarea, acceptarea şi viaţa. Prin credinţa în Isus, raportul păcatelor lor şi pedeapsa meritată pentru ele pot fi iertate, şterse pentru totdeauna.

Apostolul Pavel îl pune pe Adam în contrast cu Isus, arătând că Hristos a venit să îndrepte ce a stricat Adam şi că, prin credinţă, victimele păcatului lui Adam pot fi salvate prin Isus, Mântuitorul. Toate aceste lucruri pot fi realizate pe baza jertfei înlocuitoare a lui Hristos. Fiecare om, iudeu sau dintre neamuri, poate fi mântuit prin Isus, care a obţinut cu sângele Său îndreptăţirea pentru toţi cei care îl primesc.

Subiectul acesta merită cu siguranţă dezvoltat, deoarece el constituie fundamentul tuturor speranţelor noastre.