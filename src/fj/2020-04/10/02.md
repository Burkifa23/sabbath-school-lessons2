---
title:  Na Turaga Duaduaga
date:  29/11/2020
---

E tiko nai vakadinadina ni bula tiko na Kalou ena veika kece e a bulia. Nai tukutuku oqo sa dautukuni vakawasoma ka sa laki yaco mevaka ga e dua nai tukuni. Nida vakasamataka, na loma ni Kalou ena Nona bulia na vuravura oqo, o koya sa mai vakacacana tiko na tamata, sa na qai rawa nida volekata yani na gaunisala eda na rawa ni vakatavulica kina vakavinaka na “Arts kei na Science”.

Taura mada na gauna ni nona tubu e dua na tamata me kenai vakaraitaki. Na vulici ni bula ni veika bula e tukuna veikeda ni dua na bula vou e basika mai ena dua na yaloka ka sa laki yaco me matua ni oti e ciwa na vula. Eda raica rawa kina ni vakatakilakila ni Nona loloma na Kalou Dauveibuli e kunei ena veiyasa kece ni nona tubu e dua na ka bula: me tekivu mai na tatuki ni nona uto ni dua na tina. Ni sa tubu e dua na gone mai na ketei tinana sa na tubu vaka-kina na ketei tinana e matana. Sa na yaco me na qaqarauni tiko na tina ena nona namaka tiko na luvena, mevaka sara ga na Nona qaqarauni na Tamada vakalomalagi vei ira na luvena.

`Wilika na Roma 1:18–21, Same 19:1–6, kei Niemaia 9:6. Na cava era kaya me baleta na cakacaka ni veibuli ni Kalou na Dauveibuli?`

Ni oti e 6,000 na yabaki ni valavala ca kei na udolu ni yabaki mai na gauna e a luvuci kina na vuravura, e basika kina e dua na ivakadinadina levu ni kaukauwa, e sega ni baleta ga ni o Koya na Kalou na noda Dauveibuli, ia na kaukauwa ni loloma kei na veikauwaitaki ni Kalou na noda Dauveibuli. E na kena rui kaukauwa, e kaya kina ko Paula ena Roma 1:18–21, ni ko ira kece era biliga tani na Kalou oqo, ena sega na nodra iulubale ena siga ni veilewai, baleta ni vuqa na ka sa rawa nida na vulica mai na veika kece e sa cakava. Ena sega ni rawa mera kaya ni ra sega ni kila.

Vakauasivi ena siga kei gauna sa na yaco kina me lewe vuqa na tamata mera sa sokalou ki na veika e buli, ka sega ki Vua na Dauveibuli, ka sa rui ka bibi kina na vuli vakalotu ena vuli ka vakatokai na “Arts kei na Science,” ena vakanananu ni o Koya na Kalou e Dauveibuli ka Lewa na veika kece era basika tu oqo. Ke dua na vakanananu e sega ni duavata se biuti Koya tani na Kalou ena rawa ni veivakacalai. Ena vuli vakavuravura, na ka kece e rawati ga ena cakacaka, ena vakanananu ni sega na Kalou; na vuli vakalotu me na kakua ni sikalutu ena dai koya, se cakacaka vakaveivolekati kei na yavu ni vakanananu ni sega na Kalou. Se sala cava ga, na tamata ena sega ni levea rawa na veicoriti ni veika lasu.

`Vakasamataka mada na levu ni veika e veivakurabuitaki ena noda vuravura, ni oti sara madaga nai valavala ca. Ena rawa vakacava meda na nuidei ka vakacegu tiko, vakauasivi ena gauna ni veivakatovolei kei na rarawa vakatamata yadua?`