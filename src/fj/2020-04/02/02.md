---
title:  Nai Matai Ni Matavuvale
date:  04/10/2020
---

E sega ni vuqa sara na veika matailalai e solia veikeda nai Vola Tabu me baleta nai tukutuku taumada ni mataqali vuli ni matavuvale a dauvakayacori tiko ena veigauna sa oti, e dina ga ni sa rawa nida vakadeitaka ni vuli e vakayacori ena vakatautaki ena yavu e yavutaki kina na matavuvale ena gauna koya.

“Na matavuvale e uto tiko ni vakarau ni vuli a tauyavutaki mai Iteni. Ko Atama “na luve ni Kalou’ (Luke 3:38), mai vei Tamadrau e rau ciqoma kina nai vakasala. Oya na vakanananu dina ni koronivuli e vale.”—Ellen G. White, Education, p. 33.

E dina ga nida sega tiko ni kila sara vakavinaka na veika e a vakatavulici, ia sa na rawa ga nida vakadeitaka ni a tara tiko na veibuli, ni sa yaco oti nai valavala ca, kei na gaunisala ni veivakabulai.

`Na cava era vakatavulica na veitikina oqo, ka cava na vuna era tiki ni nodrau vuli dina ko Atama kei Ivi oya ka rau vakadewataka tiko vei ira na luvedrau? Vakatekivu 1–2, Vakatekivu 3:1–15, 2 Koronica 4:6, Luke 10:27, Kalatia 3:11, Vakatakila 22:12.`

“Nai vakarau ni vuli e a tauyavutaki mai nai vakatekivu kei vuravura sai vakaraitaki ni vuli ki veikeda na tamata ena veitabagauna mai ki muri. Me ivakaraitaki ni yavu a tauyavutaki kina na koronivuli oqo mai Iteni, na nodrau itikotiko nai matai ni noda itubutubu”—Ellen G. White, Education, p. 20.

Na vuli Vakalotu sai koya na itavi cecere ni nodra vakatavulici na lewe ni matavuvale enai vakavuvuli ni lotu, sokalou, vakaro, veitauraki, veivakalotutaki kei na veiqaravi. Na matavuvale sai koya na vanua me vakatavulici kina na loloma kei na veivosa ni yalayala ni Kalou. Na vanua me tukuni kina vei ira na gone ni ko Jisu na nodra Turaga, iVakabula ka itokani vinaka, kei na kena laveti nai Vola Tabu ni Vosa ni Kalou. Na matavuvale sai koya na vanua mo bulataka kina nai rairai ni veiwekani dina kei Koya na Kalou.

Ena Vakatekivu 4:1–4, eda raica kina na nodrau vakacaboisoro ki Vua na Kalou ko Keni kei Epeli. Sa na rawa nida siqema eke ni rau a vulica na ka me baleta na ibalebale kei na kena bibi nai soro, ka tiki tiko ni nodrau vuli mai vale me baleta na gaunisala ni veivakabulai. Io, mevaka e vakaraitaka nai talanoa na vuli vinaka e sega ni daukauti keda walega ki na dua na ka e vakanuinuitaki tiko.

`Se mani vakacava tu nai tuvaki ni nomu matavuvale, na digidigi cava ko na rawa ni cakava me na rawa ni vanua e vakatavulici kina na dina ka bulataki?`