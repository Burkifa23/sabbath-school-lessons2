---
title:  Nai Tavi Ni Tubutubu
date:  07/10/2020
---

**“Oi kemudou talega na qase, dou kakua ni vakacudrui ira na nomudou gone; ia dou vakavulici ira enai vunau kei na ivakavuvuli ni Turaga” (Efeso 6:4).**

**“Ko cei sa kunea rawa na yalewa sa vinaka sara, ni sa iyau levu ko koya ka lailai na rupi” (Vosavakaibalebale. 31:10).**

Sa dua dina nai tavi bibi na nodra itavi nai tubutubu. Ko tama na ulu ni matavuvale, kei na matavuvale na vanua e veisusugi kina na isoqosoqo lotu, koronivuli, kei nai tikotiko. Kevaka ena malumalumu, yalowai ka tawayaga ko tama, ena laki ca kina nai soqosoqo lotu, koronivuli kei nai tikotiko. Ena dodonu vei ira na tamata mera matanataka tiko na vua ni Yalo Tabu— “loloma, reki, vakacegu, vosota vakadede, yalomalumalumu, yaloloma, vakabauta, yalomalua, valavala malua” (Kalatia. 5:22, 23).

Ko ira talega na tina e tiko vei ira nai tavi bibi duadua ena veitikotiko kece. Era na rawa ni bulia na nodrau tovo na gone kei na draki ni bula me bulataki ena matavuvale. Sa dodonu kina vei ira na tama mera cakava na ka era rawa ni cakava ena nodra cakacaka vata kei tina ena nodra vakatavulici na luvedrau.

`Na cava ena rawa ni vulica ko tama kei tina ena veitikina oqo? Efeso 5:22, 23, 25, 26; 1 Koronica 11:3; 2 Koronica 6:14; Roma 13:13, 14; 2 Pita 1:5–7; Filipai 4:8.`

Dua tiko nai tavi bibi e tiko vei ira nai tubutubu Lotu Vakarisito oya mera vakaraitaki Karisito tiko kei na lotu ena nodrai tovo. Na veiwekani ni vakawati e tautauvata ga kei na veiwekani nei Karisito kei nai soqosoqo lotu. Kevaka era na bese nai tubutubu mera liutaka se ra veiliutaki ena ivakarau kaukauwa, era sa boroya tiko nai yaloyalo ca kei Karisito vei ira na luvedrau ki vuravura talega. Sa vakaroti ira nai tubutubu na Kalou mera vakatavulici ira sara vakavinaka na luvedra (raica na Vakarua 6:7). Sa nodrai tavi nai tubutubu mera vakatavulici ira na luvedra mera lomana na Kalou ena lomadra taucoko. Mera vakatavulica na rerevaka na Kalou, na loloma e sorovaki vakaoti ki Vua

Ena Vakarua 6:7, e soli kina vei ira na Isireli e dua nai vakasala me baleta na nodra vakatavulici na luvedra ena veika cecere a cakava na Kalou vei ira na Nona tamata. Sa na vakacava na talei ni talanoa era na tukuna vei ira na luvedra, ia ena vakacava sara mada na kena uasivi na veika eda na kaya, oikeda eda sa bula tiko ena daku ni kauveilatai?

Na veivakabulai se veivakatavulici eda na solia sai valavala tiko ni noda solia tiko na dina ni Kalou vei ira na luveda ka vakarautaki ira ena nodra veiwekani kei Karisito.

E muri, sa soli tu ki veikeda na galala ni digidigi. E muri ena gauna era sa na qase mai kina mera na qai sausaumi ga na luveda ki Vua na Kalou.