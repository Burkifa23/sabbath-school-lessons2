---
title:  Na Yalewa A Vosa Lesu
date:  04/11/2020
---

Ko Jisu na Qasenivuli Levu. E serau mai ena Nona ivakavuvuli kei na Nona bula na itovo dina ni Kalou. Ena vuku ni ka oya, e dua nai talanoa ena Kosipeli sa baleta tiko e dua nai vakaraitaki cecere, oya kevaka e dua e vosa lesu vei Jisu, e se vakarorogo tikoga.

`Wilika nai talanoa ni nodrau veitalanoa ko Jisu kei na dua na marama ena vanua vaka Taia kei Saitoni (Maciu 15:21–28, Marika 7:24–30). Ko ira na tagane ena tiko vata kei Jisu era sa sega ni tiko vinaka me baleti koya na marama oya, ka sa vaka me sa vakatalai koya ko Jisu. Na cava ko nanuma me baleta na nona yaloqaqa na marama oqo? Na cava e vakatavulica nai talanoa oqo me baleta na sala e vakatavulici ira kina na tani ko Jisu?`

Ko Jisu e tiko mai Taia kei Saitoni. Na vanua e vakasinaiti tu vei ira era tawa kilai ka tubu tiko kina na veicacataki vakawa tamata. Ko ira era vakaitikotiko ena veikorolelevu ka ra vosa va-Kiriki era dauraici ira sobu tiko na Jiu dauteitei, ka vaka talega kina ko ira na Jiu dauteitei ena nodra raici ira sobu tale tu ga na dauvosa va-Kiriki oqo.

Sega walega ni dede, a vakamatei Joni ko Eroti na kovana mai Kaleli, na vanua e dauvakaitikotiko voli kina ko Jisu. E dua e dauveiwasetaka vakalevu ko Jisu na nona raivotu, kei na veivakamatei e vakayacori oya e rairai e veivakarerei. Sa tekivu me sa sotava ko Jisu na veika rerevaki me baleta na Nona veiqaravi. Ena kena sa tarai koya na bibi ni veika sa yaco, A curuma kina ko Jisu e dua na vale, ena vakanuinui, me na kakua sara ni dua e kila ni tiko kina (Marika 7:24). Ia a raici Koya e dua na marama.

Nai vakarau vakavanua ena gauna koya kei na vanua koya, e sega ni tu vua e dua na yalewa na dodonu me vakatakilai koya. Vakauasivi ni marama oqo e okati kina dua nai tovo vakavanua kei nai ikumukumu era sega ni kauwaitaki sara vakalevu mai vei ira na Jiu. Ia na luvena na marama oqo e tauvimate, ka cikeva tiko na veivuke.

Sa vakatalai koya ko Jisu ena Nona kaya, “Sa sega ni yaga me kau na kedra kakana na gone ka biu vei ira na koli” (Maciu 15:26). Nai tukutuku sa dodonu me vakamosia na yalona. Qai dua na ka e veivakurabuitaki sa qai yaco. Ena nona sauma lesu na vosa nei Jisu ka kaya: “E dina ga na Turaga, ia ko ira na koli era kania na meme ni kakana e lutu mai na tepeli ni nona turaga” (Maciu 15:27).

Na nonai tukutuku e veirawai ka vakavuna me vakabula na luvena ko Jisu.

`“Me yaco vei iko me vaka ko sa vinakata” (Maciu 15:28). Eda kila vakacava na vosa oya? Na cava eda na kitaka kina, kevaka e sega ni vaka na ka eda gadreva?`