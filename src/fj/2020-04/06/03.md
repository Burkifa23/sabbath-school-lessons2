---
title:  Dro Tiko
date:  02/11/2020
---

`Wilika na Vakatekivu 28:10–17. Na cava e kaya nai talanoa, kei na cava e vakatavulica veikeda me baleta na loloma ni Kalou vei ira era se drotaka tiko na nodrai valavala ca?`

Ena ka sa cakava veiiratou na vo ni lewe ni matavuvale, ena nona veivuke na tinana, sa mai sotava tiko kina ko Jekope na leqa, e kauta mai na lawaki. Na cudru nei tuakana sa laki vakarerei koya, ka vakavuna na nona sa dro vaka ki Karana ki vua na vugona. E rere ka sega ni tudei na veika kecega.

Ena nona dro voli, sa laki yacova kina ko Jekope e dua na vanua tawa kilai ka sa buto mai na vanua. E a taura sara e dua na vatu me nonai lokoloko ka moce. Ena nona moce oya a mani raica kina ena nona tadra e dua nai kabakaba balavu ni tekivu e vuravura ka yaco sara ki lomalagi. Ka raica nira siro sobu ka ra cabe cake tiko kina ko ira na agilosi.

Oti sa qai rogoca e dua na domo ni kaya, “Koi Au ko Jiova na Kalou nei Eparama.” Ena yaco me ra na lewe vuqa ko ira na nomu kawa. Era na yaco mera ivurevure ni kalougata kina veimatavuvale e vuravura. “Ka raica niu’u na tiko vata kei iko, ka maroroi iko ena veivanua kecega ko na lako kina. . .ka ni’u na sega ni biuti iko ka me’u cakava mada vei iko n aka ka’u a yalataka vei iko” (Vakatekivu 28:15).

Ko Ellen G. White e vola vakaoqo me baleti Paula, “raica na ikabakaba ena raivotu nei Jekope e vakatakarakarataki Karisito, o Koya sa mai semati vuravura kei lomalagi, na tamata ki Vua na Kalou. Sa dauvakaukauwataki na nona vakabauta ena veigauna e dauvakasamataka lesu tale kina na nodra dauvakararavitaka ko ira na parofita kei ira na petiriaki na nodra bula ki Vua e dautokoni koya kei koya sa solia talega kina na nona bula.”—The Acts of the Apostles, p. 512.

A yadra cake ko Jekope ka kaya lo ga vua: “Sa tiko vakaidina ko Jiova ena yasana oqo, ia ka’u sa sega ni kila” (Vakatekivu 28:16). Ena kena sa rui matalia vei koya na veika e a yaco ekea sa mani vakayacana kina me sa yacana ko Peceli, sa qai yalataka ni na dina tikoga ki Vua na Kalou ena vo ni nona bula.

`Na cava eda na rawa ni vulica mai nai talanoa oqo ena gaunisala e taura na Kalou ena vuku iKarisito me yacovi keda dina ga nida tamata ivalavala ca? Vakadua tale, Na cava na vuna ena dodonu kina ena vuli Vakalotu me maroroya tiko na yavu ni veika e vakatavuvulitaka?`