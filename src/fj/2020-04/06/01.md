---
title:  Vuqa na Lesoni mai Vua na Qasenivuli Levu
date:  31/10/2020
---

### Vulica Na Vuli Ni Macawa Oqo
Vakatekivu 3:1–11, Roma 5:11–19, Vakatekivu 28:10–17, Joni 1:1–14, Maciu 15:21–28, Marika 10:46–52.

> <p>Wiligusu</p>
> “A sa kaya vua ko Jisu, ‘Mo lako ga, sa vakabulai iko na nomu vakabauta.’ A sa rai rawa sara ko koya ka sa muri Jisu ena gaunisala” (Marika 10:52).

Ko cei e se sega vakadua ni bau maduataki koya? Ko cei veikeda e se sega ni bau cakava e dua na ka e mosi nida vakasamataka, ka vakasuka ena rere ena vakanananu de ra qai kila na tani? Vakauasivi nida tiko kece kina, se sega?

Vakasamataka mada se na vakacava tu na bula nei Atama kei Ivi, ni oti na nodra kania na vuanikau mai na kau vakatabui oya. Se vakataki Jekope ena nona lawakitaki tamana me vosa vakalougatataki koya ena ka e dodonu me nona na tuakana oti sa qai drotaka na cudru nei tuakana. Ena vakacava beka na nona moce ena bogi? Vakasamataki koya mada na yalewa a tobo ni a veibutakoci tiko (Joni 8:4). E tiko talega e kea ko Tevita, kei na Same 32 sai koya nai vakaraitaki ni sa tarai na lomana kei na vakatutusa ni ka sa yaco.

Io, sai koya oya na vuna e sa baleti keda kece na kawa tamata e vuravura na kosipeli kei na mate nei Karisito. Se mani vakacava na noda duidui, ia e dua bau na ka e cokoti keda vakatautauvata: na noda tamata ivalavala ca.

Ena vuku ni ka oya, na vuli Vakalotu ena dodonu me dusia veikeda nai wali duaduaga ni kedai tuvaki vakaloloma. Ena macawa oqo eda na raica tiko kina na kenai wali duaduaga, na noda Qasenivuli Levu.

_Vulica na lesoni ni macawa qo mo vakarau kina Siga Tabu ni Noveba 7_

