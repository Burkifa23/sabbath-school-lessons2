---
title:  Na Gauna Mo Na Kurabui
date:  13/12/2020
---

Ko sa bau vakananuma se cava na vuna e digitaka kina na Kalou me solia ki veikeda e rua nai tukutuku tautauvata ni veibuli enai matai ni rua na wase enai Vakatekivu? Na Vakatekivu 1 e vola itukutukutaka na macawa ni veibuli kei na veivakurabuitaki ni ka sa tubu ka bula e delai vuravura, ka laki vakacavari ni sa buli na tamata enai ka ono ni siga. Na Vakatekivu 2 e raica nai tukutuku vata ga, ia mai na duidui na yasana, ka vakanamata vakatabakidua ki nai ka ono ni siga. Ena gauna oqo sa vakagolei vakatabakidua nai yaloyalo ni veika kece vei Atama, kei na veika kece sa tu me baleti koya kei na yalewa: na were, na uciwai, na manumanu, ka vaka-kina na yalewa.

Na Veibuli sa rui titobu na kena vakanananu kevaka me vakamacalataki walega ena dua nai tukutuku. Matai, eda vulica na kaukauwa kei maqosa nei Koya na Dauveibuli ena Nona dau raica na veika e bulia me totoka vakaoti. Na noda Kalou eda sota kaya tiko oqo e Kalou ni veiwekani, ka gadreva na kawa tamata mera veilomani ka veikauwaitaki vaka-ira kei na nodra qarauni na veika buli kece.

`Wilika na Vakatekivu 1 kei na 2 qai vakasamataka na gaunisala e sema lesu tale kina nai matai ni Siga Tabu (Vakatekivu 2:1â€“3) ki na imatai ni talanoa ni veibuli, ka kauta lesu tale mai ki nai karua ni tukutuku ni veibuli. E vukei iko vakacava na nomu isau ni taro mo rawa ni kila se cava nai balebale ni veivakalougatataki ni Kalou me baleta na Siga Tabu kei na kena vakatabui?`

Vakasamataka mada ni o iko ko Atama se ko Ivi enai matai ni Siga Tabu. Nai matai ni siga ni nomu bula, nai matai ni nomu siga vata kei na nomui tau, nai matai ni nomu siga vata kei na Kalou. Sa dua na siga ni vuli vinaka! Ko sa tekivu mo vulici koya na Kalou ni rawa ni bulia na veika totoka. Ko kurabui ni ko raica na elefaniti, ka dua tale na gauna ko sa raica na boto. Ko dredre ni ko raica na girafu kei na bulumakau. Ko vakanomodi ni ko wadravi ira tu na duiroka kei na kena duibulibuli, kei na kena sa laveti na lomamu ena marau ena totoka ni duavata ni rorogo; ko reki ena totoka ni kanakana kei na iboi ka marautaka na vakasaravi ni duidui ni tuvaki ni vanua. Vakauasivi na nomu sa tekivu vulica na veika me baleta na veiwekani: itavi, veikauwaitaki, kei na loloma, ko sa lako curuma vata tiko kei na Kalou; ka ko sa tekivu vakatovotovotaka vata tiko kei ira na vo ni veika buli.

Nai matai ni Siga Tabu ena sega ni vakatikori rau vakadua ko Atama kei Ivi. Sai Koya na gauna e cakava na Kalou me rawa ni rau vakanamata vakatabakidua ga ki Vua na Dauveibuli. Na gauna e rau kurabui kina vakalevu.

`Vola na kalougata ni veika ni vuli duidui rau lako curuma ko Atama kei Ivi enai matai ni Siga Tabu. Na kalougata cava oqori e se yaga tikoga ena gauna oqo, se mani vakacava na kenai rairai? Era na vakatoroicaketaka vakacava na nomu Siga Tabu?`