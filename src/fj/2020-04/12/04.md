---
title:  Gauna Me Vulici Kina Na Ka E Dodonu Me Vakabibitaki
date:  15/12/2020
---

Na nodra veibaleyaki na Isireli e veisemati vakavinaka ena ivakarau ni nodra maroroya na Siga ni Vakacecegu. Sa raica na Kalou na nodra sega ni rokova na Siga ni Vakacecegu ka sai vakatakilakila ni Nona sa sega ni rokovi ena nodra bula (Jeremaia 17:19–27). Na kena vakavoui na nodra yalodina ki na Siga ni Vakacecegu sa tiki tale tikoga ni veivakabulabulataki vei ira—sai vakaraitaki ni sa dodonu tiko na ka e vakabibitaki. Aisea 58 e vakaraitaka e dua nai yaloyalo duidui.

`Wilika na Aisea 58:1–14. Na cava e kaya tiko eke na Kalou vei ira na Nona tamata, ka yaga veikeda ena gauna oqo?`

Ko ira na Isireli era vakaraitaki ira ni ra Nona tamata na Kalou—ena nodra sokalou, ena nodra lolo—ia, na bula era bulataka ni sa oti na nodra sokalou sa vakatakila ni ra a lako curuma wale tikoga nai valavala ni tovo e dodonu me caka; e sega na yalo dina vakaoti ki na Nonai vunau na Kalou. Na Aisea 58 sa tekivu me vakaraitaka kina ko Aisea na cava na ka e namaka na Kalou vei ira na Nona tamata.

`E sega ni o koya walega oqo. Wilika na Aisea 58:13, 14. Na cava na vuna e laki vakanamata vakatabakidua kina na Kalou ki na Siga ni Vakacecegu ni sa mai cava tiko na wase ni vola oqo? Na parofita e vakayagataka eke na vosa ka tautauvata kei na vo ni vosa ena wase ni vola: kakua “ni cakava na ka ko sa vinakata ga”; kakua ni lako ena “nomu sala ga”; kakua ni “ ni vosa wale kina.” Na Siga ni Vakacecegu e sega ni gauna me lako curumi kina na ivalavala ni sokalou, ena nomu vakasamataka tiko na veika ko veinanuyaka voli qai bulataka nai tovo e sega ni rokovi kina o koya e dodonu me sokaloutaki. Na Siga Tabu me ka e rekitaki ka me dokai.” Enai yaloyalo levu ni wase ni vola, na Siga Tabu me ka e rekitaki ena kena vulici na itovo kei nai naki ni Kalou, ka qai bulataka nai tovo oya kei na inaki ena noda veitauraki kei ira na tani. Na kilai ni kena lako curumi na Siga ni Vakacecegu kei na kena vakarokorokotaki e se sega ni rauta oya. Me vulici me tara saraga na bula. Na Siga Tabu sa gauna ni vuli kei na kena bulataki na veika e dodonu me vakabibitaki.`

`Ko rekitaka na Siga ni Vakacecegu? Kevaka e sega, na cava ko na rawa ni veisautaka kina? Ko sa vulica mo rokova na Siga ni Vakacecegu? Dou veivosakitaka va-kalasi.`