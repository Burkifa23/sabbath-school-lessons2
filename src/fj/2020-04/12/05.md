---
title:  Na Gauna Ni Kena Vakasaqarai Nai Vakarau
date:  16/12/2020
---

Ko Jisu e doka ka tokona nai vunau ni Kalou (Maciu 5:17, 18). Ia e saqati ira nai liuliu ni lotu enai vakarau ni nodra vakadewataka nai vunau. E sega ni dua na Nonai le e vei vakarerei sara vakalevu ena kena yavutaki nai vunau, oya ena digidigi e cakava ena kena maroroi na Siga ni Vakacecegu. E sega ni leqa na vale ni soro ena kena caka na Siga ni Vakacecegu me gauna ni vuli—E sega ni dua na leqa ni kena wiliki na Tora ka vakadewataki. Era kila vinaka na Vunivola kei ira na Farisi na matanivola ni vunau. Ia, ko Jisu e vakatitobutaka tale na Nona vakatavuvuli me baleta na Siga Tabu vei ira na Nona tamata.

`Wilika na Maciu 12:1–13 kei na Luke 13:10–17. Na cava e vakatavulica tiko ko Jisu vei ira na tamata ena Nona gauna, kei keda ena gauna oqo?`

Na veisaqasaqa e yaco ena vuku ni veivakabulai a cakava ko Jisu ena Siga ni Vakacecegu sa laki yaco me dua na ile vakayalo bibi me baleta nai valavala ca, nai naki ni Siga ni Vakacecegu, na veiwekani e tiko vei Jisu kei Tamana, kei na kaukauwa e tu vei Jisu.

Nai vakarau ni bula nei Jisu me baleta na Siga ni Vakacecegu e tukuni vakamatata koto ena wiligusu ni macawa oqo: “Sa kaya talega vei ira ko Koya, Sa caka na Siga ni Vakacecegu ena vukudra na tamata, sa sega ni caka na tamata ena vuku ni Siga ni Vakacecegu. Sa Turaga talega ni Siga ni Vakacecegu na Luve ni Tamata” (Marika 2:27, 28). Na ka ga e via vakabibitaka ni sega ni dodonu me vakaicolacola na Siga ni Vakacecegu. E a tauyavutaki me rawa kina ki vua na tamata me vulica na Nonai tovo na Kalou ka a bulia na Siga ni Vakacecegu, kei na kena vulici ka vakilai na bibi ni veika a bulia.

Ni ra tarogi Koya ena vuku ni ka a cakava, sa qai kauti ira na Nona tisaipeli, nodrai liuliu na Jiu kei ira na lewe vuqa ko Jisu mera vakasama sara vakatitobu ki na Vosa ni Kalou, kei na nodra vakabauta kei na cava nai balebale ni nodra Kalou vei ira. Sa dau ka rawarawa sara ki vua e dua veikeda me vesuki ena lawa kei na yavu, ka na sega beka ni ca, ia sa laki yaco me tini vakataki koya—e muri ena dodonu ga me kilai na itovo ni Kalou eda qarava tiko. Sai koya oqo na ka ena tuberi keda meda yalodina ka talairawarawa ki Vua ni yavutaki na noda vakabauta ena loloma ni yalododonu nei Karisito veikeda

`Vakacava na nomu maroroya tiko na Siga Tabu? O vukica beka me siga ko lewa ga na ka ko via cakava kina ka sega ni gauna ni nomu vakacegu ki Vua na Turaga ka kilai Koya vakavinaka? Kevaka kina, ko na veisau vakacava me levu kina na ka ko rawata mai kina mevaka na ka e nakita na Kalou vei iko?`