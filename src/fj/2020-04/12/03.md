---
title:  Sa Gauna Ni Veivakavoui
date:  14/12/2020
---

Ena gauna sa tukuni kina vei Mosese me sa laki kauti ira tani mai na Isireli mai Ijipita, sa matata tu ni ko ira na lewe vuqa oqo era sa vakayalia na rai era dauraici tu kina nira luve ni Kalou. Era na gadrevi mera dikeva tale mada se ko cei na Kalou ka gadreva tiko na nodra vakarokoroko, ka solia tale tikoga vei ira e vuqa sara na vosa ni yalayala talei me baleta na veigauna vinaka sa tu e matadra. Na Siga Tabu sai koya e dua na tiki ni vuli bibi ena nodrai lakolako ni veivakavoui. Sa yaco mei vakatakilakila matata sara vei ira na veimatanitu, me baleta na veiwekani e duatani e tiko ena kedrau maliwa na Kalou kei na matanitu oqo. Na soli ni mana sa ivakaraitaki vinaka ni Nona gaunisala ni veivakatavulici na Kalou vei ira na Isireli.

`Ena Lako Yani 16:14â€“29, na lesoni cava mera na vulica na Isireli?`

Na Kalou e vakarautaka na cakacaka mana ni kena soli na mana vei ira na Isireli, ena kena soli na kakana me veiraurau ga ena veisiga yadua. Kevaka ena solia vakalevu, sa na rawa nira guilecavi Koya e solia tiko vei ira. Sai koya oya na vuna e vakayacora tiko kina na cakacaka mana ena veisiga, ka mera na raica tiko ena veisiga na veikauwaitaki ni Kalou. Ia ena Siga Tabu, sa yaco na veisau, mevaka ni siga oqo e duidui. Ena gauna oqo e rua na cakacaka mana e vakayacori kina: vakaruataki na kakana ena siga Vakaraubuka, kei na kena sega ni ca na kakana ni oti e dua na bogi. Sa yaco kina na Siga Tabu vei ira na Isireli mera kurabuitaka na Kalou ka a sereki ira tani mai Ijipita, ka dikeva lesu se cava nai balebale ni nodra yaco me tamata ni Kalou.

Mera kania tiko na mana na Isireli ena loma ni 40 na yabaki (Lako Yani 16:35). Sa qai vakaroti Mosese na Kalou me maroroi e dua na omeri mana me vakananumi ira tiko na Isireli ena Nona vakani ira tiko mai ena loma ni veikau (Lako Yani 16:32, 33). Sa veivakananumi talega me baleta na bibi ni Siga Tabu. E tiko tale eso na ka a yaco, ka vakamatatataka sara vakavinaka na Kalou vei ira na Isireli na bibi ni Siga Tabu.

Na Siga Tabu sa Nona gaunisala na Kalou ena nodra vukei na Isireli mera dikeva lesu tale na nodrai tutu kei na nodra Kalou. Era sa sureti mera maroroya Siga ni Vakacecegu ka vakatabuya, ia oqo e tiki tiko ni nodra tarai cake mera kila vakamatata sara na itovo nei Koya na Dauveibuli kei na tarai cake ni veiwekani e tawa mudu.

`Ko vosa tiko ki na dua na tabagone sa sega ni marautaka na Siga Tabu. E maroroya walega baleta ni kaya nai Vola Tabu kei na ka e rau kaya na nonai tubutubu. Na cava ko na tukuna ki vua me vukei koya me raica vou tale ni Siga Tabu e ka rekitaki?`