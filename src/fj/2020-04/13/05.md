---
title:  Na Koronivuli Ni Bula Sa Bera Mai
date:  23/12/2020
---

`“Ia na noda rarawa mamada, sa dede vakalailai saraga, sa vakayacora veikeda na serau levu sa uasivi cake vakalevu sara ka tawa mudu. Nida sa sega ni vakananuma tiko na veika sa rairai mai, na veika gas a sega ni rairai mai, ni sa dede vakalailai ga na veika sa rairai mai, ia sa sega ni mudu na veika sa sega ni rairai mai” (2 Koronica 4:17–19). Nai nuinui cava e solia veikeda na tikina oqo? Na cava eso na veika tawa mudu ka se sega ni rairai e yalataki tiko veikeda ena vuku iKarisito? Raica na Vakatakila 21:1, 2; Vakatakila 2:7; Vakatakila 7:14–17.`

E ka dina na veivosa ni yalayala e solia tiko veikeda ko Jisu, ka vuqa sara na vuna vinaka ena dodonu meda na vakabauta kina, ia na ka dina e dei tu ga oya ni Vosa ni Kalou e solia e dua walega na kenai yaloyalo vakacaca, dua ga na tikina lailai ni veika sa waraki keda tu. E dua na ka sa rawa nida vakadeitaka ni na rui uasivi vakalevu, kevaka meda vakasamataka se na vakacava tu na cecere ni bula, se bera ni vakacacana tu na ivalavala ca.

Na noda mosi kece, na noda rarawa kece, na veika kece eda veimulomulotaka tiko ena bula oqo e revurevu tu ga ni valavala ca. Lako mai kina ko Jisu me mai sereka na veika kece oya, ka na mai vakavouia tale mevaka na ka a nakita taumada na Kalou ni bera ni qai basika nai valavala ca. Ia ena vinaka cake sara, baleta ena maliwa ni veika lagilagi oya, ena sega ni takali tani mai kina e matada na mavoa e na liga kei na yava i Jisu, nai sau ni noda vakabulai.

“Ena gauna sa na cereki kina nai lati ka tabonaka tu na noda raica na vuravura totoka o koya eda raica tu ga ena Iloilo buwawa, ni sa kautani na vakacaca ni valavala ca, sa yaco ko vuravura taucoko me, serau ena lagilagi ni Kalou na noda Turaga, sa na dua na vanua ni vuli talei ki veikeda. Eke sa na rawa kina vei ira na gonevuli dauvakadidike mera wilika nai tukutuku ni veibuli ka sega tale ni raica e dua na veivakananumi ni lawa ni valavala ca. Sa na rawa nida vakarogoca na rorogo ni vakatagi mai na domodra na veika bula ka sega ni na rogoca kina vakaulei se rarawa. Ena veika buli kece ena kunei ni volai toko ga kina na yaca ni Kalou ena mata ni vola lelevu, ka sega ni dua nai vakatakilakila ni dua na ka ca ena tu e vuravura, se wasawasa, se loma ni macawa” —Ellen G. White, Education, p. 303.

`Raitayaloyalotaka mada na bula ena vanua e vou vakaoti, yali kina na veika e vakadredretaka tu na bula ena gauna oqo. Ena vaka tu mada evei na nomu vakanananu? Na cava ko na laki vakasaqara ekea?`