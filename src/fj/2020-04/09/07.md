---
title:  Kuri Ni Vakasama
date:  27/11/2020
---

“Ko Karisito e vakalolovirataka na nodra inuinui na tamata rogo e vuravura. Enai vunau ena ulunivanua e gadreva kina o Koya me bokoca tani na cakacaka e sa moici cala tu ena vulici ni ka lasu, ka solia vei ira era dauvakarogoci Koya na vakanananu dodonu me baleta na Nona matanitu kei na Nonai tovo. Ia e sega ni vatonaki ira vakadodonu ena vuku ni nodra ivalavala ca na tamata. E raica na rarawa nei vuravura ena vuku ni valavala ca, ia e sega ni vakaraitaka vei ira e dua nai vakamacala matata ni nodra sarukaica. E vakatavulici ira ena dua na ka e vinaka sara mai na ka era sa kila oti. Ena kena sega ni valuti na vakanananu ni matanitu ni Kalou, sa qai tukuna vei ira na gaunisala ena rawati kina, qai biuta vei ira mera vakasaqara na kenai tinitini ena kenai tuvaki. Na veidina e vakatavulica e yaga veikeda vaka talega kina vei ira na lewe vuqa era muri Koya tiko. Eda tautauvata ga ena nodra gadreva mera vulica na yavu ni matanitu ni Kalou.”—Ellen G. White, The Desire of Ages, p. 299.

**Taro ni Veiwasei**

`1. Ko Robert Louis Stevenson e sucu mai Edinburgh, Scotland, ena 1850. E rai lesuva tiko ko Stevenson ena nona vakarautaki koya tiko na nona dauveiqaravi me sa laki moce, a rai yani ena katubaleka ka raica e dua na ka lagilagi. O koya na dauvakawaqa cina, ena nona lako mai na dua na cina kasi kina dua tale. Ena levu ni nona marau a kaciva sara na dauveiqaravi ka kaya, “Raica mada na tamata oya, e tukia tiko e dua na qara ena butobuto!” Nai tavi cava e solia vei iko na Kalou ena nodra vakararamataki ka lomani na lewe ni tikotiko? Kevaka ko se sega tiko ni vakadetaka, sureti ira tale eso na lewe ni lotu mera dabe vata kei iko ka veiwaseitaka na veika ko ni rawa ni vakacavara vata.`

`2. Kevaka e rau veitokani vata na lotu kei na Kalou ena kena tarai na vuravura, ena dodonu meda taura matua na vosa kei na cakacaka ni veiqaravi nei Jisu. Na ka dina me baleta na liatamata mai—na Kalou e lako mai ki veikeda, me bula ena noda vuravura, me mai ogaoga, ka mai dredre ka tagi vata kei keda—sa vakananumi keda nida a kacivi meda kauwaitaki ira era tiko vakavolivoliti keda. O na cakava rawa vakacava na ka oqo? O na vakayagataki ira vakacava nai tabagone ena nomui soqosoqo lotu mera vukea na cakacaka oqo?`

`3. Vakananuma na nodai tavi na Lotu ni Kavitu ena nodra vakatavulici na tani me baleta na talei ni dina e soli tu veikeda. Ena yaco rawa vakacava ki nai soqosoqo lotu me tutaka na kena vakatavulici na dina vei ira na tani? Ena gauna vata ga, ena yaco rawa vakacava me vanua vinaka ni kena maroroi na veivosakitaki ni dina nai soqosoqo lotu vei ira era taroga tiko na taro dredre me baleti ira? Ko na vakarautaka vakacava e dua na gauna vinaka mena veivosakitaki kina na veitaro dredre?`

`4. Veivosakitaka na duidui ni tovo ni bula ena vanua ko tiko kina. Na cava eso na gaunisala ena rawa ni vakata_Vulica na lotu me ra vorata na duidui oya ka muria nai vakavuvuli vakaivolatabu?`