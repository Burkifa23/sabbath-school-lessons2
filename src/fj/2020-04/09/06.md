---
title:  Veiwasetaki Ni Noda Bula
date:  26/11/2020
---

`Wilika na 1 Cesolonaika 2:6–8. Na cava e kaya tiko ko Paula eke ni dodonu meda vakaraitaki kina ena noda koronivuli kei na isoqosoqo lotu?`

Nida sotava tiko na kakavorovoro ni bula vakaitikotiko, eda sa bula tiko ena dua na gauna ena sega soti ni vakaibalebale kina na kilaka vakaivolatabu ni lotu. Mevaka e vakananumi keda tiko kina na Maciu 18:20: “Ia ena tikina sa soqoni vata kina e lewe rua se lewe tolu ena yacaqu, au na tiko kina ena kedra maliwa.” Na rai ni Veiyalayalati Vou me baleta na lotu kei na bula vakaitikotiko e vakavotukanataki tiko vakatabakidua ena nodra duimatavuvale na tamata vakabauta. Sai koya oqo na vanua era sota kina vakumukumu lalai na lewe ni vanua mera masumasu, lagalaga sere, marautaki kina na kana vata ni lako sivia, vulica ka veiwasetaki kina na Vosa ni Kalou.

Nai kumukumu dausokalou vata oqo sa laki yaco me koronivuli ni lotu, ka ni sai koya oqo na vanua era vakagolei kina ki na Vosa ni Kalou kei na bula vou e kune duaduaga vei Jisu ko ira lewena vovou. Mevaka na volavola nei Paula Roma 12:2, “Ia dou kakua ni vakatauvatani kemudou kei ira era sa vakavuravura, ia dou vakamataliataki ga ni sa vakavoui na yalomudou,” sa dodonu me taura sara vakabibi na isoqosoqo lotu na cakacaka ni veivakatavulici oqo.

Ko ira na tamata vakabauta taumada era sa qai kunea ni vanua vinaka me bulataki kina na kosipeli oya ena bula vakaitikotiko. E tiko na vuna eda lagasere kina vakadomolevu nida bula vakaitikotiko, masu vakagumatua, veikauwaitaki vakalevu ka dauyalololoma. Ena gauna eda rogoca kina mai vei ira na tani na Nona vinaka na Kalou, eda sa na vakila talega na Nona vinaka veikeda; ena gauna eda rogoca kina ni dua e sotava tiko na rarawa, eda na vakila na veivakabulai ni Kalou ena noda dui bula, ka vakila na vakavoui ni gagadre meda iyaragi ni Nona loloma kei na veivakabulai.

Na noda tikina ni kua, e vakabibitaka tiko kina ko Paula ni kosipeli ni Kalou e ka taucoko: na kaukauwa ni kauveilatai, na Nona tucake tale na Turaga, na vosa ni yalayala ni Nona lesu tale mai. E sega tale ni dua nai tukutuku e vinaka cake e vuravura taucoko e vakayagataka kina vakalevu na nona bula kei na igu ko Paula mevaka na kena veiwaseitaki na italanoa kei Jisu.

Ko Paula e vakatututaka tiko eke ni tukutuku ni kosipeli ena rawa ni kilai vakavinaka enai vakarau ni bula eda na bula tiko. Meda na kakua ni guilecava ni ko ira na tamata era wanonovi keda sara tiko vakavinaka mera raica ni da bulataka tiko na itukutuku ni loloma e kune tiko enai Vola Tabu.

`Vakasamataka sara vakabibi na nomu bula, qai tarogi iko: Na mataqali vakadinadina cava era raica tiko vei au ko ira era tiko vakavolivoliti au?`