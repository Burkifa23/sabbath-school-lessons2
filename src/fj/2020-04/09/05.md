---
title:  Vakasaqara Na Dina
date:  25/11/2020
---

Ko Albert Einstein, e dautukuni ni o koya na tama ni vuku ena gauna oqo, e a vola: “Na ka bibi oya mo kakua ni cegu ena vakatataro. Na gagadre me kila na ka, e tiko na vuna. Ena sega ni vukei iko kina e dua, ia ko na kidroa ena gauna e vakananuma kina na veika vuni ni tawa mudu, ni bula, na lagilagi ni kena tarai cake vakamatau na ka dina. Ena rauta vakavinaka kevaka e dua me tovolea me kila vakalalai na veika vuni oqo ena veisiga. Kakua ni vakayalia na vakanananu savasava oqo.”

Eda sa bula tiko ena vuravura tawa kilai, se vakacava? Na veivakadidike vakavuli ena gauna oqo sa vakatakila tikoga ki veikeda na dredre vakaitamera sa basika tiko ena kenai vakatagedegede e cake sara ena veitagede ni bula. Ke sa vaka koya na veika eda raica, sa na qai vakaevei na veika vakayalo?

`Na cava era vakatavulica veikeda na veitikina oqo me baleta na kena vakasaqarai na dina, me kenai wali? Jeremaia 29:13; Maciu 7:7; Cakacaka 17:26, 27; Same 25:5; Joni 16:13; Joni 17:17.`

Nai Vola Tabu e vakasinaiti tu ena kedrai talanoa na tamata era dausasaga me kila na ka me vakataki keda—tagane kei na yalewa dauvakatataro, taqaya, nuinui, kei na reki, ko ira na tamata era vakasaqara vakataki ira na dina, vakasaqara na sau ni taro dredre duadua.

“Sa cakava na ka kece me rairai vinaka; ena kena gauna, ia sa vakatikora ki lomadra na gauna sa sega ni mudu sa sega kina na tamata sa kunea rawa na cakacaka sa cakava na Kalou main a kenai vakatekivu me yacova na kenai otioti” (Dauvunau 3:11). Na cava e vakaibalebaletaka eke ko Solomoni? Eso e vakadewataka na vosa vaka-Iperiu ‘olam’ me “tawa mudu” eso tale ena “vakanananu ni veika sa oti kei na veika ki liu.” Mevaka na ka e kaya na tikina oqo, na Kalou sa biuta ki na loma kei na yalo ni tamata na vakanananu ni ka sa oti kei na ka se tu mai liu, kei na tawa mudu vakataki koya. Sa rawa kina veikeda na tamata meda na vakasamataka na ka e vakatokai na “taro levu” me baleta na noda bula tiko.

Sai koya oqo na vanua e dabe tiko kina na Vosa ni Kalou. Ko cei koi keda? Na cava na vuna eda tiko kina eke? Na cava na vuna e tiko kina na rarawa kei na ca? Sai koya oqo na veitaro era vakataroga tiko ko ira era vakasaqara tu na dina me tekivu sara mai nai vakatekivu. Sa dua na ka kalougata ka dua nai tavi levu ena kena rawa ni dusimaki vei ira era vakasaqaqara nai sau ni vakatataro. Na cava na kena yaga na Vuli Vakalotu kevaka era sega ni tukuni vei ira na tamata na veisau ni taro oqo, mevaka e kune ena Vosa ni Kalou?

`Na cava na vuna e dodonu me sauma kina na iVola Tabu na veitaro eso me baleta na bula?`