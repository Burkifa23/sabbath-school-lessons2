---
title:  Kacivi me Bulataka na Rarama
date:  23/11/2020
---

Ena Veivanua Kecega Eda Vuki Kina, Sa Vaka Me Sa Veisautaki Koya Tikoga Vakataki Koya Na Vuravura, Ena Nona Sa Vukici Na Rarama Me Butobuto. Ia Eda Sotava Vakavoleka Sara Na Butobuto Ena Noda Matavuvale Ni Da Vakananuma Na Veika Eda Lako Curuma Ena Vuravura Dredre Ka Veibolei Oqo. Oikeda Talega, Eda Sa Vakila Na Rerevaki Ni Veika E Kauta Mai Ki Veikeda Na Bula Oqo, Ena Noda Valuta Tiko Na Tauvimate, Ena Nodra Takali Na Wekada, Ni Da Raica Na Veika E Lako Curuma Tiko Na Matavuvale Ni Sa Yaco Na Veibiu Kei Na Veisere, Ena Noda Tovolea Me Vakamatatataki E Vuqa Sara Na Veika Ca E Yaco Tiko Ena Noda Itkotiko.

Ia ena loma ni bula leqa kei na butobuto vakayalo ni veika vakaoqo, e loma se taudaku, eda rogoca tikoga kina na vosa nei Jisu ni kaya tiko ki veikeda yadudua:

`“Ko iko na rarama kei vuravura. A koro sa tara toka ena ulunivanua sa sega ni tabonaki rawa. Sa sega talega ni tutuvaki na cina ka biu ena ruku ni vakarau ni sila; ena kenai tutu ga; sa qai cinavi ira kecega era sa tiko e vale. Me caudre vaka-kina na nomudou rarama e matadra na tamata, mera raica na nomudou ivalavala vinaka, ka vakarokorokotaka na Tamamudou sa tiko mai lomalagi” (Maciu 5:14–16). Na cava e vakatavulici keda kina na tikina oqo me baleta na ivakarau ni noda bula ena veika era raica na tani me baleta na Kalou?`

Ena nodra dabe tiko na lewe vuqa ena yasa ni wasawasa ko Kaleli ena todra ni siga, era na kila vakacava ko ira na lewe vuqa oqo na veivosa kece nei Jisu? Ko ira era rogoca na Nona vosa era kila tiko na veika me baleta na rarama kei na butobuto. Io, e levu vei ira era rerevaka tiko na butobuto. Vakauasivi ni ra bula tiko ena veiliutaki nei Roma. Na gauna sa vakamataivalutaki tu kina na bula vakaitikotiko, dina ga ni sega na talevoni, mona livalina (computers) kei na sala ni veitaratara ka vakatokai na World Wide Web. E vuqa na gaunisala e yaga veikeda yadudua, kei na so tale na gauna e dauveivakarerei.

Era tu ena veiyasana kecega na soti ni Roma, me vakananumi ira tiko na lewe vuqa ni o koya ena gadreva mera vakavuna na leqa, era na vakararawataki se mate luvaiwale ena nodra kauveilatai na sotia ni Roma.

Ia oqo e kacivi ira tiko ko Jisu mera bula mevaka na rarama. Mera yalololoma. Yalo savasava. Mera dautataro. Na vuli vakalotu sa dodonu me ra na vakatavulici na gone mera rarama kei vuravura, ka cakava na digidigi ena rawa ni vakacilava na ka dina kei na vinaka ni Kalou vei ira na tani.

`Cava eso na sala ena rawa ni dusia na ka dina kei na vinaka ni Kalou vei ira na tani?`