---
title:  Nai Vunau Ni Kalou
date:  22/10/2020
---

Ena vica na yabaki sa oti a veivosakitaki tiko kina ena matanitu ko Faranise na kena vakawabokotaki nai totogi mate. Era a veitaratara sara ko ira era sa tokona na kena vakawabokotaki nai totogi mate kei Michel Foucault, e dua na dauvolaivola ka kerei koya me vola na nodra gagadre. Na ka sa qai cakava na turaga oqo oya, ena nona vola, sega walega ni bokoci na itotogi mate, ia me vakawabokotaki vakadua na lawa e vale ni veivesu ka mera sa sereki kece na kaivesu.

Na cava na vuna? Baleta vei Michel Foucault, na lawa kece me vinaka kina na tamata e bulia ga na tamata, me rawa kina vei ira era veiliutaki mera na dauvakatulewataki ira tiko kina na lewe vuqa. Sai koya oya na vuna e sega kina ni dodonu na vakatulewa oya.

Sa na rui sivia tale beka na ka e gadreva, na ka ga e gadrevi eke oya na kena vakatulewataki vakamatau na iwali ni leqa. Na mataqali vakatulewa ka a vakatulewa kina ko Mosese vei ira na Isireli ena loma ni udolu na yabaki sa oti ena nona a kaya; “Kemuni na sega ni cakava me vaka na ka kecega eda sa cakava eke ena siga oqo—me sa cakava na tamata yadua na ka sa vinaka vua” (Vakarua 12:8; raica talega na Dauveilewai 17:6; Vakaibalebale 12:15).

Ia, kevaka eda na sega ni cakava na veika dodonu sa tu e matada—eda sa sega ni yalododonu, savasava, eda na cakava wale tu ga na ka ena dela ni ka eda nanuma—eda na qai kila vakacava na ka e dodonu meda cakava? Kenai sau, na Kalou a buli keda e solia talega veikeda na lawa meda bulataka. Ena sega beka ni dodonu ena ka eda raica, ia Vua na Kalou e dodonu.

`Na cava e dusia vei keda na vei tikina oqo me baleta na noda i tovo ni bula? Vakarua 6:5, Marika 12:29–31, Vakatakila. 14:12.`

Kevaka eda na cakava me uto ni noda raici vuravura na Lotu Vakarisito na veivakabulai, sa na dodonu me na ka bibi talega veikeda na ivunau ni Kalou, sai koya na iVunau e Tini. Se da na vakabulai mai na cava kevaka e sega nai valavala ca, ni sai koya oya na talaidredre ki nai vunau (Roma 3:20)? Ena sega ni vakaibalebale na kosipeli kevaka e sega nai vunau ni Kalou, sai koya oya na vuna e se vauci keda tikoga kina nai vunau, dina ga ni sega ni vakabulai keda. (Sai koya oya na vuna eda gadreva kina na kosipeli).

Ena vuku ni ka oya, sa na dodonu kina ena tabana ni vuli ni Lotu ni Kavitu ni Lesu Vakarua mai me na vakabibitaka tiko na ka e vakatoka ko Ellen White “na tawa mudu ni vunau” (The Great Controversy, p. 63), okati kina na Siga Tabu. Kevaka ena veivuke na vuli vakalotu me vakalesuya tale veikeda na veiucui kei Koya na Kalou ena bula oqo, sa dodonu me laveti cake tiko nai vunau ni Kalou, me na vakatakila veikeda na veika e dodonu ena mata ni Kalou, ka kenai vakaraitaki ko Karisito.