---
title:  Na Rai Vakaivolatabu Nei Vuravura
date:  20/10/2020
---

E sega ni dua veikeda e raici vuravura ka sega ni vakanabi ena dua na yasana. E dua na kena vakaraitaki oqo, ni raica na drodrolagi e dua na tamata e sega ni kila na Kalou, e raica ga mevaka e dua na ka sa dauyaco vakawasoma. E sega tu ni vakaibalebale vei koya. Ia, ki vua e dua e rai tiko mai ena rai vakaivolatabu, ena raica ni rau veiwaki tiko na wai kei na rarama, ka raica talega kina nai vakadei ni vosa ni yalayala ni Kalou ni na sega ni vakarusai vuravura tale ena wai (Vakatekivu 9:13–16). “Sa rui cecere na ivalavala ni Kalou kei na Nona yalololoma vei ira na Nona tamata ivalavala ca, ena Nona biuta na drodrolagi ena veio mei vakaraitaki ni Nona veiyalayalati vua na tamata. . .. Sa Nonai naki na Kalou mera na dautaroga tiko na gone ena veitabagauna na ibalebale ni yaloyalo totoka ka roboti lomalagi tu oya, ka sa dodonu vei ira na itubutubu mera na dautalanoataka tiko vei ira na luvedra nai talanoa me baleta na waluvu, kei na Nona biuta tu e lomalagi na Kalou nai vakadei ni na sega tale ni luvuci na vuravura ena wai.”—Ellen G. White, Patriarchs and Prophets, p. 106.

Sa dodonu mera kila na lewe ni Lotu ni Kavitu ni Lesu Vakarua mai, ni se yavu tikoga ni noda vakabauta na veika e volai tu enai Vola Tabu. Ena vakatakila na yaloyalo kei vuravura, nai lati meda raica ka kilai vuravura kina, ni rawa ni vanua rerevaki ka dredre. Nai Vola Tabu e bulia e dua na yavu me rawa ni vukei keda meda kila na ka dina me baleti keda ka vuqa na gauna sa daukauta mai na veilecayaki.

`Na dina cava era kune ena veitikina oqo ka na rawa ni vukei keda meda kila na dina ni noda basika mai? Efeso 6:12; Marika 13:7; Roma 5:8; Roma 8:28; Dauvunau 9:5; Vakatakila 20:5, 6.`

Oi keda na Lotu ni Kavitu, sa dodonu meda na dautalairawarawa vakaoti ki nai vakavuvuli vakaivolatabu, ni sai koya oqo na vanua e vakatakilai kina na dina ni Kalou ki na kawa tamata, ka vakamacalataka e vuqa sara na ka me baleta na vuravura eda sega tu beka ni kila. Ena vuku ni ka oya, na vuli Vakalotu sa dodonu me yavutaki ka vakadeitaki ena Vosa ni Kalou, ka biu tani na veivakavuvuli kece e sega ni duavata kina.

`Na cava eso nai vakavuvuli vakaivolatabu ka veisaqasaqa kei na so na vakabauta eda tara tu na tamata? Na cava e vakatavulica veikeda na duidui oqo me baleta na bibi ni noda tatakube vakaukauwa kin a Vosa ni Kalou?`