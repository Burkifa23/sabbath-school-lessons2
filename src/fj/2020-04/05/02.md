---
title:  Vakatakilai Koya Na Tamana
date:  25/10/2020
---

`Na cava n aka bibi e dusia tiko nai apositolo me baleti Jisu enai tekitekivu ni Vola vei ira na Iperiu? (Iperiu 1:1–4)`

Sa vakavuqa na nodra dautukuna tiko na dauvolaivola ena Veiyalayalati Vou na vakanananu bibi: Ni ko Jisu e lako mai ki vuravura me mai vakaraitaka ki veikeda na kawa tamata se ko cei ko Tamana. Ena veigauna sa oti, era yaco mai ena veigaunisala cacavukavuka nai tukutuku ni Kalou mai vei ira na parofita; ia ni sa yaco mai ko Jisu, sa ka taucoko sara nai tukutuku me baleti Koya na Kalou,

Ena Nona mai bula vakatamata ko Jisu, sa “cila mai kina na serau ni Kalou” (Iperiu 1:3). Ia mevaka ni da tamata ivalavala ca, ena dredre sara meda na tudei rawa ena Nonai serau na Kalou. Ia, sa mai cila na serau ni Kalou vei Jisu ena Nona a mai liatamata. Ka sa vakamalumalumutaki ena yago vakatamata nei Jisu me rawa kina veikeda meda raica ka kila vakamatata nai tovo ni Kalou.

Sa mai vakatakila talega na kenai yaloyalo vakatamata” (Iperiu 1:3). Na vosa e vakayagataki ena vosa va-Kiriki me baleta nai “tovo” ena so na gauna e dauvakayagataki me vakatakila na drega ena dua na tiki ni siliva. Ena vuku ni ka oya, ko Jisu, “nai yaloyalo dina ni bula ni Kalou” (Iperiu 1:3).

Kevaka eda gadreva meda kila na Tamada, meda vakarorogo sara vakaoti ki na veika e kaya na Qaenivuli levu me baleti Koya. Ka meda vakaraici Koya vagumatua talega na Qasenivuli levu. O koya sa raica na Luvena sa raici Tamana.

`Veidutuitaka na Iperiu 1:1–4 kei na 2 Koronica 4:1–6. Ena Koronica 4:1–6, ko cei ko Jisu, ka cava eda na rawa ni vulica mai Vua?`

Ena nodratou vakatavulici ira tiko na tani ko Paula kei ira na nonai tokani me baleti Koya na Kalou, era tovolea sara vagumatua mera matanataka na ivakavuvuli nei Jisu me baleti Tamana. Mevaka ni ko Jisu “nai yaloyalo ni Kalou (2 Koronica 4:4), e kauta mai na kilaka ki veikeda me baleta na Kalou ko Tamada. Ka vaka sara talega kina ko Paula ena nona levea na ilawaki kei na kena vakatanitaki na Vosa ni Kalou, qai vakaisosomitaka ena nodratou tukuna na ka dina (2 Koronica 4:2).

Mevakataka na Kalou, ena gauna ni veibuli, e vakayagataka na rarama me vakaseavutaka na butobuto, e sa solia mai na Luvena me vakawabokotaka na cala ni rai me baleti Koya ka vakatakila na dina me baleti Koya na Kalou. Ena “mata i Jisu” ena rawa nida taukena kina na matata ni tukutuku ni Kalou (2 Koronica 4:6).

`Ko Jisu e vakatakilai Tamana vakamatata, eda sa kacivi talega meda “vakadamurimuria na Kalou me vakataki ira na gone ni toko” (Efeso 5:1). Na cava na kenai balebale oya, ka cava eda na rawa ni vulica mai vei Jisu me baleta na “vakadamurimuria” na Kalou?`