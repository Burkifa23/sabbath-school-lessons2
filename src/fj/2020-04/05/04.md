---
title:  Wilika Na Vakanananu Nei Qasenivuli Levu
date:  27/10/2020
---

`Na nuiqawaqawa cava e tiko vei Paula me baleti ira mai Filipai ena nona vola tiko na nonai vola vei ira? Filipai 2:1–4; Filipai 4:2, 3.`

E dua tiko na itukutuku titobu enai Vola Tabu e tiko ena Filipai 2:1-11. E tukuni tiko kina na Nona bula taumada na Karisito, na Nona itutu va-Kalou, Nona liatamata, Nona bula vakatamata, na Nona ciqoma na mate ena kauveilatai. E vakamacalataka na balavu kei na dredre ni gaunisala e muria mai ko Jisu, me tekivu mai lomalagi me yaco sara ki Kalivari (Filipai 2:5–8). Ka vakamacalataka na gaunisala e laveti Jisu cake kina ko Tamana ki nai vakatagedegede me vakarokoroko ki Vua ko vuravura taucoko (Filipai 2:9–11). Ka vuqa sara na veidina veivakurabuitaki era vakasinaiti tu ena veitikina oqo.

`E tekivutaka vakacava ko Paula na Filipai 2: 5–11? Ena veitiki ni bula kece nei Jisu, na bula cava e namaka vei ira na tamata vakabauta mera na bulataka? Filipai 2:6–11.`

E namaka tu ko Paula ni ra na vuli mai vei Jisu kei na Nona a mai liatamata ko ira na tamata vakabauta mai Filipai. Kevaka sa rawa vei Jisu me ciqoma na bula vakatamata— “me kauta Vua na itovo ni tamata dauveiqaravi, sa caka me tautauvata kei na tamata” (Filipai 2:7) ka soli Koya sara me lauvako, ena vakacava sara mada na kena levu ni nodra sorovaki ira vei ira na tani ena loloma?

Eda sa vakananumi tiko ni vuqa sara na ka ena dodonu meda vulica mai Vua na Qasenivuli levu, ko Jisu Karisito. Meda vuli mai nai tukutuku e a mai wasea tiko ena gauna ni Nona veiqaravi tu e vuravura. Eda vuli mai na veicakacaka mana e a vakayacora kei na ivakarau ni Nona veimaliwai vata kei ira na tani. Eda na tovolea meda vakatauvatana na noda veiwekani kei ira na tani ni oti na Nona vakasewasewani kei na Nona sa tu vakarau me vakaisosomitaka na lagilagi vakalomalagi ki na vale ni manumanu (na lesoni levu veikeda).

Ko vuravura e vinakata meda dauvakalavelaveti keda ena veigauna, me vakacerecerei kina na veika eda sa rawata. Ena vale ni manumanu mai Peceliema ka vaka-kina mai Vua na Qasenivuli levu e duatani na lesoni eda na vulica kina—ni cakacaka levu ni veivakatavulici kei na veivakabulai ni Kalou e rawati ena noda vakamalumalumutaki keda ki Vua na Kalou kei na noda qaravi ira na tani ka sega ni noda vakalavelaveti keda.

`Nai vakarau ni bula cava ko sotava tiko ena gauna oqo, ka rawa ni solia vei iko e dua na kaukauwa mo vakaraitaki Karisito kina vei ira na tani kevaka ko vakamaalumalumutaki iko?`