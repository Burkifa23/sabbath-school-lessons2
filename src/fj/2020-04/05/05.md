---
title:  Na Qasenivuli Levu Kei Na Veivakameautaki
date:  28/10/2020
---

Sa dauvakavuqa na kena sa daukakavorovoro na bula vakaveiwekani. Sa dauyaco na veitawasei. E dua e a yaco me nodai tokani voleka sara ena dua na gauna sa yaco me keda meca. Ia na kavoro ni veiwekani vaka-koya e rawa ni wali. Ni sa yaco, eda na vakila na talei ni veivakameautaki.

`E laki yaco vakacava me uto ni Nona a liatamata mai na Karisito kei na Nonai tavi vaka-Qasenivuli na veivakameautaki? 2 Koronica 5:16–21.`

Kevaka eda sa vakila na veivakalougata ena gauna sa semati tale kina na noda veiwekani kei na dua tale na tamata, sa na qai vakacava na levu ni noda na vakila ena gauna eda sa veivinakati tale kina kei na Kalou? Ena 2 Koronica 5:16–21, e matata sara tu ga vei Paula ko cei e cakava na veivakameautaki—Na Kalou ko Tamada sa cakava nai matai ni kalawa ena kena vakavinakataki na noda veiwekani vata kei Koya. Ka sa cakava na cakacaka ni veivakameautaki oqo ena “vuku iKarisito” (2 Koronica 5:18). “Sa ia na Kalou me vakaveivinakatitaki kei Koya ena vuku i Karisito” (2 Koronica 5:19).

Meda kakua walega ni vakayagataka na marau ni veivakameautaki. Meda vuli mai Vua na Qasenivuli levu. Ena Nona a mai liatamata, e a vakaitavi voli ena cakacaka ni veivakameautaki. Eda sa sureti talega meda vakaitavi kina. Sa mai vakaveivinakatitaki keda tale na Kalou vei Koya ena vukui Karisito. Sa tu veikeda kei Paula ena gauna oqo na “itavi ni veivakameautaki” (2 Koronica 5:18).

E dua tale na wase ni vola talei ena Veiyalayalati Vou oya na Kolosa 1:15–20 me baleta tiko na liatamata nei Karisito. Sa dauvakavuqa e daunanumi ni oya e dua na sere, nai matai ni veimama e talanoataki tiko kina nai tavi nei Karisito ena veibuli (Kolosa 1:15–17), nai karua ni veimama e vakanamata ena itavi ni veivakabulai nei Karisito (Kolosa 1:18–20). Enai tavi ni veibuli kei na veivakabulai nei Karisito, e vakaveivinakatitaka na veika kecega vei Koya na Kalou. Na cakacaka ni veivakameautaki ka sa mai vakacavara na Kalou ena vuku i Karisito sa baleta “na ka kecega, se ra tu e vuravura se ra tu mai lomalagi sa vakaveivinakatakitaki ira ena Nona dra ni sa lauvako ki na kauveilatai” (Kolosa 1:20).

Ena sega ni rawa veikeda meda vakatauvatani keda kei na cakacaka vakadauniveivakameautaki nei Koya na Qasenivuli levu, ia, eda sa sureti meda vakaitavi ena cakacaka ni veivakameautaki ena noda itikotiko (2 Koronica 5:18). De sai koya oqo na ka a tiko ena vakanananu nei Jisu ena gauna a masu kina ka kaya, “Mevaka ko ni sa talai au mai ki vuravura, Au sa talai ira vakatalega kina ki vuravura” (Joni 17:18)?

`Na cava na ka eda na rawa ni cakava meda vakatakila kina na itavi ni veivakameautaki ni Kalou? Ena gauna cava mevaka oqo ena rawa ni ko vukei ira kina na tamata mera veivinakatai kei ira na tani?`