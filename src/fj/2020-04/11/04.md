---
title:  Cakacaka Kei Na Sinai Ena Vuku
date:  08/12/2020
---

`Raica madaga vakatotolo na Lako Yani 25:10–30:38. Na cava sa rui matailalai kina na Kalou ena Nona tukuna vei Mosese me tara e dua na vale tabu ni sokalou? Na cava e kaya veikeda me baleta na itovo ni Kalou?`

Ena gauna e tukuna kina na Kalou vei Mosese me tara e dua na vale laca me Nona, ena rawa vei Mosese me kaya, “sega na leqa Turaga, au sa tara vale laca tiko ena loma ni 40 na yabaki me tekivu mai na gauna au sa dro tani kina mai Ijipita. . .. Ki vua e dua na tamata sa bula voli mai na vanua vaka-Metia ena dua na gauna balavu, na vakaduri vale laca e ka rawarawa wale tu ga. Ena rawa sara madaga ga ni tara e dua na vale laca ni vesu tu na matana, se tu tani tu na nona vakasama ena dua tani tale na ka. Na ka e sega ni namaka tiko beka ko Mosese na veika lalai ni kenai cakacaka kei na balavu ni tuvatuvaka me caka ena veiyaya kece e loma ka vaka kina na nonai sulu na bete—voleka ni 150 nai vakasala me muri. Me caka e dua na teveli rawarawa, ena dodonu vei Mosese me vakamuria vakaveitaravi na vitu nai tuvatuva ni kena vakacavari na teveli (Lako Yani 25:23–30).

Na kena rogoci vakavinaka na veika matailalai sa vakaraitaka na Kalou ena kena tara na Nona vale laca (ena qai muri nai valavala ni vakacaboisoro) sa vakaraitaka na kena sa basika na yalo sa vakasinaiti tiko ena vuku, na gagadre me cakava na ka me tautauvata ga kei na ka dina. Nai yaya e vakayagataki e vinaka vakaoti, na kenai bulibuli e sega ni vakamelei rawa, na cakacaka me maqosa vakaoti—e matata nai tukutuku: “Na Kalou ena sega ni ciqoma na cakacaka ca!”

E dina ga ni rui lagilagi na kenai rairai, ia, sai koya ga na Kalou vaka-taki Koya e vakarautaka, ka sega ni kaukauwa ni tamata e rawati kina na ka e gadrevi. Eda na wilika ena Lako Yani 31:1–6, 35:30–36:1 ni Kalou vakataki Koya e solia na kilaka e gadrevi vei ira na Nona tamata. Ko ira na tamata oqo era sa vakasinaiti tu ena Yalo Tabu, ka sa soli tu vei ira na taledi kei na kilaka ena veicakacaka kece vakamatai, me rawa kina ni tara na vale tabu kei na kenai yaya mevaka na ka “sa vakarota na Kalou” (Lako Yani 36:1). Vakauasivi, ni koi rau na kena dau ni bulibulika ruarua oqo sa soli talega veirau na “via ivakavuvuli” (Lako Yani 35:34) me na rawa kina ni semati tikoga kina nodra kilaka kei na taledi ena loma ni itikotiko na Isireli. E dina ga ni koi rau na lewe rua oqo e rau iliuliu ka digitaki mai Vua na Kalou, kei ira talega na kena vo era ciqoma nai solisoli vata ga oya, era sa veitomani ena kena vakacavari na cakacaka (Lako Yani 36:2).

Ena vuku ni ka oya, e sega ni dua kina na nodai ulubale ni da tamata ivalavala ca, meda na sega ni cakava kina e dua nai tavi ena yalo dina. Sa daunamaka tu na Kalou meda cakava na ka ena kena vinaka taucoko, vakayagataki ni noda taledi, na noda kilaka, gauna, kei na vuli ena cakacaka vinaka.