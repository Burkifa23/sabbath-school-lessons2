---
title:  Cakacaka Kei Na Dauveiqaravi
date:  10/12/2020
---

“A ka kecega sa vakaitavi kina na ligamu, mo kitaka ga ena nomui gu” (Dauvunau 9:10). Na tamata vuku e vakayagataka na veivosa ni vakasala oya me baleta na dauveiqaravi ena veidraki ni bula kecega.

Ni tarogi me vosa ena dauveiqaravi ni tamata Lotu Vakarisito, era lewe vuqa era vakaqiqotaka na nodra vakasama ena nodra rawa ka vakailavo na Lotu Vakarisito. E dina ga ni lavo e ka bibi ena vakasama vakadauveiqaravi, ia, ni yalani ga enai lavo sa dua dina na rai qiqo. Ena vakasama vakaisoqosoqo, na dauveiqaravi sa baleta tiko na itavi vakaveiliutaki ena kena tarai cake kei na kena vakayagataki vakamatau na veigacagaca kece e taukeni rawa.

Ena loma ni soqosoqo lotu, na cava eso na ka sa vakalougatataki keda kina na Kalou? Ko Pita e vakamatatataka sara vakavinaka ni veitamata yadua e tiko vua nai solisoli e solia na Dauveibuli; qai vakatokai ira na tamata Lotu Vakarisito oqo ni ra “matabete tabu vakaturaga” (1 Pita 2:5) vata kei na nodra itavi vakadauveiqaravi ki Vua na Kalou, me baleta nai solisoli ni Kalou: lavo, gauna, kaukauwa, taledi kei na vuqa tale.

`Wilika na Dauvunau 9:10 kei na 1 Koronica 10:31. Nai tukutuku cava e noda ena veitikina oqo ena gaunisala ena dodonu meda cakacaka kina kei na gaunisala meda vakatavulici ira kina na tamata mera cakacaka?`

E dua tiko na gogo levu ni bula ena gauna oqo oya nai dre me vakaituvatuva na veiyasa ni bula duidui eda dui taukena. E tikoga na gauna ni cakacaka, na gauna ni bula vakamatavuvale, na gauna ni bula vakayalo ka me dua sara madaga na gauna ni bula ni vakacagicagi. Na sasaga ni kena wasewasei na ivakarau ni bula vakaoqo, oya me na kakua ni na takosovi kina nai tuvatuva sa vakadonui oti tu. Kenai vakaraitaki, ena sega ni vinaka me kau mai ki vale na nona cakacaka e dua me na laki veisaqasaqa tiko kei nai tavi vakamatavuvale. Se na vakasaqarai ni bula galala me vakalailaitaka na noda gauna vata kei na Kalou.

Ia, na mataqali lati vaka-koya me kakua ni vakayagataki ena noda bula taucoko vakayalo. Na cakacaka ni tamata Lotu Vakarisito e tubu ena veitauraki kei na cakacaka vata kei na Kalou. Na cakacaka sa dua tiko na sala eda na rawa ni vakatovotovotaka kina na Nona tiko na Kalou ena noda bula. Ni da wasewasea na noda bula vakalotu, yalana na Kalou ki na dua na siga, dua na auwa, se mani dua ga na yasa ni bula, eda sa vakuai Koya na Kalou mai na Nona tiko ena veiyasa ni bula kece oqo.

`Rua na taro: Matai, tarogi iko mada se ko wasewasea tiko na nomu bula vakayalo. Karua, ena rawa vakacava me liutaka na nomu bula na veika vakayalo ena veika kece ko cakava?`