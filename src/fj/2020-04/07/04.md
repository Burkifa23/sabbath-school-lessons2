---
title:  Vakayalo Ka Vakaidina
date:  10/11/2020
---

Edua tiko nai talanoa talei ena Veiyalayalati Vou oya nai talanoa me baleti Jisu kei na yalewa ena bati ni tobu, ena Nona kauwaitaka ko Jisu e dua na yalo kavoro.

`Wilika na Joni 4:7–26. Na cava e kaya ki vua ko Jisu me baleta na qaravi Kalou? E laki yaco vakacava me rau laki taura na ulutaga ni qaravi Kalou?`

E dina ga ni via veisautaka na ulutaga ni veitalanoa ena nona laki kauta mai na qaravi Kalou, sa qai vakayagataka ko Jisu na nonai vadi na yalewa oqo me solia kina veikeda eso na dina titobu me baleta na qaravi Kalou kei na veika e okati ena qaravi Kalou. De o koya e bibi duadua sai koya na ka e tukuna ena Joni 4:24: “A Yalo na Kalou, ia ko ira sa lotu Vua, e dodonu mera lotu vakayalo ka vakaidina”.

Na qaravi Kalou dina e dodonu me “vakayalo” oya me yavutaki mai na nomu lomana na Kalou, mai na nomu kilai Koya vakaoti. “Na lotu ga e lako mai Vua na Kalou ena liutaki iko ki Vua na Kalou. Me rawa ni ko qaravi Koya vakadodonu, sa na dodonu meda sucu ena Yalo Tabu. Ena vakasavasavataka na lomada ka vakavouia na yaloda, e solia veikeda e dua nai vakarau ni bula vou ni veikilai kei Koya kei na noda lomana na Kalou. Ena solia veikeda na gagadre ni talairawarawa ki na veika kece e gadreva. Sai koya oqo na sokalou dina. Sai koya oya na vua ni cakacaka ni Yalo Tabu.”—Ellen G. White, The Desire of Ages, p. 189.

Ena gauna vata oya, na sokalou e dodonu me “vakaidina” E dodonu me matata vakavinaka na nomu kilai Koya na Kalou, ocei o Koya kei na cava e gadreva vei keda.

Eda raica tiko eke e rua na yavu ni sokalou: na veika ko lako curuma ena nomu kilai Koya ka talairawarawa ki Vua na Kalou kei na kena vakatakilai ki veikeda na veidina me baleti Koya na Kalou. Na ka vakayalo e sega kina na dina ena rawa ni liutaki keda kina dua na yavu vovodea ka ni tarai cake ga ena bula e veilecayaki. Ena yasana kadua, na dina e sega kina na ka vakayalo ena rawa ni liutaki keda kina mate. Ena vuku ni ka oya, eda gadrevi rau ruarua.

`Ko na vakatavulici koya rawa vakacava e dua me qarava na Kalou “vakayalo ka vakaidina”? Ena vanua cava ena gadreva kina e dua me vakalevu mai na kena ka dua?`