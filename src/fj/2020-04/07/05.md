---
title:  Na Totoka Ni Bula Vakaiukuuku (Holiness)
date:  11/11/2020
---

`Wilika na 1 Veigauna 16:1–36. Raitayaloyalotaka mada nai yaloyalo oqo. Ko raica ni vakaciriloloma, se vakarerevaki, se marautaki? Gaunisala cava e rau cokoti vata kina? Na cava ena rawa ni da vulica mai nai yaloyalo oqo me baleta na vakarokoroko kei na gaunisala cava e dodonu meda na vakatavulica kina na sokalou?`

Na vale tabu sai koya na vanua ni sokalou, na vanua e tiko vata kina na Kalou kei ira na Isireli taumada ka vakatakilai talega vei ira na gaunisala ni kena rawati na bula tawa mudu. Ena dodonu me uto ni sokalou kei na vuli vakalotu ko Jisu kei na gaunisala ni kena rawati na bula tawa mudu, ka vakatakarakarataki tiko ena veiqaravi ena vale tabu. Se mani cava tale na ka sa cakava oti veikeda na Kalou ka gadrevi kina na veivakacaucautaki kei na vakarokoroko, era na sega ni vakaibalebale kecega ke sega nai nuinui ni bula tawa mudu e solia veikeda na Nonai soro kei na mate e mai sosomitaki keda kina ko Jisu ena kauveilatai.

Raica na ibili ni veivakalotutaki enai tukutuku oqo: oya me kila ko vuravura taucoko na nodra Kalou na Isireli.

`Raica na 1 Veigauna 16:29: “Dou solia vei Jiova na vakarokoroko e kilikili kei na Yacana; dou kauta mai nai madrali, ka lako mai ki vei koya. Dou lotu vei Jiova ena yasana tabu sa vakaiukuuku (beauty of holiness!)”. Na totoka vakaiukuuku? Na cava na kenai balebale?`

Vakasamataka mada na kena rairai ca, veivakacacani, veivakalolovirataki ni valavala ca, ka na dredre talega veikeda ena gauna oqo meda raitayaloyalotaka na ca, vakarerevaki kei na lolovira ni nodra qaravi Kalou na veimatanitu era tu vakavolivoliti Isireli, na kenai valavala e okati kina na veika kecega, na nodra vakacabori na gone lalai. Na veika oqo e vakatakila se ra mataqali tamata vakacava era cakava tiko na veika oqo.

Ena yasana kadua, ko Isireli taumada e matanitu vakatabui, tawasei tani mai na veivakarau ni bula ca era tu vakavolivoliti koya. Na nodra savasavataka na lomadra kei na yalodra; e vakaibalebale ka cecere kina na nodra qarava na Kalou. Ena veigauna ko ira na parofita ena Veiyalayalati Makawa era dauvakacacani ira na tamata era vakarokorokotaka tiko na Kalou, baleta nira vakaitavitaki ira tiko ena cakacaka vakaveidabui ka ni yawa sara na yalodra mai Vua na Kalou.