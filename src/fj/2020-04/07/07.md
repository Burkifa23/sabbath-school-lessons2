---
title:  Kuri Ni Vakasama
date:  13/11/2020
---

“Sa dauveivakaisini na yalo ni tamata, ka ca vakalevu sara. Era sega ni gadreva tu ko ira nai talatala ni veimatalotu mera dikevi ira sara vakavoleka se ra tiko ena vakabauta se sega, ka sa dua na ka rerevaki baleta ni lewe vuqa vei ira e cala tu na vanua era vakanuinui kina. Eso era vakararavi tu ga e na veika era sa lako curuma makawa mai ena veitabayabaki sa oti; ia ena gauna era sa qai kilai yalodra kina, ni sa dodonu me tiko na veika era lako curuma ena veisiga, sa sega na ka mera na qai kaya. Era nanuma ni nodra italatala ni dina ena vakabulai ira. Ena gauna sa vakamalumalumutaki kina na veivalavala ca e cata na Kalou, sa na qai lako mai ki vei iko ko Jisu ka vakayakavi vata kei iko ko Koya. Ko sa na qai taura mai vei Jisu na kaukauwa vakalou, ka tubu cake me vakataki Koya, ka kaya ena qaqa, Me lagilagi na Kalou ka a solia vei keda na qaqa ena vuku ni noda Turaga ko Jisu Karisito. Ena rui ka marautaki sara ki Vua na Turaga kevaka era sega ni vakayacani ena Yacana ko ira na italatala ni veimatalotu veilaroi oqo. Era na vakavu leqa tikoga vei ira era gadreva mera yalodina tiko vei Jisu. Era na vatu ni veivakatarabetaki vei ira era tawa vakabauta, ka ra vakamarautaki ira na agilosi ca, ka vakalialiai ira na agilosi ni Kalou ena cala ni nodra ilakolako. Era toro voleka ki Vua na Kalou ena tebenigusudra ia na yalodra e yawa sara mai Vua.”—Ellen G. White, Spiritual Gifts, vol. 2, p. 227.

**Taro ni Veiwasei**

`1. Ena Marika 7:1–13, eda vulica kina ni ka e vakavuna na sokalou cala oya na leqa ni yaloda. E sega ni ciqoma na Kalou na noda sokalou kevaka eda sokalou wale tikoga ena tebenigusuda kevaka e sega ni e lako mai vu ni lomada. Na cava na vuna e gaunisala kaukauwa kina ni kena dolavi na yalo me lomana vakaidina na Kalou na italanoa ni nona mai mate ena vukuda ko Jisu?`

`2. Veitalanoataka vakalevu na vakanananu ni qaravi Koya na Kalou “vakayalo ka vakaidina.” Ena rawa nida cakava e dua ka sega na kena ikarua se, gadrevi ruarua ena gauna ni sokalou? Kevaka kina, na cava na vuna?`

`3. Io, ena gadrevi me dodonu tu na lomada me na qai ka taucoko kina na noda sokalou Vua na Kalou, ia na cava na kenai balebale? Mo na wawa tiko me yacova ni ko sa sema vakaoti ki Vua na Turaga, se me vinaka sara na nomu bula, ni bera ni ko qai sokalou? Ena yasana kadua, ena rawa vakacava ni vukea na yalomu na sokalou me tu donu ki Vua na Kalou?`