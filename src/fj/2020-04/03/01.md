---
title:  Nai Vunau Na Qasenivuli
date:  10/10/2020
---

### Vulica na vuli ni macawa oqo
Vakarua. 6:5; Vakarua 31:9–27; Roma 3:19–23; Vakatakila 12:17; 14:12; Marika 6:25–27; Iperiu 5:8.

> <p>Wiligusu</p>
> “Ia mo lomani Jiova na nomu Kalou ena lomamu taucoko, yalomu taucoko kei na nomu kaukauwa kecega” (Vakarua 6:5).

Ena nodra vakasalataki tiko na kai Kalatia me baleta na kena muri vakamatailalai na lawa, e kaya kina ko Paula; “Ia kevaka sa soli e dua nai vunau sa rawa kina na veivakabulai, sa qai dina ena yaco na veivakadonui ena vuku ni vunau” (Kalatia 3:21). Io, kevaka e dua na lawa e solia na veivakabulai, sa na rawa ga ni Nonai vunau na Kalou. Ia ko Paula e kaya, me baleti keda nai tamata ivalavala ca, ni Nonai ivunau sara madaga na Kalou e sega ni solia rawa na bula, na cava na vuna? “Ia nai Vola Tabu sa sogolatia kecega, me soli kina na ka sa yalataki ena vuku ni vakabauti Jisu Karisito vei ira era sa vakabauta” (Kalatia 3:22).

Ia, kevaka e sega ni solia rawa nai vunau na bula ki na tamata ivalavala ca, na cava na kenai naki, mai na nona vakatakila veikeda na noda gadreva na loloma? Se me vakatakila ga veikeda na nodai valavala ca?

E segai; nai vunau e dusia tale tikoga veikeda na gaunisala ena rawati kina na bula, ka kune duaduaga vei Jisu. Sai koya sara talega oqo na ka dina me baleta na vuli vakalotu, me dusia ki veikeda na bula ni loloma, ni vakabauta, kei na talairawarawa vei Karisito. Ena macawa oqo eda na vulica tiko kina nai naki ni Nonai vunau na Kalou me baleta na vakatataro ni Vuli Vakalotu. Meda raica mada nai vunau, dina ga ni sega ni vakabulai keda rawa, ia se rawa tikoga ni vakatavulici keda me baleta na vakabauta, na loloma, kei na loloma ni Kalou me baleta na kawa tamata bale.

_Vulica na lesoni ka vakarautaki iko ena Siga Tabu, Okotova 17._