---
title:  Ai Vakadinadina E Beitaki Iko
date:  12/10/2020
---

Ni sa kila ko Mosese ni sa vakarau me mate, e kauwaitaka sara vakabibi na ituvaki ni bula sa vakarau me biuta tu mai. E kila ni gauna ena mate kina era na qai curuma yani na Vanua Yalataki ko Kenani ko ira na Isireli. Ka kila ni ra na vuki tani ena gauna era sa na yacova yani kina na vanua mera na laki vakaitikotiko kina.

`Wilika na Vakarua 31:14–27. Na vakavakarau cava a vakayacora ko Mosese nib era ni mate? Na cava e rui kauwaitaka vakalevu, ka cava na kenai wali e cakava?`

Na domoi Mosese eke e rairai vaka e dua na qasenivuli sa vakarau tiko me vakaisosomitaki. Sa vakila ni ra sa talaidredre tiko ko ira na nona gonevuli e matana; ia e sega ni cala na nona vakanananu ni ra na sega ni vuki tani ni sa na yali. Sa qai vakasalataki ira na Livai era daucolata na kato ni vunau mera biuta nai Vola ni Vunau ena yasa ni kato ni Veiyalayalati me daubeitaki ira tiko. E sega ni vakadewataka ko Mosese ki vei koya e na veisosomitaki na ituvatuva ni ka me vulici. o koya e vakadewataka na ivakadinadina. E vosataka tiko ko Mosese nai Vola ni Vunau mevaka saraga ni dua na ka bula ka tiko kina na kaukauwa me beitaka na yalo ni tamata.

`Vakasamataka nai vunau “me daubeitaki” ira. Eda na rawa ni kila vakacava na vakanananu talega oqo ena Veiyalayalati Vou? Raica na Roma 3:19–23. Ena dusia vakacava nai vunau na noda gadreva na loloma?`

Ena Vakarua 31, e vakaroti Mosese kina na Kalou me vola e dua na sere e vakatavulica ki vua na Kalou. Me na qai vakatavulica ko Mosese na sere oya ki vei ira na Isireli me vaka e kaya na tikina e 19, “me kenai vakadinadina vei au ena vukudra na Isireli.” Eda raica tale eke na Nonai vakaro na Kalou ni ka bula. Na sere ni lagati e rawarawa sara na kena wasei kei na kena tete. Qai yaco na sere mei vakadinadina, sa tiko kina na kaukauwa mera yaco kina na tamata mera vakadikevi ira ka raica na ka e kaya tiko me baleti ira.

`Se da mani vakasaqara meda talairawarawa ki nai Vunau ni Kalou ena kaukauwa e solia ki veikeda na Kalou, ena gaunisala cava e yaco kina na Nonai vunau me daubeitaki keda? E vakatavulici keda vakacava na vakadinadina oqo me baleta na noda gadreva na kosipeli ena noda bula?`