---
title:  Kuri Ni Vakasama
date:  02/10/2020
---

Erau sega walega ni vaka na gone koi rau na lewe rua oqo ena Nona veiqarauni vakatama na Kalou ia erau ciqoma tale tikoga nai vakasala mai Vua na Dauveibuli. Erau sikovi mai vei ira na agilosi ka soli talega vei rau galala me rau veivosaki ena matanavotu kei Koya a buli rau. Erau vakasinaiti tu ena kaukauwa e vakatakila tiko vei rau na kau ni bula kei na kaukauwa ni nodrau vakanananu e lailai sobu ga vakalailai mai vei ira na agilosi. Na veika vuni me baleta na vuravura ka sa vakavotukana tu oqo—’Na Nona cakacaka e veivakurabuitaki ko Koya sa vinaka duadua na Nona vuku’ (Jope 37:16)—e solia vei rau e dua nai vurevure vou ni veivakasala kei na marau. Na lawa kei na yavavala ni veika bula, ka vakaoga tu na tamata na kena vulici ena ono na udolu na yabaki ena gauna oqo, e dolava vei rau o Koya na Dauvebuli. E rau veivosaki kei na draunikau, senikau kei na vunikau, ka vakasokumuna mai vei ira na veika vuni ni nodra bula. Mai na veika bula kece, tekivu mai vua e ka levu duadua me yacova e dua na ka somidi lailai duadua e veiciriyaki voli ga ena rarama ni matanisiga, e matata vinaka tu vei Atama. E solia vei ira na yacadra, ka matata tu vua na kedrai tuvaki kei na nodrai tovo kece. Na lagilagi ni Kalou era tu e loma ni macawa, na vuravura era sega ni wili rawa ena nodra cowiri tu vakamatau, ‘na duavata ni veio,’ na ka vuni me baleta na rarama kei na rorogo, na siga kei na bogi—era dolavi tu me vulica koi rau na imatai ni nodai tubutubu. Ena veidraunikau ni veikau se vei vatu ni ulunivanua, ena veikalokalo seserau, ena vuravura kei na cagi kei na loma ni macawa, e volai tu kina na yaca ni Kalou. Na vakaivakarau kei na cakacaka vata ni veika buli era tukuna vei rau na vuku kei na kaukauwa e sega ni tukuni rawa. Rau sa kunea eso na ka talei e vakasinaiti kina na lomadrau ena loloma titobu ka kerea na vakavoui nai vakaraitaki ni vakavinavinaka”—Ellen G. White, Patriarchs and Prophets, pp. 50, 51.

**Taro ni Veiwasei**

`1. Kevaka e nonai naki na Kalou na vuli/cakacaka me gaunisala me sotavi Koya kina na Kalou na tamata kei na Nonai bulibuli, eda se cakava tikoga na Nonai Naki na Kalou ena noda cakacaka edaidai? Ena rawa vakacava me matata vakavinaka veikeda na Kalou ena noda cakacaka (saumi, vuli, bole, veiqaravi kei na vuqa tale)?`

`2. Nida vakasamataka na lawaki nei Setani ena Were ko Iteni, eda na rarawataka na noda malumalumu vakatamata. E rau kila tu ko Atama kei Ivi ni voleka tiko veirau, ia erau se vakabauta ga na dina e veimama ni gata. Ena rawa vakacava veikeda eda sa vakagalalataki mai na noda volekati Koya sara vakayago na Kalou, me rawa tikoga nida rawata na kaukauwa mai vei Koya me vukei keda meda qaqa kina mai na veitemaki?`

`3. Dou veivosakitaka na taro me baleta na vakatulewa ni veiliutaki ka cava sa rui bibi kina na talairawarawa ki na nodra vakatulewa. Na cava e yaco kevaka e sa sega ni matata na vakatulewa? E dauvakasabusabutaki vakacava na vakatulewa, ka cava meda na cakava ke sa vaka-kina?`