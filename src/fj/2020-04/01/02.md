---
title:  Nai Matai Ni Koronivuli
date:  27/09/2020
---

Dina ga ni da sega ni vakasamataka rawa na kena laki yaco e dua nai teitei me vale ni vuli, ia e rui ka lagilagi, vakauasivi ni dua e vaka-taki Iteni, ka ni vakasinaiti tu ena veika talei a bulia na Kalou ka ra se sega tu ni vakacacani. Ena dredre me vakasamataki rawa, ena noda rai ena gauna oqo, se vakacava sara mada na levu ni ka e rau a vulica vakadodonu saraga mai vua na Dauveibuli ena nodrau valenivuli mai Iteni.

`Wilika na Vakatekivu 2:7–23. Na cava ko siqema rawa me baleta na inaki levu ni Kalou ena veibuli, biuta ka vakacakacakataki Atama kina?`

Na Kalou e a bulia na tagane kei na yalewa me ucui Koya qai solia veirau na nodrau itikotiko kei nai tavi me rau cakava. Ni da vakasamataki rau na qasenivuli kei na gonevuli, sa dua dina na veiwekani e taucoko. Na Kalou e kila vakavinaka na veika e rawata ko Atama baleta ni a buli koya. Ena rawa me vakatavulici Atama, ni kila, ni rawa vei Atama me na vakila na ka ena rawa ni rawata ena kenai vakatagedegede sara e cake.

Na Kalou e solia ki vua na tamata nai tavi, ka Nona gagadre talega me na rawata na bula marau mai vua. Ka dua tiko beka na gaunisala ni kena rawati na marau, oya me rau vakaitavitaki. Ko cei ena sega ni yalovakacegu—se marau, —ni raica nai tavi e a soli ki vua ni sa vakacavara sara vakavinaka ena yalodina? Na Kalou e kila na lomai Atama kei na veika e gadreva me na vinaka kina, sa qai solia vei Atama nai tavi ni kena raici na were. “A sa kauta na tamata na Kalou ko Jiova, ka vakatikora ena were ko Iteni me wereca ka vakatawa” (Vakatekivu 2:15). Ena dredre meda na ciqoma vakarawarawa, baleta nida kila wale tu ga na vuravura ivalavala ca ka sa mate tu, ia na ka dina ka sega ni vakatitiqataki oya, ni ko Atama a vuli tiko ena gauna e a wereca ka vakatawa tiko kina na nodrau itikotiko.

Ena Vakatekivu 2:19–23, Na Kalou e buli ira na manumanu mera itokani nei Atama, E kila tu na Kalou ni ko Atama e gadreva e dua na nonai tokani, sa qai bulia kina na yalewa ko Ivi me watina.

E kila talega na Kalou ni gadreva na tamata na veiwekani e veivolekati sara kei Koya, sa qai bulia kina e dua na gauna vakamareqeti ena loma ni were. Na veika kece oqo e vakatakila nai naki cecere ni Kalou ena Nona veibuli kei na Nona loloma ki vua na tamata.

`E dina ga sa yawa sara na gauna eda sa kautani kina mai Iteni, ia se rawa tikoga nida vulica na veilesoni mai vei ira na veika bula. Na lesoni cava soti oya, ka na yaga rawa vakacava veikeda ena noda vakadewataki ira tiko ena rai mai nai Vola Tabu?`