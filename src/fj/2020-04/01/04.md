---
title:  Calata Nai Tukutuku
date:  29/09/2020
---

Mevaka eda sa raica oti ena noa, e dina ga ni matata vakaoti na Nonai vakaro na Kalou vei Ivi, ia mai nai tautau ni vosa e vakayagataka, e sa kauta tani na ka dina a vakatavulici kina. E dina ga ni sega ni vakadewataka cala na ka e a tukuna vua na Kalou, ia e sega ga ni taura sara vakabibi.

Ena gauna rau sa sota kina ko Ivi kei na gata, sa qai tokaruataka ko Ivi (e sega ni ka taucoko) ki vua na gata na ka a tukuna na Kalou me baleta na vu ni kau ena were (Vakatekivu 3:2, 3). Nai tukutuku oya e sega ni vou ki vua na gata. E matata vinaka tu vua nai vakaro, ka sa vakarautaki koya tu vakavinaka me na moica, me sotava na lecaika nei Ivi.

`Vakadikeva mada na Vakatekivu 3:4–6. Na cava tale e tukuna na gata ka veirawai vei Ivi? Na yavu cava e vakayagataka na gata ka veirawai kina?`

Ena gauna sa tukuna kina ki vua na gata nai tukutuku ka sa veicalati, e a dodonu saraga vei Ivi me a lako ki Vua na Kalou me rau veitalanoataka. Sai koya sara ga oqo na lagilagi e tiko ena vuli mai Iteni (Eden’s education): na dodonu ni nodra lako vakadoudou na gonevuli ki Vua na nodra Qasenivuli Levu o koya e sega ni yalani rawa ena dua na ka eda kila rawa ena gauna oqo. Ia ena nona sega ni dro, se vakasaqara nai veivakasalataki ni Kalou, sa mani ciqoma kina ko Ivi na nonai tukutuku na gata. Ena nona sa ciqoma na nonai tukutuku na gata, ena nodrau raica lesu tiko na ka a tukuna na Kalou, sa vakavurea vei Ivi na yalo ni nona sa vakatitiqataka na ka a tukuna veirau na Kalou.

Oqo, sa mai sotava kina ko Atama e dua na gauna dredre. Sa kila ko Atama ni sa talaidredre ki na Nonai vakaro na Kalou na nonai tokani, ena nona vakalecalecava ka sega ni okata me dua tu na ka bibi ki vua na ka e vakatovolei tiko kina na nodrau yalodina kei na loloma. Sa yaco me veiciciyaki na nona vakanananu. Sa tagicaka na nona a vakatara me lako tani mai yasana ko Ivi. Ia oqo sa yaco na leqa; ka sa dodonu ki vua me sa na tawasei koya tani mai vua na nonai tokani e dau solia vua na marau. Cava sa na cakava?”— Ellen G. White, Patriarchs and Prophets, p. 56. E dina ga ni kila na ka e dodonu kei na ka e cala, ia e ka ni rarawa ni o koya e qai digitaka na ka e cala.

`Vakasamataka mada na veivakacalai eke: na gata e kaya kevaka rau na kana mai na kau, rau “na vaka na Kalou” (Vakatekivu 3:5). Ia e sega beka ni kaya na Vakatekivu 1:27 ni rau sa vakaoti tu na Kalou? Na cava e vakatavulici keda kina na tikina oqo ena noda daurawai vakarawarawa, ka cava na vuna e nodai sasabai vinaka kina na vakabauta kei na talairawarawa, e dina ga ni soli tiko veikeda na vuli vinaka duadua, mevakataki Atama kei Ivi?`