---
title:  Curu Vakatawa Dodonu
date:  28/09/2020
---

E dua na ka talei vei ira na qasenivuli oya na nodra dau-ukutaka na nodra vale ni vuli: na kena vakaliligi nai yaloyalo, vakarautaki ni yaya ni vuli kei na kena tuvai vakamatau na loma ni valenivuli ena kenai rairai e gadrevi. Ni da raica na tatadra ni Kalou me baleta na loma ni vale nivuli oya na Were ko Iteni, eda raica kina na kena vakarautaki vakamaqosa na ituvaki ni vanua rau na vuli kina ko Atama kei Ivi, ena Nona vinakata me totoka nai rairai ni veika era tu vakavolivoliti rau. Na veisenikau totoka, manumanu vuka, manumanu yavai va, kei na veivunikau e solia tu na Kalou me rau vulica kina ena galala e vuqa sara na ka me baleta na nodrau vuravura kei na veika me baleti Koya na Dauniveibuli.

Ia e dua na veisau e a yaco vakasauri e mai basika ena Vakatekivu 2 ki na Vakatekivu 3. Eda sa raica oti mai na veika vinaka kece e a bulia na Kalou kei na kenai naki cecere. Ia ena Vakatekivu 3 :1 eda sa mai vakayadrati talega ena isolisoli ni galala ni digidigi e a solia na Kalou. Na nona sa basika mai na gata o koya e vuku vakalevu cake mai vei ira na veimanumanu ni vanua” e vakayalia vakadua na vosa matau e a vakayagataki taumada. Mevaka na vosa, “vinaka sara” kei na “sega ni madua” kei na “marautaki” me vakamacalataka na veibuli ni Kalou ni bera na wase ni vola oqo. Ia oqo, ni sa tiko na gata, sa veisau nai tautau ni veivosaki. Vakasauri sa tekivu me usoraki mai na lasu ki na vuravura e vinaka sara.

Na Vakatekivu e vakamacalataki Koya na Kalou ka veibasai kei na vosa oqo na “lawaki.” Sa matata tu ki Vua na Kalou na ka e namaka veirau na lewe rua oqo ena were. Eda sa kila mai na Nonai vakaro na Kalou ka tiko ena Vakatekivu 2: 16, 17. Na Nona vakarautaka e dua na ivakaro bibi ka dodonu merau na muria, oya merau na kakua ni kania na vua ni kau ena kau e vakatabui.

Se cava na ka eda na rawa ni kunea enai talanoa oqo, e dua na ka e matata vakaoti, ni ko Atama kei Ivi rau a buli ka soli veirau na galala ni digidigi, merau digitaka na talairawarawa se talaidredre. Mai nai vakatekivu, ni se bera madaga ni bale na vuravura oqo ki nai valavala ca, sa rawa nida raica na dina ni galala ni digidigi.

`Ena Vakatekivu 3:1–6, dikeva mada nai vakamacala e vakayagataka na gata ka laki tokaruataka ko Ivi. Na cava ko siqema rawa me baleta nai tukutuku e solia tiko na gata ki vei Ivi? Na cava ko siqema rawa ena nona sa raica tu ko Ivi na kau e kilai kina na vinaka kei na ca?`

Ena Vakatekivu 2:17, e kaya kina na Kalou ki vei Atama ni na “mate vakaidina” kevaka ena kana mai na kau. Ia ni sa laki tokaruataka ko Ivi (Vakatekivu 3:3), sa sega ni laki vakabibitaka ena nona sa biuta tani na vosa “vakaidina.” Vakalesuya na vosa vata ga oya na gata ena Vakatekivu 3: 4 ka sa veicalati kei na ka e a tukuna na Kalou. E rairai ni a sega ni taura sara tiko vakabibi ko Ivi na veika e a vakatavuvulitaka tiko na Kalou ena loma ni were, mevaka eda sa raica mai na vosa e vakayagataka.