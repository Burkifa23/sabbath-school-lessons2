---
title:  Vuli Ena Were Ko Iteni
date:  26/09/2020
---

### Vulica na vuli ni macawa oqo
Vakatekivu 2:7–23; Vakatekivu 3:1–6; 2 Pita. 1:3–11; 2 Pita. 2:1–17; Iperiu 13:7, 17, 24.

> <p>Wiligusu</p>
> “Raica sa vueti keda cake na Kalou ena Nona kaukauwa; ko cei e vakatavuvuli me vakataki Koya?” (Jope 36:22).

E vuqa sara na gonevuli ni Vola Tabu era kila nai talanoa e tiko ena Vakatekivu 1- 3, kei iratou eratou vakaitavi tiko kina: Kalou, Atama, Ivi, agilosi, kei na tevoro. Ka caka tiko nai talanoa oqo ena were totoka ko Iteni. Na veitarataravi ni veitemaki e salamuria tikoga mai na veika e yaco tiko. Na Kalou e veibuli. Na Kalou e vakasalataki rau ko Ivi kei Atama. Sa valavala ca ko Atama kei Ivi. Rau sa vakasevi tani mai Iteni. Ia, ni da raica sara vakavoleka ki nai matai ni vica na wase ena Vola ni Vakatekivu, vakauasivi ena rai ni vuli, sa na qai matata kina na noda kilai iratou nai kumukumu eratou talanoataki tiko kina, na vanua e vakayacori kina na ka e a yaco, kei nai talanoa.

“Nai vakarau ni vuli e a tauyavutaki mai nai vakatekivu kei vuravura sai dusidusi ki na tamata ena veitabagauna kecega. Na Were ko Iteni na vanua ni vuli, na veika bula sai koya nai vola ni vuli, na kena qasenivuli sai Koya na Dauveibuli vakataki Koya ka rau gonevuli koi rau nai matai ni nodai tubutubu na tamata kecega.”—Ellen G. White, Education, p. 20.

Na Kalou e tauyavutaka, na kena qasenivuli liuliu ka qasenivuli ni matai ni koronivuli ko Koya. Ia mevaka eda sa kila, ni rau qai digitaka tale ko Atama kei Ivi e dua tani tale na qasenivuli ka rau vulica kina na lesoni cala. Na cava na ka e qai yaco, se cava na vuna, kei na cava eda na rawa ni vulica mai nai tukutuku taumada ni vuli oqo ka na rawa ni vukei keda ena gauna oqo?

_Vulica ena macawa oqo me vakarautaki iko ena Siga Tabu, Okotova 3._