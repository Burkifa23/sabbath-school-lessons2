---
title:  Vakalesui Lesu Na Ka A Yali
date:  30/09/2020
---

Ena gauna rau sa digitaka kina ko Atama kei Ivi me rau sa muria na nonai tukutuku na gata, erau sa sotava kina e vuqa sara na leqa, oya na nodrau sa kautani mai ena Nona koronivuli na Kalou. Vakasamataka mada na ka rau vakayalia ko Atama kei Ivi ena vuku ni valavala ca. Nida sa kila na vu ni nodrau bale, sa na qai rawa nida kila vakavinaka nai naki ni vuli ena gauna oqo. E dina ga ni rau sa vakatalai tani, ia na bula ena vuravura e sega ni vinaka vakaoti sa usumaka mai e dua nai vakarau ni vuli vou.

Kevaka e Nona gaunisala na Kalou na vuli, ni bera ni qai bale na tamata, me rawa kina ki Vua me vakatakila vei Atama kei Ivi, na Nonai tovo, Nona vinaka, kei na Nona loloma, ia ni rau sa kautani mai, sa na dodonu me cakacaka ni vuli na kena vukei me vakamatatataka tale ki na kawa tamata na veika oya, ka vaka kina na kena buli vou tale na noda veiucui kei Koya na Kalou. E dina ga ni rautou sa sega ni qai dau sota ena matana votu kei na Kalou, ko ira na luve ni Kalou era se rawa tikoga ni lako mai ki Vua mera kilai Koya, na Nona vinaka, kei na Nona loloma. Ena masu, veiqaravi kei na vulici ni Nona vosa, sa na rawa nida vakaveivolekatitaki keda ki Vua na noda Kalou mevaka-taki Atama kei Ivi mai Iteni.

Nai tukutuku vinaka oya ena vukui Jisu, kei na gaunisala ni veivakabulai, eda sa sega ni yali kece. Sa tu veikeda nai nuinui ni bula tawa mudu kei na veivakavoui. Vakauasivi ni vuli Vakalotu ena dodonu me dusi Jisu tiko vei ira na gonevuli kei na ka sa cakava ki veikeda kei na veivakavoui e solia.

`Wilika na 2 Pita 1:3–11. Ena rarama ni veika kece e yali ni sa biuta na were na tamata, e veivakayaloqaqataki na veitikina oqo, baleta ni rawa nira vakasukai lesu tale mai na e vuqa na ka. Na cava e vola ko Pita ni dodonu meda na cakava me na rawa kina ni vakavoui na noda veiucui kei Koya na Kalou ena noda bula?`

Ena vukui Jisu sa soli kina veikeda na “ka kecega e yaga ki na bula kei na lotu”. Sa dua na vosa ni yalayala cecere! Na cava na veika oqo? Ko Pita e tuvana sobu ka vaka; vakabauta, valavala vinaka, vuku, valavala malua, vosota, kei na vuqa tale. Na vuku e dua tiko na ka e kaya ko Pita. Na vakanananu oqo e kauti keda ki na vakasama ni vuli vakalotu. Na vuli vakalotu dina ena solia veikeda na vuku dina meda kilai Jisu, ena sega walega ni da na ucui Koya, eda na wasea talega na noda veikilai vata kei koya vei ira na tani.

`Vakasamataka mada kevaka na kau e vakatabui oya na kau e kilai kina na “vinaka kei na ca” Ena sega beka ni koya na vuna e sega ni vinaka kina na vuku ena rawati mai kina? Eda na kila vakacava na duidui ni vuku vinaka kei na vuku ca?`