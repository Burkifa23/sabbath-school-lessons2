---
title:  Na Vuli Ena Lotu Taumada
date:  19/11/2020
---

E dua tiko na yavu cecere ni vuli ena Vosa ni Kalou e basika mai vei Jisu, na Qasenivuli Levu, ena Nona sa vakarau biuti iratou na Nona gonevuli se tisaipeli. Eratou sa dautiko vata voli kei Koya ena loma ni tolu veimama na yabaki, ka rauta vinaka na gauna eda daulako curuma kina na vuli toro cake. Ni sa cava na gauna oya, sa na dodonu vei ira na gonevuli, mera sa tu vakarau mera vakatulewataki ira.

Ia ko Jisu e kila vakavinaka cake, sa qai vakarautaka vei ira na Nona gonevuli e vuqa na ka meratou na vulica tiko ena veiliutaki ni Yalo Tabu. Ena veivanua tale eso, o koya na qasenivuli se o Koya na dauveiliutaki oqo e kilai ni o Koya na Dauveivakacegui se Dauveitokoni (ena vosa va-Kiriki – paracletos) o Koya ena mai tiko vakadua vata kei ira na itokani nei Jisu (Joni 14:16, 17). E vakatokai na Yalo ni Dina. E dina ga ni sega ni vakatakilai na Yalo Tabu me veivakatavulici, na cakacaka ni Yalo Tabu e vulici kina e vuqa na ka, vakauasivi ni duavata tiko kei na vakasaqaqara ni kena kunei na dina.

`Wilika na 1 Koronica 2:1–16. E ka bibi beka na ka e kaya tiko ko Paula enai yaloyalo levu ni vuli?`

E tekivu ko Paula ena nona vakananumi ira na isoqosoqo lotu mai Koronica enai matai ni gauna e a lako mai kina ki vei ira, ni sega tale ni dua na ka tani e a tukuna vei ira, ia ko Jisu Karisito ga kei na Nona a lauvako ki na kauveilatai (1 Koronica 2:2)—Sega na vakasama vakavuku, ia na kena kacivaki ga na kosipeli. Ia e sega ni mai cava ga e kea (1 Koronica 2:6), baleta ena gauna ga era sa matua kina na Lotu Vakarisito vou oqo, sa lesu tale nai apositolo me vakatavulici ira ena vuku, ni veika e tabonaka tu na Kalou ni bera ni qai tauyavutaki ko vuravura (1 Koronica 2:7), kei na veika titobu ni Kalou (1 Koronica 2:10). Na veika kece oqo e vulici ena Nona veiliutaki na Yalo Tabu ni Kalou ni sa mai semati vata kei na yalo nei koya e vakatavulici.

`Ena vakacava sara mada na titobu ni vuli oya, kei na levu ni veika ni vuli ena dolavi vei ira era liutaki tiko mai Vua na Yalo Tabu? E mai cava na wase ni vola oqo ena nona kaya ko Aisea na parofita: “Ko cei sa kila rawa na Yalo i Jiova se ko cei me nonai vakavuvuli me vakavulici koya?” (Aisea 40:13). E vosa tiko na parofita vei ira na tamata wale ena nona gauna ni sega ni dua ena rawa ni cakava oya. Ia e mai vakadodonutaka ko Paula na vakanananu oya ena nona kaya, “Sa tiko veikeda na yalo iKarisito,” na kenai balebale ni tamata Lotu Vakarisito e vakasinaiti tu ena Yalo Tabu sa na siqema rawa na vakanananu ni Kalou, ena levu ni vuli kei na kilaka (1 Koronica 2:10–13) ka gadrevi ena kena kilai na gaunisala ni valavala dodonu.`