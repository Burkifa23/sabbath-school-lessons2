---
title:  Me Veiucui Kei Koya Na Kalou
date:  15/11/2020
---

`Wilika na Vakatekivu 1:26, 27 kei na Vakatekivu 5:1, 3. Na cava era vakatavulica na veitikina oqo me baleta na Nona buli keda na Kalou, ka cava e yaco ki vua na tamata ni oti nai valavala ca?`

Na vosa “ucui Koya na Kalou” e dreta na nodra vakanananu ko ira na dauvakadewataka nai Vola Tabu ena veitabayabaki sa oti. Nai yaloyalo cava oqo e a buli kina nai matai ni tamata me ucuia? E a rai beka na Kalou ena dua na iloilo sa qai bulia na ka e a bulia vou me tautauvata kei Koya na kenai rairai? Se buli na tamata me via tautauvata kei na Kalou ena veivakarau ni bula e vuqa? Se e tukuna tiko ni rau tautauvata vakayalo kei na vakasama? Nai Vola Tabu e sega ni solia e dua na kenai vakamacala matata, e dina ga nira kauta ga mai kina ko ira na vuku ni Vola Tavu e vuqa sara na kenai vakavakadewa ka nanumi ni rawa ni kenai balebale. Ia, sa rawa nida raica, ni oti nai valavala ca, sa veisau nai yaloyalo oqo, sai koya oya na vuna e kaya kina ko Ellen G. White ni naki ni vuli vakalotu oya me vakasuka lesu tale na tamata ki nai yaloyalo dina kei Koya a buli koya (Education, pp. 14–16).

Ena rawa vakacava ki na vuli me rawata nai nakinaki cecere o oya? Kenai matai, ena dodonu meda kila ni a buli keda na Kalou meda veiwekani vata kei Koya, mevaka ga na ka e daucakava nai tubutubu vei ira na luvedra. E buli keda meda ucui Koya mevaka ga na nodrau veiucui nai tubutubu kei na luvena (Vakatekivu 5:1), me rawa kina Vua me susugi keda cake meda luvena, e okati ki na Nona matavuvale; ka rawa kina Vua me dauveitauraki vata kei keda ka tauyavutaka e dua na veiwekani me tawa mudu. Na veiucui vata kei Koya na Kalou e uasivita sara na “veiucui ni vakasama” ka ni rawa vei rau e rua na ka bula, dua e vakalou ka dua e tamata, me duavata na nodrau dui vakanananu. Sai koya sara ga oqo na ka e yaco ena vuli Vakalou, matai e vale vei rau nai tubutubu kei ira na gone, sa qai muri e koronivuli ni sa mai tomana ko qasenivuli na itavi ni veivakatavulici. Na ka dina ga oya ni Kalou e gadreva meda kila sara vakavinaka nai vakarau ni vuli e duidui sara mai na veivakarau ni bula tale eso. E buli keda meda ucui Koya—E cakava oya me rawa ni vakatavulici keda ka meda vuli mai Vua me yacova ni sa basika ena noda bula na Kenai yaloyalo (Nona vakanananu).

`Nai talanoa ni veivakabulai e talanoa ni vuli mai nai gauna ni veibuli ki na liatamata, ka mai na liatamata ki na veibuli vou. Qasenivuli na Kalou, ko lomalagi na koronivuli ena veigauna kecega (raica Ellen G. White, Education, p. 301). Na cava na vakanananu e tiko ena vakasama oqo ena noda yalodinataka na vuli Vakalotu e vale, soqosoqo lotu, koronivuli, vuli torocake, kei na bula taucoko?`