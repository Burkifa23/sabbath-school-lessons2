---
title:  Pembukaan Meterai yang Pertama
date:   27/01/2019
---

`Sila baca Wahyu 6: 1-8 bersama dengan Imamat 26: 21-26 dan Matius 24: 1-14. Perhatikan kata kunci yang biasa dalam ayat-ayat ini. Apakah yang anda pelajari mengenai makna empat meterai yang pertama berdasarkan persamaan ini?`

Kejadian-kejadian di dalam tujuh meterai itu mesti difahami dalam konteks kutuk-kutuk perjanjian dalam Perjanjian Lama, yang dinyatakan dari segi pedang, kelaparan, wabak, dan binatang buas (Im 26: 21-26). Yehezkiel menyebut mereka "empat hukuman yang berat-berat" (Yehezkiel 14:21). Kutuk ini adalah penghakiman pendisiplinan yang olehnya, Tuhan berusaha untuk menyedarkan umatNya terhadap keadaan rohani mereka, menghukum mereka apabila mereka tidak setia kepada perjanjian itu. Dengan cara yang sama, empat penunggang kuda itu adalah kaedah yang Tuhan gunakan untuk memastikan umatNya tidak tertidur sementara mereka menanti kedatangan Yesus.

Terdapat juga persamaan yang sangat dekat antara empat meterai pertama itu dan Matius 24: 4-14, di mana Yesus menjelaskan apa yang akan terjadi di dunia. Empat penunggang kuda itu adalah cara yang mana Tuhan mengekalkan umatNya di landasan yang betul dengan mengingatkan mereka bahawa dunia ini, seperti keadaannya sekarang ini, bukanlah rumah mereka.

Walaupun simbolik, Wahyu 6: 1, 2 adalah tentang penaklukan juga. Ia mengingatkan kepada Wahyu 19: 11-16, yang menggambarkan Kristus sebagai menunggang kuda putih dan memimpin tentera surgawiNya, malaikat-malaikat untuk membebaskan umatNya pada Kedatangan Kedua.  Sebagai simbol kemurnian, warna putih selalu dikaitkan dengan Kristus dan para pengikutNya. Penunggang kuda itu memegang busur dan diberi mahkota (Wahyu 6:2), yang mengingatkan gambaran akan Tuhan dalam Perjanjian Lama yang menunggangi kuda dengan panah di tanganNya semasa menaklukkan musuh umatNya (Hab 3: 8-13; Maz 45 : 4, 5). Perkataan Yunani untuk mahkota (Wahyu 6:2) yang dipakai oleh penunggang itu ialah stephanos, yang merupakan mahkota kemenangan (Wah 2:10, Wah. 3:11). Penunggang ini adalah penakluk yang akan menawan dan menakluk.

Adegan meterai pertama menggambarkan penyebaran injil, yang bermula dengan kuat pada Pentakosta, di  mana Kristus mulai mengembangkan kerajaanNya. Ada, dan masih banyak lagi, wilayah untuk dimenangi dan masih ramai orang yang akan menjadi pengikut Yesus, sehingga penaklukan akhir direalisasikan dengan kedatangan Kristus dalam kemuliaan.

Secara nubuatan, babak meterai pertama adalah bersesuaian dengan perkhabaran  kepada jemaat di Efesus; ia menggambarkan tempoh kerasulan abad pertama semasa  injil tersebar dengan cepat ke seluruh dunia (Kolose 1:23).

`Mengapakah kita harus selalu ingat bahawa, di dalam Kristus, kita berada di pihak yang menang, tanpa mengira keadaan  kita sekarang?`