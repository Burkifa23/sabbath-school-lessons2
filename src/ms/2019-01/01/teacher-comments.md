---
title:  Komen Guru
date:   04/01/2019
---

### Bahagian I: Gambaran Keseluruhan

**Ayat Utama**: Wahyu 1:1

**Fokus Kajian**: Dalam pelajaran ini, tumpuan kita adalah kata pendahuluan (Wahyu 1: 1-8) dan kitab Wahyu itu, secara keseluruhannya.

**Pengenalan**: Pendahuluan kepada Wahyu (Wahyu 1: 1-8) memperkenalkan tema utama buku dalam bahasa yang agak mudah. Ayat-ayat ini tidak mengandungi binatang-binatang yang mengerikan, tidak ada perjalanan syurgawi, dan tidak ada urutan tujuh berganda. Sebaliknya, mereka menerangkan bagaimana buku itu tiba di sini (Wah 1: 1-3), siapa yang menghantarnya (Wah 1: 4-6), dan bagaimana peristiwa-peristiwa yang dijelaskan oleh buku itu akan terjadi pada akhirnya (Wahyu 1 : 7, 8). pendahuluan itu menyatakan sentraliti Yesus Kristus ke seluruh buku dan mempersiapkan pembaca untuk apa yang akan datang dalam bahasa yang mudah.

**Tema Pelajaran**: Pendahuluan kepada kitab Wahyu memperkenalkan tema berikut:

**I. Yesus adalah Tokoh Utama Wahyu.**

KeterutamaanNya] dijelaskan oleh judul buku itu (Wahyu 1: 1), kualiti dan tindakanNya (Wahyu 1: 5, 6), dan peranan utamaNya pada Kedatangan Kedua (Wahyu 1: 7).

**II. Buku itu Berkaitan Dengan Peristiwa-peristiwa Masa Depan.**

Peristiwa-peristiwa ini bukan sekadar peristiwa akhir zaman. Bahkan, kebanyakan peristiwa yang dijelaskan di sini, yang diceritakan pada zaman Yohanes adalah peristiwa-peristiwa sepanjang  masa depan (Wahyu 1: 1).

**III. Visi Masa Depan Buku Itu Telah Diberikan dalam Bahasa Simbolik.** 

Fakta ini jelas dari salah satu kata kunci dalam Wahyu 1: 1 dan kiasannya kepada Daniel 2.

**IV. Sifat Tiga Pada Ketuhanan**

Terdapat   gambaran  tiga serangkai Triniti mengenai oknum Tuhan, ciri-ciri tersendiri, dan tindakan dalam Wahyu 1: 4-6.

**V. Kedatangan Yesus Kembali**

Wahyu 1: 7, 8 membicarakan kemuncak akhir semua peristiwa dalam buku ini.

**Penerapan Hidup**: Soalan penutup yang menyusul di bahagian ulasan mengajak para pelajar untuk menimbangkan pemahaman mendalam Seventh-day Adventist tentang Wahyu dengan sentraliti/keterutamaan Yesus Kristus di seluruh buku tersebut.

#### Bahagian II: Ulasan

Gambaran keseluruhan kepada panduan kajian Alkitab Edisi Standard memberitahu kita bahawa keseluruhan pelajaran adalah berdasarkan kepada konsep Seventh-day Adventist tentang ilham, kaedah historicist* untuk penafsiran nubuatan,   struktur organisasi unik Wahyu, dan pendekatan berpusatkan Kristus untuk penafsiran. [*historicist adalah teori bahawa sejarah ditentukan oleh Tuhan dan bukannya oleh agensi manusia].

Kaedah historicist  disokong oleh struktur Wahyu itu sendiri. Buku ini bermula dengan tujuh jemaat (Wahyu 1: 9-3: 22), yang   berkaitan dengan keadaan pada zaman Yohanes dan secara sejarah menggambarkan keadaan gereja sepanjang sejarah hingga akhir zaman. Meterai dan sangkakala juga  meliputi sejak dari zaman Yohanes hingga akhir zaman (Wahyu 4: 1-11: 18). Akhir sekali, separuh terakhir daripada buku itu (Wahyu 12: 1-22: 21) memberi tumpuan kebanyakannya mengenai    hari-hari terakhir sejarah bumi dan selepasnya. Kaedah ini juga disokong oleh kiasan kepada Daniel 2 dalam ayat pertama buku itu (lihat penjelasan mengenai perkara ini dalam tema 3 di bawah).

**Tema Utama Pelajaran 1 Dihuraikan**:

**I. Yesus adalah Tokoh Utama Wahyu (Wahyu 1: 1, 5-7).**

Buku ini dibuka dengan beberapa pendedahan yang berpusat di dalam Yesus. Dia adalah Orang pertama yang disebutkan dalam buku ini dan Yang menyampaikan wahyu kepada Yohanes (Wahyu 1: 1). Apa yang Tuhan berikan kepada Yesus disebut "Wahyu Yesus Kristus" (Wah 1: 1). Apa yang Yesus sampaikan kepada Yohanes disebut "kesaksian Yesus" (Wahyu 1: 2). Apa yang disampaikan oleh Yohanes kepada para para pembacanya adalah "kata-kata dari nubuatan ini" (Wahyu 1: 3).

Rantaian pendedahan  ini penting bagi Seventh-day Adventist. Ia menunjukkan dengan jelas bahawa kesaksian Yesus di sini merangkumi buku Wahyu itu sendiri, termasuklah kurnia penglihatan yang   Yohanes telah terima (Wah 1: 2). Umat sisa dalam Wahyu 12:17 juga kemudian  akan mempunyai kesaksian Yesus, suatu kurnia penglihatan yang serupa dengan yang ada pada Yohanes, yang juga menghasilkan tulisan yang diilhami.

Oleh itu, kata pendahuluan itu menunjuk kepada Yesus sebagai tokoh utama kitab Wahyu. Buku ini adalah wahyu dari Yesus dan tentang Yesus (Wahyu 1: 1). Yesus layak untuk perananNya yang khusus melalui kematianNya, kebangkitanNya, dan pemerintahanNya di syurga (Wah 1: 5). Pada akhirnya, Dia juga akan datang dengan awan (Wah 1: 7). 

**II. Buku Itu Berkaitan Dengan Peristiwa-peristiwa Masa Depan.**

Wahyu 1: 1 memberitahu kita bahawa tujuan utama buku ini adalah untuk "menunjukkankan kepada hamba-hambanya apa yang akan segera terjadi" (RSV). Peristiwa-peristiwa ini adalah pada masa akan datang, dari perspektif Yohanes. Apakah maksud  "segera" dalam ayat itu? 2,000 tahun yang sudah berlalu sejak Wahyu itu ditulis tidak kelihatan seperti segera! Oleh itu, perkataan "segera" tentu sekali dari perspektif Tuhan, di mana 1,000 tahun adalah   seperti  satu hari (2 Pet 3: 8).

Namun,  dari perspektif kita, kedatangan Yesus kembali sentiasa segera, juga. Kita tidak tahu bila sebenarnya Yesus  akan datang, tetapi kita tahu bahawa, dari segi pengalaman kesadaran kita sendiri  (Pengkhotbah 9: 5), Dia akan kelihatan segera setelah kita mati. Bagi setiap daripada kita, secara individu, Kedatangan Kedua tidak lebih daripada beberapa saat selepas kematian. Oleh itu, peluang bagi kita untuk bersiap sedia untuk kedatanganNya adalah sekarang bukannya pada masa akan datang. Sekiranya kedatangan Yesus tidak digambarkan sebagai segera, ramai orang akan melengah-lengahkan keputusan untuk bersedia bagi kedatanganNya.

**III. Penglihatan itu Diberikan dalam Bahasa Simbolik.** 

Secara amnya, cara terbaik untuk memahami Kitab Suci adalah dengan mengambil segala-galanya secara  harfiah, kecuali ianya jelas bahawa simbol yang dimaksudkan. Dalam Wahyu, pendekatan berlawanan ditunjukkan oleh ayat pertama. Di sana, ia memberitahu kita bahawa keseluruhan penglihatan yang diberikan kepada Yohanes adalah "ditandakan" (Wahyu 1: 1; Yunani: esÃªmanen) oleh Tuhan atau Yesus. Definisi utama perkataan "ditandakan" bermaksud membuat sesuatu yang dikenali dengan tanda, ucapan, atau tindakan (penekanan diberikan). Oleh itu, dalam Wahyu, cara terbaik untuk memahami ayat  adalah untuk memperlakukan segalanya sebagai simbol, kecuali jika jelas bahawa erti harfiah dimaksudkan (sebagai contoh, "Yesus Kristus" dalam Wahyu 1: 1 harus diambil secara harfiah).

Pemahaman ini menjadi  lebih jelas apabila pembaca mendapati kiasan/kaitan kepada Daniel 2 dalam ayat pertama buku itu. Satu-satunya tempat lain dalam Alkitab yang menggabungkan kata "menandakan" dengan ungkapan yang agak tidak biasa "apa yang harus segera berlaku" (Dan. 2:45, Wah 1: 1 dari bahasa Yunani: dei genesthai) adalah Daniel 2. Mimpi Nebuchadnezzar tentang patung yang besar merangkumi peristiwa di mana Tuhan "menandakan" (Wah 1: 1) kepadanya apa yang harus terjadi pada hari-hari terakhir. Apa yang harus terjadi "pada hari-hari terakhir" dalam Daniel kini "tidak lama lagi" dalam Wahyu.

Oleh itu, pada pembukaan buku Wahyu, seseorang mendapati kaitan  yang kuat kepada Daniel bab 2. Kaitan ini menghubungkan dua buku itu bersama-sama sebagai jilid berpasangan. Walaupun Wahyu terkait  kepada nabi-nabi yang lain, namun terdapat ikatan istimewa antara Wahyu dan kitab Daniel. Oleh itu, kita harus mengharapkan   beberapa simbolisme Wahyu untuk menunjuk kepada urutan-urutan sejarah yang berlaku sejak dari zaman nabi hingga akhir zaman.  

**IV. Sifat Tiga Pada Tuhan**

Wahyu 1: 4-6 memulakan buku ini dengan  gambaran  tiga serangkai mengenai Triniti. Pertama sekali, gambaran tentang Oknum: Bapa (yang ada, yang sudah ada, dan yang akan datang),  Roh Kudus (digambarkan oleh tujuh roh), dan Yesus Kristus. Yesus Kristus disebut terakhir kerana Dia adalah subjek   berikutnya daripada dua gambaran tersebut. 

Seterusnya adalah gambaran tentang ciri-ciri tersendiri yang mendasari peranan Yesus dalam Wahyu. Dia adalah  yang telah mati (Dia adalah saksi setia / syahidâ€”dari  bahasa Yunani: martys),  telah bangkit (yang "anak sulung dari orang mati"), dan yang menyertai Bapa di atas takhtaNya ("pemerintah raja-raja di bumi,"). Kematian dan Kebangkitan Yesus memberikan dasar pemerintahan syurgawiNya.

Gambaran terakhir adalah mengenai tindakan. Yesus mengasihi kita (dalam bahasa Yunani, berbentuk kata kerja masa kini [present tense]), telah membebaskan, atau "membasuh" (dua kata Yunani yang berbeza yang kedengaran sama, tetapi satu huruf berbeza), kita daripada  dosa kita dengan darahNya, dan menjadikan kita raja dan imam untuk Tuhan. Hasil akhir daripada kasih Yesus, seperti yang dinyatakan dalam kematian dan KebangkitanNya, adalah untuk menaikkan umatNya ke status tertinggi: raja dan imam.

**V. Kedatangan Yesus Kembali**

Gambaran kedatangan Yesus kembali  dalam Wahyu 1: 7 didasarkan pada kiasan/kaitan kepada Daniel 7 dan Zakharia 12. "Dia" dalam Wahyu 1: 7 jelas merujuk kepada Yesus, kerana Dia  adalah subjek dari dua ayat sebelumnya. "Datang dengan awan"  mengingatkan tentang Anak manusia yang datang dengan awan kepada Yang Lanjut Usia dan menerima kekuasaan atas kerajaan bumi (Dan 7:13, 14). Dalam Wahyu, hak Yesus untuk memerintah atas bumi diiktiraf di syurga pada kenaikanNya (Wahyu 5) dan di bumi pada Kedatangan Kedua (Wahyu 1: 7).

Perkaitan kepada Zakharia sangat menarik. Perhatikan persamaan antara Zakharia 12 dan kitab Wahyu. Dalam Zakharia 12: 7, 8   Yahweh  yang datang. Dalam Wahyu,  Yesus  yang datang. Dalam Zakharia 12:10, Tuhan yang ditikam; dalam Wahyu,  Yesus yang ditikam. Dalam Zakharia,  penduduk Yerusalem yang melihat Tuhan datang (Zakharia 12: 8-10); dalam Wahyu,  seluruh bumi yang melihat Yesus datang. Dalam Zakharia 12:11, 12,  puak-puak Yerusalem yang berduka; dalam Wahyu,   puak-puak seluruh bumi yang meratapi.

Oleh itu, dalam penggunaan Perjanjian Lama oleh Wahyu, terdapat peralihan penekanan daripada Yahweh kepada Yesus. Terdapat peralihan yang sama daripada literal dan perkara-perkara setempat  Israel kepada rohani, impak di seluruh dunia tentang injil dan gereja.

### Bahagian III: Penerapan Hidup

Pelajaran itu (Pelajaran 1) memberi tumpuan kepada pembukaan  buku Wahyu, atau kata pendahuluan (Wahyu 1: 1-8). Salah satu cara untuk memulakan pengajaran   adalah untuk bertanya, Apakah cerita pembukaan Alkitab kegemaran anda? Pelajar mungkin menjawab seperti "bayi Musa dalam peti pandan," "ujian diet untuk Daniel dan tiga orang sahabatnya dalam Daniel 1," "pengurapan Daud, budak gembala itu,"  atau "malaikat yang melawat gembala pada malam kelahiran Yesus" sebagai contoh. Bagaimanakah pembukaan kisah atau buku Alkitab mempengaruhi cara anda memahami cerita selebihnya?

Pelajaran ini membawa dua perkara yang sangat penting di seluruh kitab Wahyu: (a) sentraliti/keterutamaan Yesus Kristus dan (b) pembacaan Wahyu dengan menggunakan kaedah historicist [merujuk kepada sejarah]. Guru boleh menjemput pelajarnya untuk membincangkan soalan-soalan seperti: Apakah nilai pendekatan historicist dalam dunia hari ini? Bagaimanakah butiran sejarah dalam  tafsiran historicist Wahyu  meninggikan Yesus Kristus sebagai pusat segala pengharapan? Beberapa jawapan kepada soalan  pertama daripada soalan-soalan ini: Pendekatan historicist (a) menjawab tiga  soalan filosofis yang besar: Siapakah saya? Dari manakah saya datang? Di manakah saya akan pergi? (b) membantu kita melihat tangan Tuhan dalam sejarah; (c) memberi kita keyakinan di tengah-tengah kekacauan bahawa Tuhan masih mengawal sejarah; dan (d) memberi kita keyakinan bahawa, oleh kerana Tuhan telah aktif sepanjang sejarah, maka pengharapan yang kita miliki untuk  kesudahan dunia  juga adalah pasti.