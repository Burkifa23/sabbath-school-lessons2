---
title:  Sekumpulan Besar Orang
date:   05/02/2019
---

`Sila baca Wahyu 7: 9, 10. Apakah kumpulan orang-orang kudus yang dilihat oleh Yohanes pada ketika ini? Bagaimanakah mereka digambarkan, dan dari manakah asalnya? Apakah yang mereka serukan di hadapan takhta Tuhan?`

Yohanes melihat “sekumpulan besar orang, yang tidak dapat dihitung,”  yang “keluar dari kesusahan yang besar; dan mereka telah membasuh jubah mereka dan membuatnya putih di dalam darah Anak Domba” (Wahyu 7:14). Mereka ini  adalah kelompok istimewa yang, meskipun telah mengharungi kesengsaraan apapun,   tetap setia kepada Yesus, kesetiaan yang dilambangkan oleh penutupan  mereka   di dalam jubah kebenaranNya yang sempurna. Perkataan “kesusahan” kerap kali digunakan di dalam Alkitab untuk merujuk kepada perkara-perkara yang orang-orang percaya tanggung kerana iman mereka (lihat misalnya, Kel. 4:31, Maz. 9:9, Mat. 24:9, Yoh. 16:33, Roma 5:3). Oleh itu, walaupun sesetengah penafsir Adventist melihat kelompok ini sebagai satu lagi gambaran kepada 144,000 itu, kita boleh memahami “sekumpulan besar orang” sebagai merujuk kepada semua yang telah ditebus yang telah menderita kerana iman mereka sepanjang zaman.

Di sini juga, dalam gambaran Yohanes tentang “sekumpulan besar orang, yang tidak dapat di hitung,” kita lihat, seperti dalam seluruh Alkitab, tema  yang agung mengenai keselamatan melalui kurnia kasih.  Satu-satunya tuntutan daripada orang-orang yang ditebus untuk mendapatkan keselamatan,  kehidupan kekal,  langit yang baru dan bumi yang baru, adalah kebenaran Kristus, yang diberikan kepada mereka melalui kurnia kasih.

"Paling dekat dengan takhta adalah orang-orang yang dahulunya bersemangat dalam jalan Iblis, tetapi mereka, seperti puntung yang ditarik daripada api,  telah mengikuti Juruselamat mereka dengan pengabdian yang mendalam. Seterusnya adalah orang-orang yang menyempurnakan karakter Kristian di tengah-tengah kepalsuan dan ketidaksetiaan, mereka yang menghormati hukum Tuhan ketika dunia Kristian mengisytiharkannya tidak sah, serta berjuta-juta, dari sepanjang zaman, yang telah mati syahid kerana iman mereka. Selanjutnya adalah ‘suatu kumpulan besar orang banyak yang tidak dapat dihitung banyaknya, dari segala bangsa dan suku dan kaum dan bahasa, berdiri di hadapan takhta dan di hadapan Anak Domba, memakai jubah putih dan memegang daun-daun palem di tangan mereka.’ Wahyu 7: 9. Peperangan mereka telah berakhir,  mereka telah menang. Mereka telah berlumba dan mencapai hadiah. Daun-daun palem di tangan mereka adalah simbol kemenangan mereka, jubah putih sebagai lambang kebenaran Kristus yang sekarang adalah milik mereka.”—Ellen G. White, The Great Controversy, ms. 665.

`Ya, kita ditutupi oleh kebenaran Kristus, kurnia iman. Tetapi bagaimanakah kita dapat mempertahankan iman itu, dan tetap setia, di tengah-tengah pencubaan dan kesengsaraan? Atau, lebih penting lagi, bagaimanakah kita mempertahankan iman dan kesetiaan itu, pada masa yang senang dan makmur? (Lihat Ulangan 8: 11-17.)`