---
title:  Komen Guru
date:   22/02/2019
---

### Bahagian I: Gambaran Keseluruhan

**Ayat Utama**: Wahyu 12:11 

**Fokus Kajian**: Wahyu 12 meliputi seluruh sejarah Kristian, dengan pemandangan sekilas tentang perang sejagat di sebalik konflik bumi.

**Pengenalan**: Wahyu 12 menggambarkan sejarah Israel kedua-dua  Perjanjian Lama dan Perjanjian Baru  dalam empat peringkat: (1) tempoh sebelum kelahiran Kristus, dengan pemandangan sekilas Israel yang digambarkan oleh seorang wanita (Wahyu 12: 1, 2) dan pengusiran  Iblis dari syurga (Wahyu 12: 3, 4); (2) kelahiran, kenaikan, dan penobatan Kristus, dengan mengimbas kembali kepada perang di syurga, seperti yang dilihat dalam terang salib (Wah 12: 5, 7-11); (3) sejarah gereja Kristian antara dua kedatangan Yesus, dengan tumpuan khusus kepada penganiayaan gereja semasa Zaman Pertengahan (Wahyu 12: 6, 13-16); (4) pengalaman umat sisa akhir zaman dalam hari-hari terakhir sejarah bumi (Wahyu 12:17).

**Tema Pelajaran**: Pelajaran dan fokus petikan memperkenalkan tema-tema berikut:

- I. Apakah yang Berlaku Apabila Watak-watak Baru Muncul dalam Wahyu?
- II. Sifat Konflik Kosmik
- III. Penggunaan Prinsip Sehari Bagi Setahun
- IV. Konsep Alkitabiah tentang Umat Sisa
- V. Kesaksian Yesus

**Penerapan Hidup**: 1. Bagaimanakah kesedaran tentang konflik kosmik mempengaruhi cara kita melihat dunia dan cara kita mencari makna dan tujuan di dalamnya? 2. Apakah perkara penting daripada konflik kosmik mengenai pemahaman kita tentang sifat Tuhan?

### Bahagian II: Ulasan

Wahyu 12 menggambarkan sejarah dan pengalaman gereja sejak dari kelahiran Kristus (Wah 12: 5) hingga krisis akhir sejarah bumi (Wahyu 12:17). Oleh itu, ia menyediakan  pentas untuk  fokus utama Wahyu tentang peristiwa akhir zaman dari bab 13 (lihat pelajaran minggu depan untuk butiran di Wahyu 13).

**Tema Utama Pelajaran 8 Dihuraikan**:

**I. Apakah yang Berlaku Apabila Watak-watak Baru Muncul dalam Wahyu?** 

Terdapat corak sastera yang penting dalam kitab Wahyu. Setiap kali watak baru muncul dalam cerita, penulis menghentikan buat sementara penceritaan dan memberikan penerangan visual watak itu dan sedikit sejarahnya yang terdahulu. Alat "gambar kaku" ini sering membantu pembaca mengenal pasti watak tersebut. Selepas pengenalan ini, watak itu memainkan peranan dalam cerita yang lebih besar.

Dalam bab 1, Yesus muncul sebagai watak dalam penglihatan untuk kali pertama (Wah 1: 12-18 [Dia sudah dinamakan sebelumnya: Wahyu 1: 5, 9]). Terdapat penerangan visual (Wahyu 1: 12-16) dan sedikit sejarahNya yang terdahulu (Wahyu 1:17, 18), diikuti oleh aksiNya dalam penglihatan berikutnya (Wahyu 2 dan 3). Dalam bab 11, dua saksi itu diperkenalkan dengan cara yang sama (Wahyu 11: 3-6), diikuti dengan aksi mereka dalam konteks penglihatan itu (Wahyu 11: 7-13).

Dua watak baru muncul pada permulaan Wahyu 12 (Wahyu 12: 1-4). Pertama, terdapat gambaran visual seorang wanita (Wahyu 12: 1) dan sedikit sejarahnya yang terdahulu (Wahyu 12: 2). Kemudian naga muncul dan diperkenalkan dalam cara yang sama (Wah 12: 3, 4). Kemudian, kedua-dua watak mula beraksi dalam konteks penglihatan itu sendiri (Wahyu 12: 5-9). Anak lelaki itu ayat 5, sebaliknya, tidak diperkenalkan dengan gambaran visual, mungkin kerana Dia sudah diperkenalkan lebih awal dalam bentuk yang berlainan (Wahyu 1: 12-18).

**II. Sifat Konflik Kosmik**

Perang di syurga digambarkan dalam bahasa tentera. Terdapat bahasa "peperangan" (Wahyu 12: 7—bahasa Yunani: polemos) dan "berlawan" (bahasa Yunani: polemêsai, epolemêsen). Perkataan Yunani ini biasanya menggambarkan konflik bersenjata, tetapi perkataan-perkataan itu juga boleh digunakan dalam cara kiasan,  untuk meningkatkan drama perbalahan dan perselisihan lisan (Yakobus 4: 1). Setelah penelitian yang lebih dekat, perang di syurga adalah lebih kepada perang kata-kata, bukanya peperangan tentera. Terdapat empat bukti utama untuk ini dalam bab 12.

Pertama, naga itu menyeret sepertiga daripada bintang-bintang di langit  dengan ekornya (Yunani: oura). Ekor adalah simbol Perjanjian Lama bagi seorang nabi yang mengajar kebohongan (Yes 9:15). Kedua, naga itu ditakrifkan dalam Wahyu 12: 9 sebagai "si ular tua," rujukan jelas tentang kebohongan tentang Tuhan yang diucapkan kepada Adam dan Hawa di taman (Kejadian 3: 1-6). Ketiga, naga / Iblis itu dibuang dari syurga sebagai "penuduh saudara kita"  dalam Wahyu 12:10. Kata-katanya yang menuduh itulah, bukannya senjata fizikal, yang menyebabkan dia diusir. Akhirnya, naga / Iblis itu dikalahkan oleh "darah Anak Domba itu” dan “oleh perkataan daripada kesaksian mereka" (Wahyu 12:11). Oleh itu, perang dalam Wahyu 12 bukan pertempuran ketenteraan; ia adalah perang kata-kata dan buah fikiran.

**III. Penggunaan Prinsip Sehari Bagi Setahun**

Prinsip satu hari untuk satu tahun ini sangat penting untuk penafsiran yang tepat mengenai nubuatan apokaliptik. Ia berlaku seperti ini: "Dalam nubuatan apokaliptik, tempoh masa adalah simbolik sehingga penggenapannya harus dihitung dalam beberapa tahun." Prinsip ini tidak dinyatakan seperti itu dalam Alkitab, tetapi Alkitab memberi kita contoh dengan menonjolkan satu hari bersamaan dengan satu tahun. Dalam Bilangan 14:34, 40 hari Israel mengintai yang membawa kepada pemberontakan, bersamaan dengan 40 tahun yang diramalkan mengembara di padang belantara. Dalam Yehezkiel 4: 5, 6, nabi itu harus berbaring satu hari untuk setiap tahun kerana ketidaktaatan Israel dan   Yehuda. Dalam Imamat 25, konsep seminggu dengan Sabatnya diperluaskan dari hari ke tahun. Rakyat akan mengusahakan tanah selama enam tahun dan membiarkan tanah itu "berehat" pada tahun ketujuh, atau sabatikal. Daniel 9 mengandungi 70 "minggu," atau 490 tahun. Jadi konsep sabatikal juga menonjolkan pemikiran satu hari bagi satu tahun  dalam zaman Alkitab.

Namun demikian, bilakah  seseorang perlu menggunakan  satu hari nubuatan sebagai satu tahun? Terdapat beberapa prinsip panduan untuk dipertimbangkan. (1) Oleh kerana nubuatan apokaliptik, seperti yang terdapat dalam Daniel dan Wahyu, penuh dengan simbol, maka makna simbolik untuk mana-mana bilangan dalam nubuatan harus dipertimbangkan. (2) Bilangan sehari untuk setahun bukan sesuatu yang cenderung digunakan dalam ucapan biasa. Sebagai contoh, tidak ada ibu bapa yang akan mengatakan bahawa anaknya berusia 1,260 hari, berusia 42 bulan, apatah lagi mengatakan bahawa anak itu sudah berusia bersamaan dengan 2,300 petang dan pagi! (3) Dalam urutan peristiwa nubuatan, jika ramalan itu lebih masuk akal apabila dihitung hari-hari itu sebagai tahun-tahun, maka seseorang itu harus berbuat demikian. Sebagai contoh, dalam Daniel 7, masing-masing dari empat binatang itu memerintah selama berberapa dekad, bahkan beratus-ratus tahun, tetapi apabila lawan utama Tuhan muncul, ia memerintah selama tiga dan setengah "masa" atau bertahun-tahun (Dan 7:25). Dari perspektif akhir sejarah, ianya jelas bahawa tempoh masa nubuatan yang luar biasa  dalam Daniel 7 ini harus ditafsirkan menggunakan prinsip sehari bagi setahun.

**IV. Konsep Alkitabiah tentang Umat Sisa**

Umat  Tuhan dalam konflik akhir disebut "sisa" (bahasa Yunani: loipôn) dalam Wahyu 12:17. Makna asal "sisa" adalah "orang yang terselamat daripada bencana." Disebabkan banjir, gempa bumi atau penaklukan, suku bangsa atau orang boleh saja musnah sepenuhnya. Kelangsungan hidup bagi yang tersisa membawa harapan bahawa suku bangsa atau orang boleh pulih kembali kepada kehebatan di masa depan (lihat Yesaya 1: 9). Dalam Perjanjian Lama, makna moral atau spiritual juga dikaitkan dengan “sisa.” Sisa adalah "sekelompok kecil orang percaya," yang mana melalui mereka  Tuhan akhirnya dapat menyelamatkan umat manusia daripada kepupusan walaupun terdapat dosa dan kejahatan dalam dunia (Kejadian 7:23).

Akibatnya, "sisa" digunakan dalam tiga cara yang berbeza dalam Perjanjian Lama. (1) Sisa dalam Sejarah. Ini adalah kelompok yang  terselamat daripada penghakiman  besar  Tuhan pada masa lalu, seperti orang Yahudi yang telah menjadi  buangan ke Babel atau yang masih tinggal di negeri itu. Kelompok sedemikian boleh kelihatan, boleh dinamakan, dan boleh dikira. (2) Sisa yang setia. Istilah ini merujuk kepada umat sisa  dalam sejarah tertentu yang tetap setia kepada perkhabaran Tuhan dan misi pada masa itu. Inilah orang-orang yang Tuhan tahu  setia kepadaNya (2 Tim 2:19). Mereka tidak selalunya kelihatan seperti sisa dalam sejarah (1 Raj 19: 14-18). (3) Sisa Eskatologis. Sisa eskatologis terdiri daripada semua yang setia pada  akhir zaman (Joel 2:31, 32). Sisa eskatologis ini terdiri daripada mereka yang "dapat bertahan" (Wah 6:17) dan yang "bertahan hingga akhir" (Mat 24:13).

Buku Wahyu dengan jelas merujuk kepada   dua jenis sisa. Sisa yang setia di Tiatira adalah mereka yang terlepas daripada  kemurtadan pada masa itu (Wahyu 2:24). Sisa eskatologi atau akhir zaman muncul sejurus sebelum penutupan pintu kasihan  (Wahyu 11:13, 12:17). Tujuan Tuhan adalah supaya sisa terakhir ini, dengan setia, menyediakan jalan untuk kedatangan Yesus yang kedua sama seperti Yohanes Pembaptis yang menyediakan jalan untuk kedatangan Kristus yang pertama.

**V. Kesaksian Yesus**

Salah satu daripada tanda-tanda umat sisa dalam Wahyu 12:17 adalah mereka yang "mempunyai" atau "berpegang kepada" (Yunani: echontôn) "kesaksian Yesus" (Yunani: tên marturion Iêsou). Ini bermakna bahawa Yohanes melihat kebangunan  kurnia nubuat di akhir zaman seperti yang dikurniakan kepadanya (Wah 1: 2). Pengertian bagi  "kesaksian Yesus" seperti ini adalah pasti dengan pembandingan yang teliti Wahyu 19:10 dan Wahyu 22: 8, 9. Mereka yang berpegang kepada kesaksian Yesus dalam Wahyu 19:10 disebut "para nabi" dalam Wahyu 22: 9. Umat Seventh-day Adventist melihat kurnia ini digenapi di dalam pelayanan Ellen G. White.

### Bahagian III: Penerapan Hidup

Bagaimanakah anda melihat dunia secara berbeza disebabkan oleh konflik kosmik? Bagaimanakah agaknya hidup tanpa pengetahuan itu? Konflik kosmik menjawab tiga persoalan falsafah yang besar: (1) Dari manakah saya datang? (2) Ke manakah saya pergi? dan (3) Mengapakan  saya ada di sini? Pengetahuan mengenai konflik kosmik memberikan makna dan tujuan kepada semua yang kita lakukan, menghubungkan kita dengan sesuatu yang lebih besar daripada diri kita sendiri, dan membolehkan kita menjadi tenang  memikirkan tentang masa depan, kerana mengetahui bahawa masa depan itu terpelihara di tangan Tuhan.

Apakah makna penting  perang di syurga sehubungan dengan gambaran kita tentang bagaimanakah Tuhan itu? Pihak Tuhan dalam konflik kosmik itu meletakkan keutamaan kasih dan pengorbanan diri, menghormati kebebasan makhluk Tuhan, dan tidak memaksa melainkan bersabar, berusaha untuk memberikan bukti yang meyakinkan. Sebaliknya, Setan berusaha memenangi melalui penganiayaan (kekerasan) dan penipuan (menceritakan kebohongan). Pengusiran Setan dalam Wahyu 12: 9, 10 bermakna bahawa makhluk syurgawi  tidak lagi ambil peduli dengan pembohongannya; hujahnya kehilangan kredibiliti, dan dia tidak lagi diinginkan berada di sana.

Gambaran kita tentang Tuhan, pada tahap yang besar, menentukan bagaimana kita hidup dan berkelakuan. Sekiranya kita memikirkan Tuhan itu sebagai yang bengis dan suka menghakimi, kita akan lebih cenderung menjadi seperti itu. Sekiranya kita memikirkan Tuhan sebagai pengasih dan mengorbankan diri, maka kita  lebih cenderung menjadi seperti itu. Kita menjadi seperti Tuhan yang kita sembah. 