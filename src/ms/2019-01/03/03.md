---
title:  Perkhabaran Yesus ke Tiatira
date:   14/01/2019
---

Sebagai perbandingan dengan kota-kota lain, Tiatira tidak mempunyai kepentingan politik atau budaya dalam sejarah purba yang kita ketahui. Agar dapat menjalankan perniagaan atau mempunyai pekerjaan, orang-orang di Empayar Rom terpaksa bersekutu dengan kesatuan perdagangan. Tiatira terutama diberi perhatian kerana menguatkuasakan keperluan ini. Para anggota kesatuan perdagangan harus menghadiri perayaan kesatuan dan mengambil bahagian dalam ritual kuil, yang sering kali melibatkan kegiatan tidak bermoral. Mereka yang tidak mematuhinya menghadapi risiko dikeluarkan daripada kesatuan dan sekatan ekonomi. Bagi orang Kristian pada masa itu, itu bermakna memilih antara kompromi sepenuhnya atau dikeluarkan sepenuhnya demi injil. 

`Sila baca Wahyu 2: 18-29. Bagaimanakah Yesus memperkenalkan diriNya kepada orang-orang ini (lihat juga 10: 6)? Apakah ciri-ciri yang dipuji oleh Yesus terhadap jemaat tersebut, dan apakah isu yang menyusahkannya?`

Sama seperti jemaat di Pergamum, jemaat di Tiatira didorong untuk berkompromi dengan persekitaran pagan. Nama "Jezebel" merujuk kepada isteri Raja Ahab, yang menyebabkan Israel menjadi murtad (1 Raja-raja 16: 31-33). Yesus menggambarkan dia sebagai tidak bermoral secara rohani (Wahyu 2:20). Mereka yang mengkompromikan kebenaran dan mengamalkan amalan pagan yang "najis" telah melakukan perzinaan rohani dengannya.

Gereja di Tiatira melambangkan keadaan Kristian bermula dari tahun masehi 538 hingga 1565. Bahaya itu tidak datang dari luar gereja tetapi dari Tradisi yang menggantikan Alkitab, keimamatan manusia dan artifak yang dianggap suci menggantikan keimamatan Kristus, dan perbuatan-perbuatan dianggap  sebagai cara untuk mendapatkan keselamatan. Mereka yang tidak menerima pengaruh yang merosakkan ini telah dianiaya dan dibunuh. Selama berabad-abad gereja yang benar berlindung di padang belantara (lihat Wah. 12: 6, 13, 14). Tetapi Yesus juga memuji jemaat di Tiatira kerana iman dan kasih, kerja dan pelayanan mereka—menunjuk  kepada Reformasi dan permulaan berbalik semula kepada Alkitab.

`Fikirkan tentang kata-kata dalam Wahyu 2:25: "Peganglah apa yang kamu miliki sampai aku datang.”  Apakah maksud kata-kata itu kepada kita, baik secara korporat dan individu? Apakah yang kita ada dari Yesus yang harus kita pegang?`