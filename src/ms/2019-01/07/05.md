---
title:  Memakan Gulungan Kitab
date:   13/02/2019
---

Sila baca Wahyu 10: 8-11. Memakan dalam Alkitab digunakan untuk menggambarkan penerimaan perkhabaran daripada Tuhan untuk diberitakan kepada orang (lihat Yehezkiel 2: 8-3: 11, Yer 15:16). Apabila diterima, perkhabaran itu adalah berita baik; tetapi apabila ia diberitakan, ia kadang-kadang menyebabkan kepahitan kerana ia ditentang dan ditolak oleh kebanyakan orang.

Pengalaman manis pahit Yohanes dalam memakan gulungan kitab itu (merujuk kepada buku Daniel) adalah berkaitan dengan pembukaan meterai nubuatan akhir zaman Daniel. Di sini Yohanes  menggambarkan gereja sisa yang ditugaskan untuk memberitakan injil kekal (lihat Wah. 14:6, 7) pada penutupan nubuatan Daniel yang ada kaitan dengan  masa (Daniel 7:25) atau 1,260 hari/tahun.

Konteks itu menandakan bahawa penglihatan Yohanes menunjuk kepada satu lagi pengalaman  manis pahit yang lain pada akhir nubuatan 2,300 tahun. Apabila, berdasarkan nubuatan Daniel,   Miller dan para pengikutnya  menganggap bahawa Kristus akan kembali pada tahun 1844, perkhabaran itu manis bagi mereka. Walau bagaimanapun, apabila Kristus tidak muncul seperti yang dijangkakan, maka mereka mengalami kekecewaan yang pahit dan menyelidiki Alkitab untuk satu pemahaman yang lebih jelas.  

Arahan kepada Yohanes untuk "bernubuat lagi" kepada dunia menunjuk kepada umat Adventist pemelihara Sabat, yang dibangkitkan untuk memberitakan perkhabaran Kedatangan Kedua yang berkaitan dengan nubuatan Daniel dan Wahyu.

`Sila baca Wahyu 11: 1, 2. Apakah yang diperintahkan kepada Yohanes untuk dilakukan?`

Petikan ini meneruskan babak  Wahyu 10. Yohanes diperintahkan untuk mengukur bait suci, mezbah, dan para penyembah. Konsep mengukur dalam Alkitab merujuk secara kiasan kepada penghakiman (lihat Mat 7: 2). Tempat kudus yang akan diukur adalah di syurga, tempat di mana Yesus melayani untuk kita. Rujukan kepada tempat kudus, mezbah, dan para penyembah menunjuk kepada Hari Pendamaian (lihat Im 16: 16-19). Hari ini adalah hari "mengukur" ketika Tuhan menghukum dosa umatNya. Oleh itu, Wahyu 11: 1 merujuk kepada penghakiman yang berlaku sebelum Kedatangan Kedua. Penghakiman ini secara khusus untuk umat Tuhan sahajaâ€”para  penyembah di tempat kudus.

Wahyu 11: 1 menunjukkan bahawa perkhabaran tempat kudus surgawi terletak di tengah-tengah pemberitaan injil terakhir yang merangkumi mempertahankan karakter Tuhan. Oleh itu, ia memberikan dimensi penuh perkhabaran injil mengenai kerja penebusan Kristus dan kebenaranNya sebagai satu-satunya cara keselamatan untuk manusia.

`Sambil mengingati betapa pentingnya darah dalam upacara Hari Pendamaian (lihat Imamat 16), bagaimanakah kita boleh sentiasa mengingati hakikat bahawa penghakiman itu adalah berita baik? Mengapakah kebenaran yang disebutkan ini sangat penting?`