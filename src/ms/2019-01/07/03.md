---
title:  Makna Sangkakala-Sangkakala Itu
date:   11/02/2019
---

Dalam menggambarkan campur tangan Tuhan bagi pihak umatNya, Wahyu menggunakan gambaran sangkakala di dalam Perjanjian Lama. Sangkakala adalah bahagian penting dalam kehidupan seharian Israel purba (lihat Bilangan 10: 8-10 dan 2 Tawarikh 13:14, 15). Bunyi sangkakala tersebut mengingatkan orang ramai tentang ibadat di tempat kudus; Sangkakala-sangkakala juga ditiup dalam pertempuran, pada waktu menuai, dan semasa perayaan-perayaan.

Tiupan sangkakala bergandingan dengan doa. Semasa penyembahan atau semasa perayaan, sangkakala "mengingatkan" Tuhan tentang perjanjianNya dengan umatNya. Tiupan sangkakala itu juga mengingatkan orang supaya bersedia untuk "hari Tuhan" (Yoel 2: 1). Semasa peperangan, bunyi sangkakala memberi arahan dan amaran penting dan  memanggil Tuhan untuk menyelamatkan umatNya. Konsep ini adalah latar belakang untuk sangkakala dalam Wahyu.

`Sila baca Wahyu 8:13; 9: 4, 20, 21. Siapakah objek penghakiman tujuh sangkakala?`

Peristiwa-peristiwa yang dicetuskan oleh sangkakala dalam Wahyu menandakan campur tangan Tuhan dalam sejarah sebagai respons kepada doa umatNya. Sementara meterai itu berkaitan terutamanya dengan orang-orang yang mengaku sebagai umat Tuhan, sangkakala itu pula adalah isyarat mendahului  penghakiman terhadap penduduk bumi (Wahyu 8:13). Pada masa yang sama, sangkakala itu merupakan amaran bagi orang-orang  yang tinggal di bumi untuk membawa mereka kepada pertaubatan sebelum terlambat.

Tujuh sangkakala itu meliputi perjalanan peristiwa-peristiwa sejak dari zaman Yohanes sampai akhir sejarah bumi ini (Wahyu 11: 15-18). Sangkakala-sangkakala itu ditiup sementara syafaat berlangsung di syurga (Wahyu 8: 3-6), dan injil sedang diberitakan di bumi (Wahyu 10: 8-11: 14). Penghakiman sangkakala itu terbahagi kepada beberapa bahagian; ia hanya berlaku bagi satu pertiga daripada ciptaan. Sangkakala ketujuh mengumumkan bahawa masa telah tiba untuk Tuhan untuk mengambil alih pemerintahan yang sah. Ketujuh-tujuh sangkakala itu berlaku kira-kira bersamaan  dengan tempoh  yang diliputi oleh tujuh jemaat dan tujuh meterai itu:

(a) 	Dua sangkakala yang pertama mengisyaratkan penghakiman kepada bangsa-bangsa yang menyalibkan Kristus dan menganiaya gereja yang awal, Yerusalem yang memberontak, dan Empayar Rom.
(b) 	Sangkakala ketiga dan keempat menggambarkan penghakiman syurga terhadap kemurtadan  gereja Kristian pada zaman pertengahan.  
(c) 	Sangkakala kelima dan keenam menggambarkan  peperangan dalam dunia agama pada penghujung abad pertengahan dan menjelang masa reformasi. Masa menjelang reformasi ini telah dicirikan oleh peningkatan aktiviti Syaitan yang akhirnya menarik dunia ke dalam peperangan Harmagedon. 

`Tidak diragukan, sejarah penuh dengan darah, kesakitan dan kesedihan. Bagaimanakah realiti sedih ini dapat membantu kita menyedari betapa indahnya apa yang telah dijanjikan melalui Yesus?`