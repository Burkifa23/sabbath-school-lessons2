---
title:  'Demikianlah Keturunanmu dan Namamu akan Tinggal Tetap (Yes. 66:22-24)'
date:  25/03/2021
---

`Baca Yesaya 66:22. Apakah yang dikatakan oleh ayat ini kepada kita? Apakah pengharapan yang kita dapati darinya?`

Salah satu daripada janji-janji yang paling indah dalam Yesaya terdapat dalam Yesaya 66:22. Baca dengan teliti. Di langit yang baru dan bumi yang baru, keturunan kita dan nama kita akan tinggal tetap--selama-lamanya. Tidak perlu lagi mengubahsuai, tidak perlu lagi memangkas, mencangkuk, memetik mahupun mencabut. Di sini, kita diberikan janji kehidupan kekal di dunia yang baru — dunia tanpa dosa, tanpa kematian, tanpa penderitaan, langit yang baru dan bumi yang baru, pemenuhan sempurna dan  yang terakhir akan iman Kristian kita, penyempurnaan kepada apa yang telah diselesaikan oleh Kristus untuk kita di Kayu Salib.

`Mengapakah ada bulan-bulan serta hari-hari Sabat yang baru dalam gambaran langit yang baru dan bumi yang baru seperti yang dinyatakan dalam Yesaya 66:23?`

Walaupun ada beberapa cara yang berbeza untuk melihat ayat yang sukar dimengertikan ini, satu pendekatannya adalah: Tuhan menciptakan hari Sabat sebelum sistem persembahan korban dimulakan (Kejadian 2:2, 3). Jadi, walaupun hari Sabat dihormati oleh sistem upacara ini, hari Sabat tidak dipengaruhi olehnya. Oleh itu, hari Sabat berterusan tanpa gangguan pada sepanjang waktu pemulihan, sehinggalah kepada bumi yang baru. Tidak ada petunjuk dalam Alkitab yang menunjukkan bahawa bulan-bulan yang baru adalah hari penyembahan yang sah selain daripada sistem korban. Namun, kemungkinan akan ada hari-hari beribadah (tetapi tidak semestinya pada hari rehat seperti Sabat mingguan) di bumi yang baru, mungkin sekali berkait rapat dengan kitar bulanan pohon kehidupan (Wahyu 22: 2).

Apa pun arti khusus Yesaya 66:23, buah fikiran yang penting di sini ialah umat Tuhan akan menyembahNya sepanjang kekekalan.

`Mengapakah Yesaya berakhir dengan gambaran negatif orang-orang yang diselamatkan memandang bangkai orang-orang yang telah memberontak dipunahkan oleh Tuhan (Yesaya 66:24)?`

Sebagai peringatan grafik kepada orang-orang pada zamannya, Yesaya menggambarkan perbezaan di antara orang-orang yang terselamat dari kehancuran Babilon dan pemberontak-pemberontak yang akan dihapuskan. Ia bukan siksaan yang abadi – pemberontak-pemberontak itu sudah mati, dibunuh oleh “api”, satu pemusnahan yang tidak akan terpadam sehinggalah ia selesai melaksanakan tugasnya, agar  penciptaan kembali Yerusalem dapat dimulakan.

Peringatan Yesaya menunjukkan kepada penggenapan muktamad apa yang telah dinubuatkan oleh kitab Wahyu: pembinasaan orang-orang berdosa, Syaitan, dan kematian dalam lautan api (Wahyu 20), setelah itu akan ada “langit yang baru dan bumi yang baru,” “Yerusalem baru” yang suci, dan tidak ada lagi tangisan atau keperitan, “ ‘sebab segala sesuatu yang lama itu telah berlalu” (Wahyu 21:1–4; bandingkan Yes.65: 17–19), sebuah kewujudan baru, dengan kehidupan kekal bagi semua yang ditebus dari bumi.