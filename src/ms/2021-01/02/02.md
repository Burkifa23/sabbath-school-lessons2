---
title:  Raja Sudah Mangkat.  Daulat Tuanku!
date:  03/01/2021
---

`Yesaya 6:1 membicarakan tentang kematian Raja Uzia. Baca 2 Tawarikh 26 dan jawab soalan ini: Apakah maksud penting kematian Raja Uzia?`

Perspektif yang berbeza boleh diberikan tentang kematian raja ini.

1. Walaupun pemerintahan Raja Uzia cukup lama dan makmur namun, “Setelah ia menjadi kuat, ia menjadi tinggi hati sehingga ia melakukan hal yang merosak” (2 Taw. 26:16) dan mencuba untuk membakar ukupan di dalam dalam bait suci Tuhan. Ketika para imam tiba tepat pada waktunya untuk menghentikan niatnya kerana dia bukanlah imam dari keturunan Harun yang telah diberi kuasa (2 Taw. 26:18), raja menjadi marah. Pada ketika itu juga, saat raja menolak untuk menerima teguran, Tuhan menimpakan penyakit kusta ke atasnya, penyakit yang dihidapnya “sampai kepada hari matinya, dan sebagai orang yang sakit kusta ia tinggal dalam sebuah rumah pengasingan, kerana ia dikucilkan dari rumah TUHAN” (2 Taw. 26:21). Betapa ironik, Yesaya melihat Raja Ilahi yang suci dan kekal di Kaabah atau BaitNya pada tahun yang sama raja manusia yang tidak suci ini mangkat!
2. Terdapat perbezaan yang ketara di antara Uzia dan Yesaya. Uzia mencapai kesucian dengan keangkuhan, dengan alasan yang salah (kesombongan), dan sebaliknya menjadi tidak suci secara ritual, sehingga dia dilepaskan dari kekudusan. Yesaya, sebaliknya, membiarkan kekudusan Tuhan menjangkaunya. Dia mengakui kelemahannya dengan penuh rendah hati,  merindui kesucian moral, dan dia menerimanya (Yes. 6:5-7). Seperti pemungut cukai di dalam perumpamaan Yesus, dia pergi dengan pembenaran: “ ‘sebab barangsiapa meninggikan diri, ia akan direndahkan dan barangsiapa merendahkan diri, ia akan ditinggikan” (Lukas 18:14).
3. Terdapat persamaan antara tubuh Uzia yang dihinggapi kusta dengan keadaan moral rakyatnya: “…dari telapak kaki sampai kepala tidak ada yang sehat, bengkak dan bilur dan luka baru” (Yes. 1:6).
4. Kematian Uzia dalam lebih kurang 740 SM menjadi titik permulaan kepada krisis kepimpinan di kalangan umat Tuhan. Kematian mana-mana penguasa mutlak menjadikan sesebuah negara itu terdedah kepada bahaya semasa peralihan kuasa. Namun, Yehuda berada dalam bahaya khusus, kerana Tiglath-Pileser III yang menaiki takhta Asyur beberapa tahun sebelumnya, pada tahun 745 SM, segera mengisytiharkan perang, dan ini menjadikan bangsanya sebagai kuasa besar yang tidak terkalahkan, yang mengancam kebebasan semua bangsa di Timur Dekat. Pada masa-masa krisis ini, Tuhan memberikan dorongan kepada Yesaya dengan menunjukkan kepada nabi itu bahawa semuanya masih dalam kendalianNya.

`Baca dengan teliti 2 Tawarikh 26:16. Dalam cara apakah kita masing-masing berpotensi menghadapi perkara yang sama? Bagaimanakah tindakan tinggal tetap di Salib melindungi kita dari perangkap itu?`