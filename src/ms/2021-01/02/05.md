---
title:  'Panggilan Diraja (Yes. 6:8)'
date:  06/01/2021
---

**“Lalu aku mendengar suara Tuhan berkata, ‘Siapakah yang akan Kuutus, dan siapakah yang mau pergi untuk Aku?’ Maka sahutku, ‘Ini aku, utuslah aku!’ ” (Yes. 6:8).**

Setelah disucikan, Yesaya segera menyahut panggilan Tuhan menjadi wakil yang boleh dikirimNya bagi pihak DiriNya. Dalam beberapa istilah dalam Perjanjian Baru, Yesaya tentunya boleh dipanggil sebagai rasul; iaitu, “dia yang dikirim.”

Cukup menarik, buku Yesaya tidak dimulakan seperti buku-buku kenabian yang lain, di mana nabi memperincikan panggilan kenabiannya (bandingkan Yer. 1:4-10, Yeh. 1-3). Dengan kata lain, Yesaya pastinya telah dipanggil untuk menjadi nabi, sebelum peristiwa dalam bab 6 berlaku. Alkitab menunjukkan bahawa pertemuan dengan Ilahi dapat mendorong seorang nabi walaupun setelah pelayanannya dimulai (Musa: Keluaran 34; Elia: 1 Raja-raja 19). Berbeza dengan beberapa contoh yang lain, di mana Tuhan memberitahu umatNya bahawa mereka harus menjadi nabi-nabi, dalam Yesaya 6, nabi itu menawarkan dirinya untuk satu misi yang khusus. Nampaknya, Yesaya 1-6 menggambarkan keadaan-keadaan pada saat Yesaya pertama kali dipanggil, dan setelah itu Tuhan mendorong sekali lagi pelayanan Yesaya dengan bertemu dengannya di kaabah dan menegaskan sekali lagi panggilannya sebagai jurubicara nubuatan Tuhan.

`Tuhan memberikan dorongan kepada Yesaya di dalam kaabahNya. Apakah ada bukti lain di dalam Alkitab yang memperlihatkan kaabah Tuhan sebagai tempat untuk memberikan dorongan? Mazmur 73 (lihat Mzm. 73:17), Ibr. 4:14-16, Ibr. 10:19-23, Wahyu 5. Apakah yang diberitahukan oleh ayat-ayat ini kepada kita?`

Bait suci Tuhan bukan sahaja berdenyut dengan kuasa yang luar biasa; ia adalah tempat di mana orang yang lemah dan bersalah seperti kita boleh mendapat perlindungan. Kita dapat diyakinkan dengan mengetahui bahawa Tuhan sedang bekerja menyelamatkan kita melalui Kristus, Imam Besar kita.

Yohanes juga melihat Kristus dilambangkan sebagai domba korban yang baru saja dibunuh, lehernya disembelih (Wahyu 5: 6). Ini bukan satu pemandangan yang indah. Penjelasan ini menyatakan bahawa walaupun Kristus telah dibangkitkan dari kematian dan telah naik ke syurga, Dia berterusan membawa peristiwa Salib bersamaNya. Dia masih diangkat untuk menarik semua orang kepadaNya di mezbahNya.

`Bagaimanakah anda mendapat dorongan dengan memasuki kaabah syurgawi Tuhan, dengan iman, dalam doa? Ibrani 4:16 mengajak anda untuk menghampiri takhta Tuhan dengan penuh keberanian untuk “menerima rahmat dan menemukan kasih karunia untuk mendapat pertolongan kita pada waktunya.” Sekiranya seseorang bertanya kepada anda bagaimana anda telah menemui rahmat dan kasih karunia pada waktu anda memerlukan, dan bagaimanakah anda akan memberikan respon?`