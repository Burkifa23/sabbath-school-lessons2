---
title:  'Rayuan yang Mengejutkan (Yes. 6:9-13)'
date:  07/01/2021
---

`Ketika Tuhan memberi perintah sekali lagi kepada Yesaya, mengapakah Dia memberikan pesanan yang aneh kepada nabi itu untuk disampaikan kepada umatNya (Yes. 6:9, 10)?`

Agar kita tidak berfikir bahawa Yesaya telah silap mendengar atau menganggap pesanan ini tidak penting, Yesus mengucapkan petikan ini untuk menjelaskan mengapa Dia mengajar menggunakan perumpamaan (Mat. 13:13-15).

Tuhan tidak menginginkan seorang pun binasa (2 Ptr. 3:9), dan ini menjelaskan mengapa Dia mengirim Yesaya kepada bangsa Yehuda - dan Yesus kepada dunia. Kehendak Tuhan bukan untuk menghancurkan tetapi untuk menyelamatkan selama-lamanya. Namun, sementara beberapa orang memberikan respon yang positif, sebahagian yang lain menjadi lebih keras menentang rayuanNya. Walaupun begitu, Tuhan terus merayu mereka agar mereka mendapat lebih banyak peluang untuk bertaubat. Namun, semakin mereka menentang, semakin mereka menjadi keras. Jadi, dalam pengertian ini, apa yang Tuhan lakukan menyebabkan hati mereka menjadi keras,  sedangkan Dia menginginkan tindakan ini melembutkan mereka. Kasih sayang Tuhan kepada kita tidak berubah; respon peribadi kita terhadap kasihNya adalah pemboleh ubah yang amat penting..

Peranan pelayan injil seperti Musa, Yesaya, Yeremia, Yehezkiel, bahkan Kristus, adalah untuk tetap merayu, walaupun pada ketika orang-orang menolak perkhabaran itu. Tuhan berfirman kepada Yehezkiel: “Dan baik mereka mendengarkan atau tidak – sebab mereka adalah kaum pemberontak – mereka akan mengetahui bahawa seorang nabi ada di tengah-tengah mereka” (Yeh. 2:5). Peranan Tuhan dan hamba-hambaNya adalah memberikan pilihan yang adil kepada umat manusia, agar mereka mendapat peringatan yang secukupnya (bandingkan Yeh. 3:16-21), walaupun mereka akhirnya memilih kebinasaan dan pembuangan (Yes. 6:11-13).

Dengan mengambil kira idea ini, bagaimana kita memahami peranan Tuhan dalam mengeraskan hati Firaun?

Dalam Keluaran 4:21, Tuhan berfirman: “ ‘Tetapi Aku akan mengeraskan hatinya.’ ” Inilah yang pertama daripada sembilan kali Tuhan berkata bahawa Dia akan mengeraskan hati Firaun. Namun, ada juga waktu di mana Firaun mengeraskan hatinya sendiri sebanyak sembilan kali (sebagai contoh, lihat Kel. 8:15, 32; Kel. 9:34).

Nampaknya Firaun mempunyai semacam kuasa untuk memilih, kerana  jika tidak demikian, dia tidak akan mampu mengeraskan hatinya sendiri. Namun, kenyataan bahawa Tuhan juga mengeraskan hati Firaun menunjukkan bahawa Tuhan yang memulakan keadaan yang membuatkan Firaun bertindak balas ketika dia membuat pilihan, iaitu pilihan untuk menolak tanda-tanda yang Tuhan berikan kepadanya. Sekiranya Firaun terbuka kepada tanda-tanda itu, hatinya sudah tentu akan dilembutkan, bukannya dikeraskan oleh tanda-tanda itu.

`Dalam pengalaman anda sendiri bersama dengan Tuhan, adakah anda pernah merasakan hati anda dikeraskan terhadap Roh Kudus? Fikirkan apa yang menyebabkannya. Sekiranya anda tidak menganggap konsep itu menakutkan ketika itu (lagi pun, itulah sebahagian yang berlaku ketika seseorang mengeraskan hati), bagaimana anda melihatnya sekarang? Apakah cara untuk mengelak dari hal itu? 1 Kor. 10:13.`