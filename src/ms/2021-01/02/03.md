---
title:  '“Suci, Suci, Suci” (Yes. 6:1-4)'
date:  04/01/2021
---

Perhatikan apa yang sedang berlaku dalam empat ayat pertama Yesaya 6. Raja mangkat sewaktu pergolakan politik yang hebat berlaku (orang Asyur sudah siap-sedia untuk berperang). Bagi Yesaya, keadaan ini mungkin merupakan saat-saat yang menakutkan kerana dia tidak pasti siapa yang mengendali semuanya.

Kemudian, apa yang berlaku? Yesaya diberikan penglihatan, dan dia menatap kemuliaan Tuhan yang menyala-nyala di atas takhtaNya, mendengar laungan seraphim yang bersinar (“yang terbakar”) menyebut perkataan “suci, suci, suci,” merasakan gegaran pada lantai di bawah kakinya, dan dia melihat melalui kepulan-kepulan asap yang berputar memenuhi ruangan kaabah. Pasti ini adalah pengalaman yang menakjubkan bagi nabi itu. Namun yang jelas, sekarang Yesaya tahu siapa yang mengawal semuanya, tidak kira apa pun kejadian-kejadian yang berlaku di luar sana.

`Di manakah Tuhan dalam penglihatan ini? (Lihat Yes. 6:1). Mengapakah Tuhan menampakkan DiriNya kepada Yesaya dalam penglihatan ini, bukannya di tempat lain? Lihat Keluaran 25:8; Keluaran 40:34-38.`

Yehezkiel, Daniel dan Yohanes berada dalam pembuangan ketika mereka menerima penglihatan mereka seperti yang dicatat dalam Yehezkiel 1; Daniel 7:9, 10; dan Wahyu 4, 5. Seperti Yesaya, mereka memerlukan penghiburan dan dorongan istimewa yang menunjukkan bahawa semuanya masih dalam kendalian Tuhan, walaupun dunia sekeliling sedang mengalami kehancuran. (Daniel dan Yehezkiel berada dalam tawanan bangsa pagan yang telah memusnahkan bangsa mereka sendiri, dan Yohanes pula berada dalam pembuangan di sebuah pulau yang diperintah oleh kuasa politik yang kejam). Tidak diragukan lagi, penglihatan itu membantu memberikan apa yang mereka perlukan agar mereka tetap setia, walaupun berada dalam krisis.

“Ketika Yesaya memandang kenyataan kemuliaan ini dan kebesaran Tuhannya, ia diselubungi dengan suatu perasaan kesucian dan kekudusan Tuhan. Betapa tajam perbezaan antara kesempurnaan Khaliknya yang tiada taranya, dan jalan berdosa mereka yang bersama dengan dia sendiri, yang telah lama termasuk hitungan di antara umat Israel dan Yehuda yang terpilih!”—Ellen G. White, Para Nabi dan Raja, ms. 307.

Kekudusan Tuhan yang tiada tolok bandingnya, yang ditekankan dalam penglihatan Yesaya, adalah aspek dasar dari mesejnya. Tuhan adalah Tuhan yang kudus, dan Dia menuntut kekudusan dari umatNya, kekudusan yang akan Dia berikan kepada mereka jika saja mereka bertaubat, berpaling dari jalan mereka yang jahat, dan tunduk kepadaNya dalam iman dan penurutan.

`Semua kita pernah berada dalam situasi-situasi yang mengecewakan di mana, secara luaran, semua kelihatannya akan hilang. Walaupun mungkin anda tidak akan mendapatkan penglihatan “kemuliaan Tuhan,” seperti yang dialami oleh Yesaya di sini, fikirkan banyak cara di mana Tuhan telah menopang anda dan imanmu dalam waktu-waktu krisis ini. Apakah yang anda pelajari dari pengalaman-pengalaman ini, yang boleh anda kongsikan dengan orang lain?`