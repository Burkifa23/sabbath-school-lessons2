---
title:  Komen Guru
date:  08/01/2021
---

**Fokus Pembelajaran**: Yesaya 6

#### Bahagian I: Gambaran Keseluruhan

Fokus pelajaran kita selama minggu ini adalah Yesaya 6, terutamanya tiga ayat yang pertama. Ayat pertama memberitahukan bahawa Yesaya mempunyai penglihatan tentang “Tuhan duduk di atas takhta”" dan bahawa penglihatan itu akan terjadi “dalam tahun matinya raja Uzia.” Jadi, penglihatan itu bertarikh sekitar tahun 740 dan 739 SM. Mengapa nabi merujuk kepada kematian raja? Adakah ia merupakan rujukan sejarah yang ringkas? Yesaya, dengan mengaitkan kepada raja yang terkemuka, bertujuan  membandingkan raja manusiawi dengan Raja semesta yang agung dan mulia. Selain dari ciri-ciri yang lain, kekudusan adalah salah satu ciri Tuhan semesta yang penuh kuasa. Pelajaran ini terbahagi kepada tiga bahagian: (1) kemuliaan manusia, (2) Raja tertinggi, dan (3) Tuhan kita yang suci dan mulia.

#### Bahagian II: Ulasan

**Kemuliaan Manusia**

Beberapa ilmiawan mengutarakan pendapat bahawa penglihatan Yesaya dalam bab 6 berfungsi sebagai penghubung di antara bab-bab sebelumnya (1–5) dan bab yang seterusnya. Sebagai contoh, Edward J. Young mempertahankan ideanya bahawa dalam lima bab yang pertama, nabi itu menyampaikan inti pati mesejnya, dan kemudian dia menceritakan panggilan kenabiannya. — Edward J. Young, The Book of Isaiah: The English Text, With Introduction, Exposition, and Notes (Grand Rapids, MI: Eerdmans Publishing Company, 1985), jilid 1, ms. 233.

Buku Tawarikh yang kedua memperlihatkan kepada kita satu sketsa pemerintahan raja yang kematiannya disebutkan dalam Yesaya 6. Buku Tawarikh Kedua Bab 26 menceritakan dengan panjang lebar karier Uzia yang begitu makmur selama 52 tahun  pemerintahannya ke atas Yehuda (2 Taw. 26: 3). Antara lain pencapaiannya yang terpenting adalah: ahli perancang strategi ketenteraan dan perluasan wilayah seterusnya (2 Taw. 26:6, 7), pembentukan pasukan tentera yang terlatih (2 Taw. 26: 11-14), mencipta teknologi peralatan ketenteraan (2 Taw. 26:15), kemajuan bahan mentah di wilayahnya (2 Taw. 26: 9, 10), dan kemasyhurannya yang agung (2 Taw. 26:15). Namun, catatan yang sama menambahkan perincian yang suram dan tidak baik tentang kehidupan raja Uzia: “Setelah dia menjadi kuat, dia menjadi tinggi hati sehingga dia melakukan hal yang merosak. Dia berubah setia kepada Tuhan, TUHANnya, dan memasuki bait Tuhan untuk membakar ukupan di atas mezbah pembakaran ukupan” (2 Taw. 26:16). Sudah tentu, para imam menentang niat raja. Mereka memberi amaran kepadanya, mengingatkan dia bahawa bukan tugasnya untuk mempersembahkan dupa. Mereka juga menegurnya, “Engkau tidak akan memperolah kehormatan dari Tuhan kerana hal ini” (2 Taw. 26:18). (NASB menerjemahkan ungkapan Ibrani ḵāḇôḏ sebagai “kehormatan.” Terjemahan umum adalah “kemuliaan.”) Jadi, gantinya mendapat kemuliaan (ḵāḇôḏ), raja akan mendapat kusta (ṣāraʿaṯ) sehinggalah kematiannya.

Ellen G. White memberikan ulasan, “Uzia menjadi murka sebab dia sebagai raja, ditegur demikian. Namun dia tidak diperkenankan untuk mencemarkan bait suci dengan menentang gabungan suara yang empunya kuasa. Sementara berdiri di sana dengan kemurkaan penuh pemberontakan, tiba-tiba ia dipukul dengan hukuman ilahi. Penyakit kusta muncul di dahinya. Dalam keadaan yang cemas, dia melarikan diri, dan tidak lagi pernah memasuki halaman bait suci sejak hari itu. Sampai pada hari kematiannya, beberapa tahun kemudian, Uzia tetap menderita penyakit kusta--suatu contoh nyata kebodohan mengingkari perintah yang cukup jelas “demikianlah Firman Tuhan.” Baik kedudukannya yang tinggi maupun pelayanan seumur hidupnya tidak dapat dijadikan alasan untuk merayu pengampunan ke atas dosa keangkuhannya, yang telah merosakkan tahun-tahun akhir pemerintahannya, dan mendatangkan hukuman Syurga ke atas dirinya sendiri.”- Ellen G. White, Prophets and Kings, ms. 304.

Oleh itu, untuk merujuk kepada kematian Uzia, seperti yang dilakukan oleh Yesaya dalam bab 6, bertujuan untuk memperlihatkan seorang raja yang makmur dan mulia, yang mungkin hanya dapat disaingi oleh dua raja terakhir dari pemerintahan gabungan kerajaan. Namun, kemuliaan Uzia ditamatkan oleh penyakit kusta dan akhirnya, kematian. Sekarang, seorang raja lain duduk di atas takhta yang dahulunya menjadi kemegahannya.

**Raja Agung**

Berbeza dengan pengalaman Raja Uzia yang terkenal (tetapi mengaibkan), nabi menyatakan kemuliaan Tuhan dalam Yesaya 6:1: “Aku melihat Tuhan duduk di atas takhta.” Perlu diperhatikan bahawa semua kata-kata yang mengikuti subjek “Tuhan,” menunjukkan kedudukan YHWH, Raja semesta yang mulia.

Di sini, Yesaya menggunakan ungkapan “Tuhan” (ʾăḏōnāy), yang membuatnya jelas bahawa dia merujuk kepada Penguasa yang berdaulat. Perincian ini memperlihatkan perbezaan besar di antara Tuhan dan penguasa Yehuda duniawi. Tuhan sedang (masih) duduk di atas takhtaNya; dengan kata lain, Dia tetap berada di atas takhtaNya. Raja-raja lain telah, dan akan lenyap, tetapi kekuasaan Raja semesta “adalah kekuasaan yang kekal, yang tidak akan lenyap” (Dan. 7:14). Penulis menekankan bahawa Tuhan sedang bersemayam “dan hujung jubahNya memenuhi bait suci” (Yes. 6:1, kalimat terakhir), yang bermaksud bahawa kehadiran Tuhan memenuhi bait suci. Di samping itu, makhluk-makhluk syurga menyembah di hadapanNya. Gambaran yang serupa dapat dilihat dalam Wahyu 4:8: “Dan keempat makhluk itu masing-masing bersayap enam, sekelilingnya dan di sebelah dalamnya penuh dengan mata, dan dengan tidak berhenti-hentinya mereka berseru siang dan malam: ‘Kudus, kudus, kuduslah Tuhan TUHAN Yang Mahakuasa.’ ”

**Tuhan Kita  yang Kudus dan Agung**

Yesaya 6:3 mencatat bahawa serafim itu “berseru seorang kepada seorang, katanya: ‘Kudus, kudus, kuduslah Tuhan semesta alam.” Nampaknya kekudusan adalah ungkapan yang lebih disukai makhluk syurgawi untuk merujuk kepada Tuhan. Apa yang dimaksudkan oleh kekudusan Tuhan?

Bagi sebilangan ilmiawan, kesucian YHWH bermaksud sifat hakiki tersembunyi keberadaanNya, keunggulan mutlakNya, kesempurnaan ilahi yang memisahkanNya dari ciptaanNya: perbezaan pada hakiki dan sifatNya - dan keagungan moralNya.

Sebaliknya, ada yang berpendapat bahawa, dalam perkara ini, kesucian merujuk kepada keeksklusifan YHWH kepada bangsa Israel (Teófilo Correa, La Gloria del Señor en Isaías [Entre Rios, Argentina: Universidad Adventista del Plata, 2017], ms. 123). Walaupun unsur pembezaan, atau pemisahan kekudusan Tuhan adalah ciri yang tidak dapat disangkal, seseorang mungkin berpendapat bahawa kata dalam bahasa Ibrani itu membawa maksud lebih dari sekadar perbezaan.

Dalam hal ini, kita mempunyai saksi bahasa-bahasa purbakala. Istilah yang setara dengan kata Ibrani qāḏôš (suci) dalam bahasa Akkadian adalah qadāšu, yang bermaksud “menjadi suci, bersinar,” antara beberapa maksudnya yang lain (Jeremy Black, Andrew George, dan Nicholas Postgate, eds., “gadāšu (m),” “A Concise Dictionary of Akkadian [Wiesbaden: Harrassowitz Verlag, 200 0], ms. 282). Berdasarkan kepada pemahaman dari saksi tambahan alkitabiah, unsur ketidaksetaraan ini boleh disimpulkan atas sebab sifat hakiki Tuhan. Oleh itu, ungkapan Ibrani qāḏôš, dalam hal ini, mungkin merujuk kepada kemurnian, kesempurnaan, dan kemuliaan tersembunyi YHWH. Dengan kata lain, kesucian adalah intipati keberadaan Tuhan; tetapi intipati itu tidak dapat disembunyikan sepenuhnya kerana sebahagian daripadanya dinyatakan dalam kemuliaanNya yang memenuhi seluruh bumi. Qāḏôš sejajar dengan ḵāḇôḏ. Sementara  yang pertama adalah intipati keberadaan Tuhan, yang kedua merupakan manifestasinya. Kita boleh menyimpulkan bahawa sama seperti hadiratNya memenuhi bait suci, begitu juga kemuliaanNya yang memenuhi bumi. Demikianlah kesan dari kesucian  Tuhan sehingga Yesaya melihat dirinya “hancur,” kerana, menurutnya, dia tidak suci. Perbezaannya jelas di antara dia (najis) dan Tuhan yang tahir atau kudus (suci).

#### Bahagian III: Aplikasi Hidup

Untuk Refleksi: Kemasyuran dan kemuliaan merupakan tarikan yang memikat hati kepada kebanyakan orang. Raja Uzia adalah contoh terbaik seseorang yang menginginkan kedua-duanya sekaligus. Pencerobohannya di kaabah mungkin boleh dianggap sebagai  satu tindakan yang berani, tetapi tindakannya itu bertentangan dengan kehendak Tuhan. Perlakuannya merupakan satu penghinaan kepada Tuhan dan penghujatan terhadap upacara kudusNya. Ellen G. White menyatakan bahawa “Dosa yang mengakibatkan bahaya besar bagi Uzia adalah dosa kecongkakan. Dalam melanggar perintah Yehovah yang jelas, bahawa tidak ada orang selain keturunan Harun yang harus bertugas sebagai imam-imam, raja itu memasuki Bait Tuhan ‘untuk membakar ukupan di atas mezbah pembakaran.’ ”—Prophets and Kings, ms. 304.

1. 	Sekiranya anda berada dalam kedudukan sebagai pemimpin di gereja anda, fikirkan semua yang diperlukan oleh kepemimpinan anda. Sejauh mana anda setia dengan perkara-perkara suci Tuhan?
2. 	Raja-raja pada zaman Yesaya tidak selalu berjalan dalam terang Tuhan. Yesaya 1:23 menggambarkan pemimpin-pemimpin Israel demikian: “Para pemimpinmu adalah pemberontak.” Ingatlah bahawa manusia, cepat atau lambat, akan mati dan layu. Tuhan yang memerintah selama-lamanya sedang duduk di atas takhtaNya, dan Dia yang mengendalikan semuanya. Apakah maksud Tuhan adalah Maha Kuasa? Mengapa kita harus mempercayai kekuasaanNya?
3. 	Pada awal pelayanan kenabiannya, Yesaya mendapat penglihatan tentang kekudusan Tuhan. Pengalaman yang serupa berlaku kepada Musa ketika dia dipanggil di Horeb (Kel 3:5, 6). Mengapakah bukan hanya kekudusan yang menjadi ciri penting hakiki Tuhan, tetapi juga meterai pekerjaanNya dan tanda para utusanNya?