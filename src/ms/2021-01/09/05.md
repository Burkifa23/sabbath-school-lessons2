---
title:  Pengharapan yang Mendahului
date:  24/02/2021
---

Kenyataan bahawa Yesaya telah meramalkan dengan tepat nama Koresh tidak menyenangkan hati orang-orang yang tidak mempercayai bahawa nabi-nabi menerima ramalan dari Tuhan. Untuk mengatasi ketidaksenangan ini, mereka menerima teori bahawa seorang nabi lain, “Yesaya kedua,” yang hidup pada zaman Koresh, telah menulis Yesaya 40–66. Oleh itu, kitab Yesaya “digergaji kepada dua,” sama seperti nasib, difahami secara tradisi, yang telah menimpa nabi itu sendiri (lihat Ibrani 11:37).

Namun, tidak ada saksi sejarah tentang kewujudan “Yesaya” kedua. Sekiranya dia memang wujud, adalah aneh bagi Alkitab untuk tidak menyebutnya, kerana mesejnya sangat penting, dan kesenian sasteranya sangat luar biasa. Bahkan manuskrip Alkitab yang tertua, gulungan kitab Yesaya dari Qumran, tidak mempunyai jeda antara Yesaya 39 dan 40, yang akan menunjukkan peralihan kepada karya penulis baru.

Dasar mesej Yesaya konsisten dalam keseluruhan bukunya: Percaya kepada Tuhan yang benar, termasuklah Pembebas mesianikNya, dan bukannya kepada kuasa-kuasa lain. Para cendikiawan dengan tepat menekankan peralihan fokus dari zaman Asyur dalam Yesaya 1–39 kepada  zaman Babilon dalam bab 40 dan seterusnya. Namun kita mendapati bahawa Yesaya 13–14 dan 39 sudah pun membayangkan penawanan Babilon. Memang benar Yesaya 1–39 menekankan penghakiman dan Yesaya 40–66 menekankan penghiburan. Namun, dalam bab-bab sebelumnya, terdapat banyak penghiburan dan juga kepastian ilahi, dan petikan-petikan selanjutnya, seperti Yesaya 42:18–25, Yesaya 43: 22–28, dan Yesaya 48: 1–11, berbicara tentang penghakiman Tuhan terhadap Yehuda kerana meninggalkanNya. Malahan, ramalan Yesaya tentang penghiburan masa hadapan membawa maksud tersirat bahawa akan ada  penderitaan sebelum ia terjadi.

`Walaupun bangsa itu menghadapi musibah yang dahsyat kerana dosa-dosa rakyat, beberapa di antara mereka tidak putus harapan. Mereka berpegang teguh pada janji-janji Tuhan, seperti yang terdapat dalam Imamat 26:40-45. Baca ayat-ayat ini dengan teliti. Letakkan diri anda di tempat orang-orang Ibrani yang masih hidup setelah kekalahan bangsa itu kepada Babilon. Apakah pengharapan yang anda dapati dari kata-kata ini?`

`Apakah prinsip kerohanian yang sedang bekerja di dalam ayat-ayat Imamat ini? Apa yang Tuhan mahu katakan kepada Israel? Bagaimanakah prinsip yang sama bekerja dalam kehidupan kita sendiri?`