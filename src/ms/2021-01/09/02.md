---
title:  Bangsa Hamba (Yesaya 41)
date:  21/02/2021
---

`Di Dalam Yesaya 41:8, Tuhan berbicara tentang “Israel, hambaKu,” dan dalam 42:1 dia memperkenalkan “hambaKu.” Siapakah hamba ini?`

Adakah yang dimaksudkan ialah Israel/Yakub, nenek moyang bangsa Israel? Atau bangsa Israel? Atau Mesias/Kristus, yang dikenalpasti dalam Perjanjian Baru sebagai Yesus?

Terdapat dua jenis rujukan untuk hamba Tuhan dalam keseluruhan Yesaya 41-53. Seorang hamba dinamakan “Israel” atau “Yakub,” seperti dalam Yesaya 41:8; Yes. 44:1, 2, 21; Yes. 45:4; Yes. 48:20. Oleh kerana Tuhan berbicara kepada Israel/Yakub masa kini, jelas yang dimaksudkan adalah Yakub, yang melambangkan bangsa dari keturunannya. Ini diperkuatkan oleh kenyataan bahawa penebusan untuk “hamba Israel” Tuhan dilaksanakan pada waktu dia akan keluar dari Babilon (Yes. 48:20).

Dalam beberapa contoh lain, seperti Yesaya 42:1, Yesaya 50:10, Yesaya 52:13, Yesaya 53:11, hamba Tuhan tidak dinyatakan namanya. Pada kali pertama dia disebut dalam Yesaya 42:1, pengenalan dirinya tidak dijelaskan. Namun, ketika Yesaya menerangkan profilnya dalam ayat-ayat selanjutnya, menjadi jelas bahawa dia adalah individu yang akan mengembalikan suku-suku Yakub (Israel) kepada Tuhan (Yes. 49: 5, 6) dan akan mati sebagai korban bagi pihak orang-orang berdosa (Yes. 52 : 13–53: 12; lihat juga Yes 49: 5, 6). Oleh itu, dia tentu sekali bukan suatu bangsa. Jadi, jelas bahawa Yesaya berbicara tentang dua hamba Tuhan yang berbeza. Satu daripadanya adalah korporat (bangsa) dan yang satu lagi adalah individu.

`Apakah peranan hamba bangsa tersebut? Yes. 41:8-20.`

Tuhan meyakinkan Israel bahawa bangsa itu masih lagi hamba Tuhan: “ ‘Aku telah memilih engkau dan tidak menolak engkau’ ” (Yes. 41: 9). Kemudian Tuhan memberikan kepada Israel salah satu daripada janji-janji yang paling luar biasa terdapat dalam Alkitab: “Janganlah takut, sebab Aku menyertai engkau, janganlah bimbang, sebab Aku ini Tuhanmu; Aku akan meneguhkan bahkan akan menolong engkau; Aku akan memegang engkau dengan tangan kananKu yang membawa kemenangan” (Yes. 41:10). Di dalam ayat ini dan ayat-ayat selanjutnya, salah satu daripada peranan asas Israel adalah mempercayai Tuhan yang benar untuk menyelamatkan mereka (bukan seperti yang dilakukan oleh Raja Ahas) bukannya mempercayai tuhan-tuhan lain dan patung-patung menyerupai mereka seperti yang dilakukan oleh bangsa lain (Yes. 41:7, 21–24, 28, 29).

`Perhatikan bagaimana dalam Yesaya 41:14 Tuhan memanggil bangsa ini sebagai cacing. Apakah tujuanNya? Lihat keseluruhan petikan untuk mendapatkan jawapan yang lebih baik. Apa yang diajarkan hal ini kepada kita,  dan tentang perlunya kita bergantung sepenuhnya kepada Tuhan?`