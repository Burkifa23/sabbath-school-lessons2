---
title:  'Satu lagi Peluang (Yes. 7:10-13)'
date:  12/01/2021
---

Ahas tidak menjawab seruan Yesaya untuk bertaubat. Oleh itu, Tuhan dengan penuh rahmat memberikan satu lagi peluang kepada raja, memberitahu raja untuk meminta satu petanda “sesuatu dari dunia orang mati yang paling bawah atau sesuatu dari tempat tertinggi yang di atas” (Yes. 7:11). Ini merupakan satu undangan iman yang terbesar pernah diberikan kepada seorang manusia. Tidak seperti loteri atau undian, Tuhan tidak meletakkan batasan dalam bentuk cetakan hitam putih. Tuhan bahkan tidak membatasi tawaranNya dengan memberikan separuh daripada kerajaanNya, seperti yang dilakukan oleh penguasa-penguasa manusia apabila kemurahan hati mereka mencapai tahap yang lebih tinggi (lihat Ester 5: 6, Ester 7: 2, Markus 6:23). Tuhan bersedia dan rela untuk  mengosongkan semua langit dan bumi untuk seorang raja zalim jika sahaja dia percaya! Sebagai petanda, Ahas mungkin boleh meminta segunung emas atau tentera sebanyak butiran pasir di Laut Mediteranian.

`Mengapakah Ahas bertindak seperti yang dilakukannya (Yes. 7:12)?`

Sekilas pandang, jawapan Ahas kelihatannya ikhlas dan hormat. Dia tidak mahu menguji Tuhan, seperti yang dilakukan oleh bangsa Israel berabad tahun sebelumnya, semasa pengembaraan mereka di padang belantara (Kel. 17:2, Ul. 6:16). Namun perbezaannya ialah, Tuhan mengundang raja untuk mengujiNya (bandingkan Mal. 3:10). Menawarkan pemberian dengan penuh kemurahan menyenangkan hatiNya, bukan menguji kesabaranNya. Namun Ahas bahkan tidak rela membiarkan Tuhan menolongnya untuk percaya. Dia menghalang dan mengunci hatinya dari iman.

`Baca Yesaya 7:13. Apa yang ingin dikatakan olehYesaya di sini?`

Yesaya menunjukkan bahawa dengan menolak untuk menguji Tuhan, pada zahirnya satu percubaan untuk mengelak daripada melelahkan Tuhan, Ahas sebenarnya  telah melelahkan Tuhan. Namun, aspek yang paling membimbangkan di dalam ayat ini adalah kenyataan bahawa Yesaya merujuk kepada “Tuhanku,” yang jelas berlawanan dengan Yesaya 7:11, di mana nabi meminta raja untuk meminta petanda dari “Tuhanmu.” Apabila Ahas menolak tawaran ilahi ini, dia menolak Tuhan daripada menjadi Tuhannya. Tuhan adalah Tuhan Yesaya, tetapi bukan Tuhan Ahas.

`Apa yang kita pelajari dari pelajaran hari ini tentang kesabaran dan kesediaan Tuhan untuk membawa kita semua kepada keselamatan? Apa yang diceritakannya kepada kita tentang kebutaan dan kekerasan hati manusia ketika tidak berserah sepenuhnya kepada Tuhan? Pada akhirnya, walaupun Tuhan memberi Ahas petanda-petanda yang dia inginkan, adakah anda fikir Ahas akan percaya? Terangkan jawapan anda.`