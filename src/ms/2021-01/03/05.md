---
title:  'Petanda Seorang Anak Lelaki (Yes. 7:14)'
date:  13/01/2021
---

Tawaran untuk satu petanda “sesuatu dari dunia orang mati yang paling bawah atau sesuatu dari tempat tertinggi yang di atas” (Yes. 7:11) tidak menggerakkan hati Ahas. Oleh itu, ketika Tuhan berkata bahawa Dia Sendiri akan memberikan petanda (Yes. 7:14), kita menjangkakannya sebagai satu dimensi menakjubkan yang hanya dapat diikhtiarkan oleh imaginasi Ilahi (bandingkan Yes. 55:9, 1 Kor. 2:9).

Betapa merupakan satu kejutan! Petanda itu adalah seorang anak laki-laki. Namun, bagaimanakah seorang wanita muda mengandungkan seorang anak dan memanggilnya “Immanuel” menjadi sebahagian daripada petanda alkitabiah?

`Siapakah wanita itu, dan siapakah anak laki-lakinya itu?`

Tidak ada dalam Perjanjian Lama yang menunjukkan tentang penggenapan kepada petanda penting ini, tidak seperti petanda-petanda yang diberikan kepada yang lain, contohnya Gideon (Hakim 6: 36–40). Jadi, berikut adalah beberapa kemungkinan penggenapan tentang hal itu, berdasarkan Perjanjian Lama sahaja:

1. Oleh kerana kata “wanita muda” merujuk kepada seorang wanita muda yang cukup matang untuk berkahwin, ramai yang membuat andaian bahawa dia adalah seorang wanita yang sudah menikah, yang tinggal di Yerusalem, yang kemungkinan sekali  isteri kepada Yesaya. Yesaya 8: 3 mencatatkan kelahiran seorang putera kepada Yesaya dari “nabi wanita” itu (merujuk kepada isterinya, yang mana perkhabaran-perkhabaran kenabiannya terdiri, setidaknya, tentang  anak-anaknya; bandingkan Yes. 7: 3, Yes. 8:18) Namun, putera ini diberi nama Maher-Syalal Hash-Bas (Yes. 8: 1–4), bukannya Immanuel. Walaupun begitu, petanda-petanda di antara kedua anak lelaki itu serupa iaitu sebelum mereka mencapai peringkat awal di mana mereka boleh memilih mana yang baik atau yang jahat, Syria dan Israel utara akan hancur (Yes. 7:16, Yes. 8:4).
2. Ada juga sebahagian yang mencadangkan bahawa Immanuel itu adalah Hizkia, anak kepada Ahas, pewaris takhta raja seterusnya. Namun tidak terdapat apa-apa yang mengaitkan nama Immanuel kepadanya.
3. Oleh kerana Immanuel agak misteri dan namanya, yang biasanya diterjemahkan sebagai “Tuhan berserta kita” merujuk kepada kehadiran Tuhan,  kemungkinan Dia adalah Putera istimewa yang dinubuatkan dalam Yesaya 9 dan 11. Jika demikian, gambarannya yang agung sebagai Ilahi (Yesaya 9:6) dan “pangkal Isai” (Yes. 11:10) melebihi dari apa pun yang pernah dianugerahkan, walaupun kepada Raja Hizkia yang baik.
4. Satu kelahiran normal bagi seorang wanita yang belum berkahwin pada usia yang matang untuk menempuh alam perkahwinan akan membawa kelahiran seorang anak luar  nikah melalui perhubungan yang tidak sah itu (lihat Ulangan 22:20, 21). Mengapa Tuhan menyebut anak seperti itu sebagai petanda yang memberikan inspirasi iman?

Sebaliknya, Perjanjian Baru mengidentifikasi Yesus sebagai Immanuel (Matius 1: 21–23), dilahirkan dengan penuh keajaiban dan kemurnian oleh seorang perawan yang belum berkahwin tetapi sudah bertunangan. Yesus juga adalah Anak ilahi (Yes. 9: 6, Mat. 3:17) dan “tunas” dan “pangkal” Isai (Yes. 11: 1, 10; Wahyu 22:16). Mungkin seorang “Immanuel” sebelumnya, yang menunjukkan bukti kepada Ahas tentang penggenapan-penggenapan kepada nubuatan ini, menjadi perintis kepada kedatangan Kristus. Kita tidak tahu. Namun, kita tahu apa yang perlu kita ketahui: “Tetapi setelah genap waktunya, maka Tuhan mengutus AnakNya, yang lahir dari seorang perempuan” (Gal. 4: 4), untuk memberikan kepada kita kehadiran Tuhan bersama kita.

`Fikirkan tentang realiti Kristus menjelma menjadi manusia. Apakah penghiburan yang realiti ini berikan kepada kita di tengah-tengah dunia yang dingin, menakutkan, dan tidak memperdulikan ini?`