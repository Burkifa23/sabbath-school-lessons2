---
title:  'Percubaan untuk Menyekat (Yes. 7:3-9)'
date:  11/01/2021
---

Sementara Ahas mempertimbangkan pilihan-pilihan politiknya untuk menghadapi ancaman dari Israel dan Syria, Tuhan mengetahui perkara-perkara yang dia tidak ketahui. Salah satu daripadanya, Tuhanlah yang telah membiarkan kesusahan menimpanya untuk mendisiplinkannya dan menyedarkannya (2 Taw. 28:5, 19). Lebih-lebih lagi, walaupun meminta pertolongan dari Tiglat-pileser kedengaran logik dan menarik dari sudut pandang manusia, Tuhan tahu ia akan mengakibatkan kerajaan Daud Yehuda berada di bawah kekuasaan asing, dan ia tidak akan pernah pulih.

Pertaruhannya sangat tinggi. Oleh itu, Tuhan mengutus Yesaya untuk menyekat  raja (nampaknya ketika dia sedang memeriksa bekalan air Yerusalem sebagai persiapan pengepungan) untuk meyakinkannya agar tidak menghubungi pemimpin Asyur.

`Mengapakah Tuhan memberitahu Yesaya untuk membawa anak laki-lakinya, Syear Yashub, bersama-sama dengannya (Yes 7:3)?`

Ahas tentu akan terkejut apabila Yesaya menyapanya dan memperkenalkan anaknya yang dinamakan “Sisa Akan Kembali.” Sisa dari siapa? Akan kembali dari apa? Oleh kerana ayah kepada anak laki-laki itu adalah seorang nabi, nama itu kedengaran seperti satu perkhabaran yang tidak menyenangkan dari Tuhan tentang orang-orang yang akan ditawan nanti. Mungkinkah juga ia berkaitan dengan tindakan kembali kepada Tuhan dalam arti bertaubat (kata kerja “kembali” juga membawa makna pertaubatan)? Mesej dari Tuhan kepada Ahas adalah: Ia membawa maksud kepada apa yang anda maksudkannya! Berbalik dari dosa-dosa anda atau pun mara menuju kepada penawanan, dan dari penawanan, sisa itu akan kembali. Keputusan di tangan anda!

`Bagaimanakah mesej Tuhan membicarakan tentang keadaan raja? Yes. 7:4-9.`

Ancaman dari Syria dan Israel akan berlalu dan Yehuda akan terselamat. Kuasa-kuasa yang kelihatannya seperti gunung-gunung berapi yang membara di mata Ahas, hanyalah “puntung kayu api yang berasap” di mata Tuhan (Yes. 7:4). Sebenarnya, tidak ada keperluan bagi Ahas untuk merayu pertolongan dari Asyur.

Namun, untuk membuat keputusan yang tepat, Ahas perlu percaya kepada Tuhan dan janjiNya. Ahas perlu percaya agar dia boleh menjadi teguh jaya (Yes. 7:9). Kata “percaya” dan “teguh jaya” datang dari kata akar Bahasa Ibrani yang sama, dari mana kata “kebenaran” (iaitu boleh dipercayai) dan Amen (mengesahkan sesuatu itu benar/boleh dipercayai)  juga berasal. Ahas perlu yakin agar boleh diyakinkan; dia perlu percaya agar di boleh dipercayai.

`Lihat bahagian terakhir Yesaya 7:9. Mengapakah iman dan percaya amat penting untuk menjadi “teguh jaya”? Teguh jaya dalam hal apa? Bagaimanakah prinsip ini boleh diterapkan dalam kehidupan Kristian?`