---
title:  'Bahaya Dari Utara (Yes. 7:1-9)'
date:  10/01/2021
---

`Apakah krisis mengerikan yang dihadapi oleh Raja Ahas diawal pemerintahannya? 2 Raj. 15:37, 38; 2 Raj. 16:5, 6; Yes. 7:1, 2.`

Kerajaan Israel utara (Ephraim) dan Syria (Aram) berpakat menentang kerajaan Yehuda yang lebih kecil, di sebelah selatan. Ini berlaku ketika Yehuda dilemahkan oleh serangan-serangan dari orang Edom dan orang Filistin. Pada masa lalu, Yehuda telah berperang melawan Israel, tetapi persekutuan antara Israel dan Syria menimbulkan tentangan yang luar biasa. Nampaknya Israel dan Syria ingin memaksa Yehuda untuk ikut serta dalam gabungan mereka menentang kuasa besar Tiglat-Pileser III dari Asyur (disebut “Pul” dalam 2 Raja-raja 15:19), yang terus-terusan mengancam mereka dengan perluasan empayarnya. Israel dan Syria mengenepikan pergaduhan yang sudah sekian lama berlaku di antara mereka memandangkan terdapat ancaman bahaya yang lebih besar di hadapan mereka. Sekiranya mereka dapat menakluki Yehuda dan melantik penguasa boneka di sana (Yesaya 7: 5, 6), mereka dapat menggunakan sumber daya dan tenaga kerja bangsa Yehuda.

`Apakah penyelesaian Ahas ketika dunianya menuju kehancuran? 2 Raja 16: 7–9, 2 Taw. 28:16.`

Sebagai ganti mengakui bahawa Tuhan adalah satu-satunya rakan sekutu yang boleh menyelamatkan dia dan negaranya, Ahas mencuba untuk bersahabat dengan Tiglat-Pileser III, musuh kepada musuh-musuhnya. Raya Asyur dengan gembira menurut permintaannya untuk memohon bantuan melawan terhadap Syria dan Israel. Raja Tiglat-Pileser bukan sahaja menerima rasuah yang besar nilainya dari Raja Ahas, dia juga mempunyai alasan untuk mengambil Syria, yang segera dia lakukan (2 Raj. 16:9). Kuasa sekutu Syria-Israel hancur. Dalam jangka masa yang pendek, kelihatannya Ahas telah menyelamatkan Yehuda.

Tindakan Ahas, bagaimana pun, bukanlah sesuatu yang diluar jangkaan. Dia adalah salah seorang daripada raja-raja yang paling teruk pernah memerintah Yehuda sehingga pada saat itu. (Lihat 2 Raj. 16:3, 4; 2 Taw. 28:2-4).

Ketika kita membaca tentang sifat Ahas, kita dapat mengerti mengapa dia bertindak balas terhadap bahaya seperti yang telah dilakukannya. Apakah pengajaran yang ada di sini untuk kita secara peribadi? Sekiranya kita tidak mentaati Tuhan sekarang, apa yang membuat kita berfikir bahawa kita akan memiliki iman untuk mempercayaiNya ketika pencubaan sebenar datang? (Lihat Yakobus 2:22, Yer 12: 5.)