---
title:  Komen Guru
date:  15/01/2021
---

**Fokus Pembelajaran**: Yesaya 7:1-9

#### Bahagian 1: Gambaran Keseluruhan

Seorang raja lain muncul dalam babak Yesaya 7. Kali ini, watak protagonisnya adalah Raja Ahas, cucu kepada Uzia. Pemerintahannya membawa bangsa itu melakukan kekejian sepertimana yang dilakukan oleh bangsa-bangsa di sekelilingnya. Ketika raja-raja Aram dan Israel mengisytiharkan perang melawan bangsanya, Ahas begitu dikuasai oleh rasa takut sehingga Tuhan mengirimkan pesanan melalui nabi Yesaya untuk mendorongnya supaya mempercayaiNya: rancangan bangsa-bangsa itu tidak akan berhasil. Namun Ahas perlu percaya; jika tidak, dia tidak akan melihat pembebasan Tuhan bagi Israel. Pelajaran ini terbahagi kepada tiga bahagian, yang berjudul: (1) cabaran Raja Ahas, (2) Tuhan menjaga raja, dan (3) melihat dengan tenang.

#### Bahagian II: Ulasan

**Cabaran Raja Ahas.**

Alkitab mengatakan bahawa Ahas bukanlah raja yang baik. Dia “tidak melakukan apa yang benar di mata Tuhan” (2 Raja 16:2). Catatan Alkitab berterus-terang mengenai pencapaiannya: “Tetapi Dia hidup menurut kelakuan raja-raja Israel, bahkan dia mempersembahkan anaknya sebagai korban dalam api, sesuai dengan perbuatan keji bangsa-bangsa yang telah dihalau Tuhan dari depan orang Israel. Dia mempersembahkan dan membakar korban di bukit-bukit pengorbanan dan di atas tempat-tempat tinggi” (2 Raja 16:3, 4). Dia adalah pengaruh yang berbahaya bagi bangsa Yehuda. Seperti yang berlaku dalam kes-kes lain, ketika raja mulai berjalan jauh dari Tuhan, masalah akan timbul dalam kehidupan mereka dan di dalam negara mereka. Hal ini juga dibuktikan dalam bahagian pertama buku ini, “Celakalah orang fasik! Malapetaka akan menimpanya, sebab mereka akan diperlakukan menurut perbuatannya sendiri” (Yes. 3:11). Kedua-dua catatan itu, kitab Yesaya dan kitab kedua Raja-raja, menyatakan, “maka Rezin raja Aram, dan Pekah anak Remalya, raja Israel, maju ke Yerusalem untuk berperang melawan kota itu” (Yesaya 7:1; bandingkan 2 Raja 16:5). Ketika Raja Ahas menyedari betapa besar ancaman yang dihadapinya dan terdapat kemungkinan pertentangan dengan bangsa-bangsa di sekitarnya, “maka hati Ahas dan hati rakyatnya gementar ketakutan seperti pohon-pohon hutan bergoyang ditiup angain” ( Yes.7:2).

Kadang-kadang, umat Tuhan sendiri lupa bahawa Tuhan mengharapkan kesetiaan dari mereka yang telah mengadakan hubungan perjanjian denganNya. Oleh itu, Tuhan mengizinkan keadaan-keadaan yang sukar untuk menimpa umatNya sebagai cara menyedarkan mereka akan keperluan mereka mencari Tuhan dan kembali kepada terangNya. “Dia bangkit untuk menakut-nakuti bumi” (Yes. 2:19). “Tuhan mengambil tempat untuk menuntut dan berdiri untuk mengadili bangsa-bangsa. Tuhan bertindak sebagai hakim atas tua-tua dan pemimpin-pemimpin umatNya” (Yes. 3:13, 14). Dari “ayat-ayat ini Yesaya beralih kepada dakwaan terhadap kepemimpinan. Mereka bertindak secara tidak bertanggungjawab dan tidak adil, menghancurkan perkara yang dipercayakan kepada mereka. Tema tentang kebodohon kepemimpinan ini, terutama pada peringkat tua-tua dan pemimpin-pemimpin, diulang-ulang di seluruh buku (7:1–17; 14: 4–21; 22: 15–25; 28; 29; 32: 3–8), dan atas landasan latarbelakang inilah kerinduan dan janji akan seorang pemimpin yang adil dan benar begitu menonjol.”-- John N. Oswalt, The Book of Isaiah, Bab 1-39, The New International Commentary on the Old Testament (Grand Rapids, MI: Eerdmans Publishing Company, 1996), ms. 137. Ketakutan melumpuhkan raja. Walau begitu genting keadaan-keadaan yang dihadapinya, ancaman yang datang ini merupakan satu kesempatan yang berharga untuk kembali kepada Tuhan.

**Tuhan Menjaga Raja.**

Dalam Yesaya 7:3, Yesaya memberikan gambaran menarik mengenai penjagaan Tuhan. Pemeriannya tidak menceritakan bahawa raja mencari Tuhan, malah Tuhanlah yang telah mengambil inisiatif tersebut. Ayat itu mengatakan, “Berfirmanlah Tuhan kepada Yesaya: ‘Baiklah engkau keluar menemui Ahas.’ ” Tuhan digambarkan dalam bab ini sebagai Tuhan yang keluar, melalui nabi, untuk bertemu dengan seorang yang pengecut. Pembaca dapat melihat sifat yang serupa dengan Tuhan di Taman Eden, di mana kita melihat Tuhan Sendiri “berjalan-jalan dalam taman itu pada waktu hari sejuk…Tuhan memanggil manusia itu dan berfirman kepadanya, ‘Di manakah engkau?’ ” (Kej. 3:8, 9). Kedua-dua mereka, Adam dan Ahas, walaupun dengan alasan yang berbeza, kedua-duanya wajar untuk takut.

Satu perincian lain yang luar biasa dalam episod ini ialah bahawa Yesaya menerima perintah di mana dia boleh menemukan raja itu. “Berfirmanlah Tuhan kepada Yesaya: ‘Baiklah engkau keluar menemui Ahas,…ke hujung saluran kolam atas, ke jalan raya pada Padang Tukang Penatu” (Yes. 7:3). Ayat ini bukan sahaja memberikan penegasan yang jelas mengenai pengetahuan Tuhan akan masa  hadapan; ia juga memberitahu kita tentang penjagaan Tuhan pada setiap langkah kita sepanjang perjalanan hidup kita sebagai individu. Alkitab dipenuhi dengan cerita-cerita di mana kita dapat melihat bagaimana Tuhan mengutus para nabiNya untuk memberikan kata-kata pengharapan, atau kadangkala kata-kata teguran, kepada hamba-hambaNya yang dikasihi. Dalam apa pun keadaan, tujuan Tuhan, pada akhirnya, adalah menolong umatNya mempercayaiNya dan setia padaNya.

**Melihat dengan Tenang.**

Kita melihat dalam ayat 2 bahawa Raja Ahas cemas memikirkan tentang peperangan yang akan berlaku. Seluruh bangsa gementar bersama-sama dengan raja mereka. Namun, apakah pandangan Tuhan mengenai keadaan ini? Kadang-kadang kita gagal dalam perspektif terbatas kita untuk melihat sifat Tuhan. Kita berfikir bahawa Dia hanya mementingkan hal-hal kerohanian dalam kehidupan kita. Namun, Alkitab menunjukkan kepada kita bahawa Tuhan kita adalah Tuhan yang menjaga anak-anakNya dalam semua aspek kehidupan, termasuk perkara-perkara sekular atau masalah yang nampaknya tidak berkaitan dengan aspek kerohanian.

“Dari sudut pandangan Ahas, Syria dan Efraim merupakan satu ancaman besar, tetapi dari sudut pandangan Tuhan, mereka boleh diabaikan dan tidak perlu membuang waktu raja. Tidak selalu mudah untuk memperoleh perspektif keilahian. Malah, kecuali  kita mencarinya, kita selalu berada dalam bahaya terlalu memberi perhatian kepada hal-hal yang bersifat sementara dan sedikit perhatian untuk perkara-perkara yang penting. Tambahan pula,  selain ketekunan mencari perspektif Tuhan dalam setiap keadaan, kita membuat kesimpulan mudah bahawa Tuhan hanya mementingkan hal-hal rohani dan bukan mengenai perkara-perkara praktikal, suatu kekeliruan yang akhirnya mengakibatkan kita kehilangan Tuhan dalam semua perkara.”--John N Oswalt, The Book of Isaiah, Chapters 1-39: The New International Commentary on the Old Testament, ms. 196.

Dalam Yesaya 7: 4, Tuhan memerintahkan nabiNya untuk berkomunikasi dengan raja. “Dan katakanlah kepadanya: ‘Teguhkanlah hatimu dan tinggal tenang, janganlah takut dan janganlah hatimu kecut kerana kedua puntung kayu api yang berasap ini, iaitu kepanasan amarah Rezin dengan Aram dan anak Remalya.” Kadangkala, kita bertanya bagaimana kita dapat menangani kehidupan di tengah-tengah keadaan yang tidak diinginkan. Alkitab mengatakan, “Teguhkanlah hatimu dan tinggal tenang.” Terjemahan lain termasuk “dengarlah dan berdiam” dan “berhati-hati, bertenang.”. Dalam bahasa Ibrani, klausa “dengarlah, dan berdiam” terdiri dari dua kata, hiššāmer wᵉhašqeṭ. Perkataan pertama berasal dari kata dasar šmr, yang, dalam hal ini, dapat diterjemahkan sebagai “sentiasa berjaga-jaga,, memberi perhatian, berhati-hati”-- Ludwig Koehler dan Walter Baumgartner, The Hebrew and Aramaic Lexicon of the Old Testament , jil. 4, ms. 1584.

Nampaknya maksud tersirat dari Tuhan kepada raja adalah supaya dia menjauhi semua kebisingan atau kegiatan yang akan menutupi suara Tuhan, dan sentiasa berjaga-jaga. Kata lain dalam kalimat Ibrani adalah šqṭ, di mana bentuk kata kerjanya lebih baik diterjemahkan sebagai kata kerja refleksif “untuk menjaga ketenangan. . . untuk berdiam diri” (Ludwig Koehler dan Walter Baumgartner, The Hebrew and Aramaic Lexicon of the Old Testament, jilid 4, ms. 1641) atau “untuk menunjukkan ketenangan” (David JA Clines, ed., The Dictionary of Classical Hebrew [Sheffield, England: Sheffield Phoenix Press, 2011], jilid 8, ms. 550). Ringkasnya, terjemahan yang disarankan untuk hiššāmer wᵉhašqeṭ adalah “melihat dengan tenang.”

Nasihat dan janji dari ayat 4 hingga ke bahagian akhir (Yes. 7: 9) memberikan alasan yang cukup untuk mempercayai janji-janji Tuhan. Pertama, Tuhan meminta raja untuk “jangan takut dan janganlah hatimu kecut kerana kedua puntung kayu api yang berasap itu” (Yes. 7:4). Oleh itu, Rezim dan Pekah, sekutu raja-raja Syro-Efraim, mungkin membuat sedikit asap; tetapi api seperti itu boleh diabaikan. Kedua, walaupun benar bahawa sekutu itu “telah merancang yang jahat atasmu” (Yes. 7:5), “Tidak akan sampai hal itu, dan tidak akan terjadi” (Yesaya 7:7), kata Tuhan. Tuhan menekankan, engkau perlu percaya, kerana “Jika kamu tidak percaya, sungguh, kamu tidak teguh jaya” (Yes. 7: 9). George B. Gray mengulas bahagian ini dengan tepat, menunjukkan bahawa “Yesaya mengutuk dua perkara terhadap Ahaz: ketakutannya, kerana ia tidak perlu; kepercayaannya terhadap sumber-sumber berbentuk materi - di sini dicirikan dengan bekalan air yang selamat pada waktu pengepungan; namun, satu-satunya kepercayaan yang dapat menjamin keteguhan negara yang kuat adalah kepercayaan kepada Yahweh.”-- George B. Gray,A Critical and Exegetical Commentary on the Book of Isaiah, I-XVII, The International Critical Commentary (Edinburgh: T. & T Clark, 1975), jilid 1, ms. 118.

Dalam beberapa keadaan dalam kehidupan, perkara yang paling penting bukanlah apa yang berlaku di persekitaran luaran kita, atau apa penglihatan kita boleh renungkan, tetapi apa yang berlaku  dalam kehidupan dalaman kita. Oleh itu, kita harus mendoakan, dan memupuk kemampuan kita untuk memahami dari sudut pandang Tuhan apa yang berlaku di sekeliling kita.

#### Bahagian III: Penerapan Hidup

`1. 	Raja Ahas, bersama-sama dengan rakyatnya, menghadapi beberapa tentangan yang mencabar sementara mereka cuba mentaksir risiko peperangan dengan sekutu Syro-Efraim. Kadangkala, kehidupan meletakkan kita dalam situasi-situasi yang mengancam kita. Apakah langkah-langkah penting atau praktikal yang perlu kita ikuti agar kita boleh mengatasi keadaan-keadaan tersebut?`

`2. 	Pada bahagian kedua, kajian ini meneliti tentang penjagaan khusus Tuhan dalam memenuhi keperluan Raja Ahas. Tuhan menghantar utusanNya untuk menemui raja “dihujung saluran kolam atas, ke jalan raya pada Padang Tukang Penatu” (Yesaya 7:3). Apakah pengajaran yang dapat kita pelajari dari episod ini?`

`3.	Pada bahagian ketiga, kita belajar bagaimana Tuhan mendorong raja untuk mempercayai bukan pada perkara materi tetapi pada pertolonganNya. Kata-katanya kepada raja adalah “tinggallah tenang.” Bagaimana ia bersesuaian dengan nasihat Ellen G. White di bawah ini?`

“Mungkin engkau mengalami kesulitan dalam usaha, pengharapan masa depanmu bertumbuh semakin gelap, dan kamu mungkin diancam oleh kerugian; tetapi janganlah tawar hati, serahkanlah segala kesusahamu kepada Tuhan, tetaplah tenang dan gembira. Berdoalah untuk kebijaksanaan mengatur masalahmu dengan kearifan, dengan demikianlah engkau dapat mencegah kerugian dan malapetaka. Lakukanlah sekuat tenagamu apa yang dapat engkau lakukan untuk mendatangkan hasil yang baik. Yesus telah menjanjikan pertolonganNya, tetapi janji itu tidaklah terpisah daripada usaha kita sendiri. Apabila, anda bergantung kepada Penolong kita, anda telah lakukan semua yang dapat engkau lakukan, terimalah hasilnya dengan gembira.”—Ellen G. White, Steps to Christ, p. 122.