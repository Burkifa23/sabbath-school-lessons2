---
title:  'Perdebatan Pengampunan (Yes. 1:18)'
date:  29/12/2020
---

`Baca Yesaya 1:18. Setelah membacanya beberapa kali, tulis apa yang anda percaya Tuhan ingin katakan di sini (baca beberapa ayat selepas ayat itu untuk mengerti konteks keseluruhannya).`

Tuhan telah menyatakan bukti yang kukuh bahawa orang-orang Yudea, yang tertuduh, bersalah di atas pelanggaran kontrak (Yes. 1: 2–15), dan Dia merayu mereka untuk melakukan pembaharuan (Yes. 1:16, 17). Rayuan ini menunjukkan bahawa ada pengharapan. Lagipun, apa gunanya penjenayah yang sememangnya layak untuk dihukum didorong supaya berubah? Bagaimana mungkin seorang banduan yang sedang menunggu hukuman mati boleh menyahut seruan “belalah hak anak-anak yatim, perjuangkanlah perkara janda-janda”? Namun, apabila Tuhan berkata, “Marilah, baiklah kita beperkara” (Yes. 1:18), kita dapat melihat bahawa Tuhan masih mencari jalan untuk berunding dengan umatNya, masih berusaha mendorong mereka untuk  bertaubat dan berpaling dari jalan-jalan mereka yang jahat, tidak kira betapa jauh mereka telah jatuh.

Tuhan mengatakan kepada mereka bahawa Sekalipun dosamu merah seperti kirmizi, akan menjadi putih. Mengapakah dosa berwarna merah? Merah adalah warna kepada “darah” (darah bersalah) yang memenuhi tangan-tangan manusia (Yes. 1:15). Sebaliknya, warna putih adalah warna kesucian, iaitu ketidakhadiran darah bersalah. Di sini, Tuhan menawarkan untuk mengubah mereka. Bahasa yang sama digunakan oleh Raja Daud ketika dia berseru kepada Tuhan memohhon pengampunan terhadap dosanya mengambil Bathsheba dan melenyapkan suaminya (baca Mzm. 51:7, 14). Dalam Yesaya 1:18, perdebatan Tuhan adalah satu tawaran untuk mengampuni umatNya!

`Bagaimanakah tawaran Tuhan untuk mengampuni merupakan satu alasan bagi mereka untuk mengubah jalan-jalan mereka? Bandingkan Yesaya 1:18 hingga Yesaya 44:22.`

Sekarang kita boleh melihat tujuan kata-kata peringatan Tuhan yang tajam terhadap umatNya. Kata-kata itu bukan untuk menolak umatNya tetapi untuk mengembalikan mereka kepadaNya. Tawaran pengampunanNya adalah hujah kuat yang menyokong rayuanNya agar orang-orang membersihkan diri mereka secara moral (Yes. 1:16, 17). PengampunanNya memungkinkan mereka diubah oleh kuasaNya. Di sini kita melihat benih-benih dari “perjanjian baru,” yang dinubuatkan dalam Yeremia 31: 31–34, di mana pengampunan adalah dasar kepada hubungan hati-baru dengan Tuhan. Kita bermula “dalam warna merah,” mempunyai hutang yang tidak mungkin pernah kita dapat lunaskan. Namun, pada kedudukan penuh kerendahan hati dengan mengakui keperluan kita akan pengampunan, kita siap sedia untuk menerima segala yang Tuhan akan berikan.