---
title:  'Nyanyian Kasih yang Tidak Menyenangkan (Yes.5:1-7)'
date:  31/12/2020
---

`Baca nyanyian di dalam ayat-ayat yang dinyatakan. Apakah maksud perumpamaan ini?`

Tuhan menerangkan maksud perumpamaan ini hanya di akhir ayat iaitu dalam ayat 7. Melalui penggunaan perumpamaan, Dia membantu orang-orang untuk melihat diri mereka sendiri secara objektif, agar mereka dapat mengakui keadaan mereka yang sebenar. Tuhan menggunakan pendekatan ini dengan efektif terhadap Raja Daud (lihat 2 Sam. 12:1-13).  Memanggil ayat-ayat ini sebagai sebuah “lagu kasih”, Tuhan mengungkapkan tujuanNya sejak permulaan bagi umatNya. PerhubunganNya dengan mereka berasal dari sifatNya, iaitu kasih (1 Yoh. 4:8). Dia mengharapkan kasih sebagai balasannya. Bagaimanapun, bukan  “anggur” yang diterimanya tetapi “anggur liar,” yang membawa maksud “benda berbau busuk” dalam Bahasa Ibrani.

`Apakah maksud Tuhan apabila Dia mengatakan dalam Yesaya 5:4, “Apakah lagi yang harus diperbuat untuk kebun anggurKu itu yang belum Ku-lakukan?”`

Tuhan berkata di dalam ayat seterusnya: “Maka sekarang, Aku mau memberitahukan kepadamu apa yang hendak Kulakukan kepada kebun anggurKu itu; Aku akan menebang pagar durinya, sehingga kebun itu dimakan habis, dan melanda temboknya, sehingga kebun itu diinjak-injak. Aku akan membuatnya ditumbuhi semak-semak” (Yes. 5:5, 6).

Apabila kita berbuat dosa, Tuhan tidak akan serta-merta memotong kita dariNya dengan menarik semula perlindunganNya dari kita dan kemudian memusnahkan kita. Dia, dengan penuh sabar, akan memberikan peluang kepada kita untuk menerima pengampunan (lihat 2 Ptr. 3:9). Dia tidak akan memangkas sesiapa yang memberikan tindak balas kepadaNya. Dia merayu, selagi ada pengharapan, untuk suatu respon. Dia tidak akan segera berputus asa dengan jawapan TIDAK, kerana Dia tahu bahawa kita ini jahil dan telah diperdayakan oleh dosa. Namun, jika Dia tidak mendapat apa-apa hasil dari kita, Dia akhirnya akan mengakui pilihan kita dan membiarkan kita sebagaimana yang kita pilih (lihat Wahyu 22:11).

Jika kita berterus-terusan menolak rayuan Tuhan melalui RohNya, kita akan sampai kepada titik di mana kita tidak akan dapat kembali lagi (Mat. 12:31, 32). Berpaling arah dari Tuhan adalah bahaya (Ibr. 6:4-6). Begitu banyak yang Tuhan boleh lakukan, namun Dia akan menghormati kuasa memilih kita.

`Ambil konsep yang didapati dalam Yesaya 5:4, tentang “Apatah lagi yang harus diperbuat untuk kebun anggurKu itu,” dan melihatnya dalam hal Salib, di mana Tuhan menawarkan DiriNya sebagai korban untuk dosa-dosa kita, membayar pelanggaran kita terhadap HukumNya dengan dagingNya. Apakah ada lagi yang boleh diperbuat untuk kita selain daripada apa yang telah dilakukanNya di atas Salib? Bagaimanakah dengan memikirkan tentang Salib memberikan jaminan keselamatan kepada kita dan mendorong kita untuk bertaubat dan mengubah jalan kita?`