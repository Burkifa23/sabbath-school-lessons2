---
title:  Komen Guru
date:  01/01/2021
---

**Fokus Pembelajaran**: Yesaya 1, 5

#### Bahagian 1: Gambaran Keseluruhan

Yesaya 1 hingga 5 berfungsi sebagai pengenalan kepada buku Yesaya. Ia bukan hanya menggambarkan keadaan masyarakat Israel yang penuh kekejian, secara umum, tetapi juga keadaan kerohaniannya. Tumpuan pada keadaan rohani Israel merangkumi fokus utama buku ini. Agama umat Tuhan telah rosak.

Apakah ada pengharapan dalam situasi sedemikian rupa? Ya, ada pengharapan. Itu sebabnya ada yang menyebut kitab Yesaya sebagai Injil Perjanjian Lama. Yesaya 1:2 memberi kesaksian bahawa Tuhan telah membesarkan  umatNya: “Aku membesarkan anak-anak dan mengasuhnya.” Melalui bahasa figuratif tentang kebun anggur pula, Yesaya 5 menerangkan tentang penjagaan Tuhan kepada anak-anakNya: “Dia mencangkulnya dan membuang batu-batunya, dan menanaminya dengan pokok anggur pilihan; Dia mendirikan sebuah menara jaga di tengah-tengahnya dan menggali lubang tempat memeras anggur: lalu dinantinya supaya kebun itu menghasilkan buah anggur yang baik, tetapi yang dihasilkannya ialah buah anggur yang asam….Apatah lagi yang harus diperbuat untuk kebun anggurKu itu, yang belum Kuperbuat kepadanya?” (Yes. 5:2, 4).

Tuhan, kerana sifatNya yang pengasih, mengekang diriNya daripada memusnahkan umatNya. Melalui Hosea, nabi sezaman dengan Yesaya, Tuhan menyatakan kesedihan dan kesakitan yang dirasaiNya atas penyelewengan umatNya: “Masakan Aku membiarkan engkau, hai Efraim, menyerahkan engkau, hai Israel? Masakan Aku membiarkan engkau seperti Adma, membuat engkau seperti Zeboim? HatiKu berbalik dalam diriKu, belas kasihanKu bangkit serentak” (Hos. 11:8). Tuhan akan melakukan satu lagi usaha untuk mengembalikan umatNya kepadaNya. Mesejnya tidak gagal menyatakan kepada Israel akan keadaan mereka yang penuh dosa. Oleh itu, Dia terus-menerus merayu mereka supaya kembali kepadaNya. Atas sebab ini, Tuhan mengucapkan, “Tuhan berfirman” (Yes. 1:2). Berdasarkan kepada latar belakang ini, terdapat tiga topik utama yang akan dikaji dalam pelajaran minggu ini: (1) deklarasi “Tuhan berfirman”; (2) tema bangsa yang berdosa; dan (3) dan undangan, “Marilah….Jika kamu menurut dan mau mendengar” (Yes.1:18, 19).

#### Bahagian II: Ulasan

**“Tuhan berfirman.”**

Ayat 1 dari Yesaya 1 menunjukkan bahawa penglihatan itu berkait langsung dengan Yehuda/Yerusalem. Namun, dengan menggunakan ungkapan “Dengarlah, hai langit, dan perhatikanlah, hai bumi” (Yes. 1:2), Yesaya menunjukkan bahawa mesej itu merangkumi khalayak yang lebih besar. Sebagai pembaca, kita perlu tahu bahawa pendengar utama buku kenabian ini adalah orang-orang yang hidup pada zaman Yehuda. Pada waktu yang sama, kita juga harus menyedari bahawa bahawa ruang lingkup mesej Yesaya melampaui waktu dan tempat di mana ia ditulis, dan juga pendengar, iaitu kepada siapa mesej ini dutujukan pada mulanya.

Seringkali, Yesaya menggunakan ungkapan seperti “Tuhan berfirman” atau frasa-frasa lain yang serupa. Nubuatan-nubuatan dalam kitab Yesaya adalah relevan kerana ia merupakan mesej ketika “Tuhan berfirman.” Poin ini telah ditekankan sejak dari bab pertama buku ini dalam pelbagai bentuk: “Tuhan berfirman” (Yes. 1:2), “Dengarlah firman Tuhan” (Yes. 1:10), “firman Tuhan” (Yes. 1:18), “Tuhan yang mengucapkannya” (Yes. 1:20), dan “demikianlah firman Tuhan…Yang Mahakuasa pelindung Israel” (Yes. 1:24). Penulis mahu ia jelas bahawa penglihatan-penglihatan itu datang dari Tuhan. Dengan kata lain, penglihatan itu ada kerana Tuhan telah mengungkapkannya.

Bagaimanakah Tuhan dinyatakan dalam buku ini? Subjek kepada perkhabaran adalah Tuhan. Objek adalah umatNya yang hidup pada waktu Yesaya menulis buku ini, dengan implikasi yang jelas bahawa mesej-mesej itu merangkumi semua umat Tuhan sepanjang zaman, dan dilanjutkan sehingga kepada umat sisaNya di akhir zaman. Tuhan Yesaya digambarkan dalam banyak cara dalam bab ini. Dia adalah Tuhan, Yang Mahakudus. Sungguh menarik, dalam rujukan pertama kepada Tuhan, penulis menggunakan ungkapan “YHWH,” ungkapan yang paling kerap digunakan untuk merujuk kepada Tuhan dalam keseluruhan buku ini. YHWH adalah Tuhan yang hakiki.

Nama YHWH mengungkapkan bukan hanya kewujudan Tuhan yang abadi tetapi juga hubungan perjanjianNya dengan umatNya. Dalam ayat 10, Yesaya menyatakan Tuhan sebagai “Elohim,” Tuhan yang unggul, dan/atau Penguasa semesta alam. Kadang-kadang, Yesaya menggunakan kombinasi “Tuhan TUHAN” (Yes. 61:1). Satu lagi rujukan bersifat tunggal kepada Tuhan di dalam bab ini adalah “Yang Mahakudus, Tuhan Israel” (Yes. 1: 4), satu gelaran yang menjadi ciri khas penulisan Yesaya (25 kali).

**Bangsa yang Berdosa**

Kitab Yesaya secara terang-terangan memperlihatkan keadaan umat Tuhan pada ketika itu. Yesaya mengingati penjagaan penuh kasih Tuhan terhadap umatNya: “Aku membesarkan anak-anak dan mengasuhnya” (Yes. 1:2). Namun, Yehuda melupakan kasih setia Tuhan kerana “mereka memberontak terhadap Aku” (Yes. 1:2), menurut Tuhan. Bagaimanakah pengalaman dosa dinyatakan dalam bahagian ini? Terdapat beberapa istilah Ibrani yang berkaitan dengan topik dosa. Pelajaran ini meninjau secara ringkas kata-kata utama untuk dosa dalam bab pertama buku Yesaya.

Yesaya 1:2 menggunakan ungkapan Ibrani p̱āšaʿ untuk menerangkan perbuatan dosa. Ungkapan ini diterjemahkan sebagai “memberontak” di dalam kalimat “mereka memberontak terhadap Aku.” Kata itu juga mempunyai konotasi “menentang.” Makna lain adalah “memutuskan” atau menjadi tidak setia. — Ludwig Koehler dan Walter Baumgartner, The Hebrew and Aramaic Lexicon of the Old Testament, jilid. 3 (Leiden / New York / Koln: E. J. Brill, 1996), ms. 981. Dengan kata lain, p̱āšaʿ menerangkan satu perhubungan yang putus. Walaupun, pada kebanyakan waktu, p̱āšaʿ dianggap sebagai tindakan memberontak, tindakan ini dianggap sebagai perbuatan jenayah dalam Alkitab Ibrani.

Satu lagi kata lain untuk dosa adalah ḥāṭāʾ (Yes. 1:4), yang boleh diterjemahkan sebagai “bangsa yang berdosa” jika digabungkan dengan kata “orang,” seperti yang terjadi dalam terjemahan Versi King James. Dalam hal ini, kata itu digunakan sebagai kata kerja, dan makna dasarnya adalah “ketinggalan tujuan,” “bersalah, menyinggung (dalam  aspek adab atau moral),” “melakukan dosa,” dan “menjadi bersalah.” - William L. Holladay, A Concise Hebrew and Aramaic Lexicon of the Old Testament (Grand Rapids, MI: Eerdmans Publishing Company, 1988), ms. 100. Yehuda adalah bangsa yang berdosa kerana ia gagal dalam hubungan perjanjiannya dengan Tuhan; ia telah melakukan kesalahan. Perbuatan ini telah menyinggung perasaan Tuhan, dan oleh kerana itu, anggota-anggotanya bersalah di hadapan Tuhan.

Kalimat yang sejajar dengan “bangsa yang berdosa”, yang menjadi kalimat pertama dalam Yesaya 1:4, diterjemahkan sebagai “umat yang sarat dengan kesalahan.” Perkataan Ibrani yang diterjemahkan sebagai kejahatan adalah ʿāwôn. Kata nama ini menggambarkan “aktiviti yang serong atau salah,” suatu kesalahan yang disedari atau disengajakan. — William L. Holladay, A Concise Hebrew and Aramaic Lexicon of the Old Testament, ms. 268. Sama seperti kata sebelumnya, ḥāṭāʾ, ʿāwôn menerangkan tindakan yang tidak benar.

Bahagian kedua Yesaya 1:4 menggambarkan keadaan anak-anak Israel: mereka “berlaku buruk”; mereka “keturunan yang jahat-jahat.” Penyebabnya dapat ditemukan dalam baris seterusnya: “Mereka meninggalkan Tuhan,. . . mereka berpaling membelakangi Dia.” Dosa digambarkan di sini sebagai tindakan meninggalkan Tuhan, dan ia menimbulkan pemberontakan, tingkah laku buruk, perbuatan salah, dan rasa bersalah. Yesaya 1:3 menggunakan penerangan yang luar biasa untuk mengadun poin yang terakhir ini berhubungkait dengan umat Tuhan pada waktu itu: “Lembu mengenal pemiliknya, tetapi Israel tidak, keledai mengenal palungan yang disedikan tuannya, tetapi umatKu tidak memahaminya” (Isa . 1:3). Dari segi  yang logik, keadaan Israel sangat kritikal. Namun, Tuhan mencuba sekali lagi untuk menjejaki anak-anakNya. Itulah yang menjadi dasar kepada pernyataanNya: “Marilah, baiklah kita beperkara” (Yes. 1:18).

**“Marilah, . . . jika kamu menurut.”**

Semua keperluan telah diberikan kepada Israel agar mereka menjadi satu bangsa yang mulia. Walau bagaimanpun, mereka sekarang hanya setara dengan Sodom dan Gomora (lihat Yes. 1:10). Namun Tuhan dapat mengatur keajaiban yang diperlukan untuk memulihkan mereka. Dia berjanji, “Aku akan bertindak terhadap engkau: Aku akan memurnikan perakmu dengan garam soda, dan akan menyingkirkan segala timah daripadanya” (Yes. 1:25).

Jalan untuk kembali kepada Tuhan bermula dengan rayuan kepada umatNya untuk melihat keadaan mereka pada waktu itu. Pertama, kehidupan mereka rosak oleh dosa. Tuhan menegaskan, “Seluruh kepala sakit, dan seluruh hati lemah lesu. Dari telapak kaki sampai kepala tidak ada yang sihat” (Yes. 1:5, 6). Masalah besar yang lain ialah agama yang palsu. Ritualisme telah menggantikan peribadahan sejati (Yes. 1:11-14). Keadaan ini mendorong ketidakadilan di kalangan rakyat dan membawa kehancuran kepada kerajaan itu (Yes. 1:7, 17).

Setelah memohon agar umatNya menyedari keadaan mereka, Tuhan seterusnya merayu mereka: “Marilah, baiklah kita beperkara” (Yes. 1:18). Ungkapan “kita beperkara” berasal dari kata kerja Ibrani niwāḵᵉḥâ, kata yang memberi bayangan tentang satu pertikaian yang sah di sisi undang-undang; kedua-dua pengadu, YHWH dan umat manusia, dapat memberikan hujah-hujah ke atas rungutan mereka bersama. Istilah ini juga membawa maksud tersirat bahawa keputusannya nanti didapati benar (Ludwig Koehler dan Walter Baumgartner, The Hebrew and Aramaic Lexicon of the Old Testament, jilid 1, ms. 134). Dalam erti kata lain, Tuhan memanggil umatNya untuk membenarkan diri mereka sendiri. Namun bagaimana mungkin hal ini boleh terjadi kepada bangsa yang dipenuhi dengan dosa? Tuhan mengemukakan jalan penyelesaiannya: “Sekalipun dosamu merah seperti kirmizi, akan menjadi putih seperti salju; sekalipun berwarna merah seperti kain kesumba, akan menjadi putih seperti bulu domba” (Yes. 1:18). Tuhan yang Yesaya perkenalkan dalam bab pertama bukunya, hanya Dia yang Satu dapat menyucikan dan membenarkan umatNya. Mikha, seorang nabi lain yang sezaman dengan Yesaya, tertanya-tanya, “Siapakah Tuhan seperti Engkau yang mengampuni dosa, dan yang memaafkan pelanggaran dari sisa-sisa milikNya sendiri?” (Mikha 7:18). Bagaimanapun, anugerah pengampunan ini boleh diterima atau ditolak. Jadi, setelah tawaran dalam Yesaya 1:18, Tuhan menjelaskan bahawa kehidupan baru hanya dimungkinkan “jika kamu menurut” atau “mau mendengar” (Yes. 1:19). Oleh itu, dalam konteks ini, mesej perumpamaan Yesaya 5 seperti yang berikut, sekarang dapat difahami dengan lebih baik: “Maka sekarang, hai penduduk Yerusalem, dan orang Yehuda, adililah antara Aku dan kebun anggurKu itu. Apatah lagi yang harus diperbuat untuk kebun anggurKu itu, yang belum Kuperbuat kepadanya?” (Yes. 5: 3, 4).

#### Bahagian III: Penerapan Hidup

1. Topik pertama yang telah kita bahas dalam pelajaran ini adalah berkaitan dengan Firman Tuhan yang dinyatakan. Di dalam Alkitab, kita “makin diteguhkan oleh firman yang telah disampaikan oleh para nabi” (2 Ptr. 1:19). Oleh itu, ketika kita mempelajari Alkitab, kita tidak mempelajari sebuah buku yang biasa-biasa tetapi Firman Tuhan yang disampaikan - apa yang Tuhan telah ucapkan.

Adakah apa yang Tuhan sampaikan melalui para nabiNya masih relevan kepada  anda? Terangkan.

`Bagaimana Alkitab menentukan identiti anda sebagai pengikut Tuhan?`

`Menurut pembacaan Alkitab anda, apakah ciri-ciri Tuhan yang paling mengesankan hidup anda?`

2. Topik kedua membincangkan pengalaman berdosa Israel, umat-umat Tuhan. Dosa bukanlah perbuatan yang salah semata-mata; ia boleh jadi pemikiran, seperti menentang kekuasaan Tuhan ke atas hidup kita, atau pemberontakan secara dalaman. Israel menghadapi ancaman dosa dua kali ganda: (1) dosa yang menjerumuskan seseorang melakukan perbuatan yang paling jahat; (2) dosa yang menggerakkan manusia ke dalam pengalaman keagamaan yang formal dan tidak memiliki keselamatan kasih karunia. Oleh itu, agama mereka adalah agama sekadar untuk pertunjukan atau setakat penampilan luaran sahaja -- kelihatan hidup di luar tetapi mati di dalam. Bagaimana kita boleh tahu bahawa pengalaman agama kita sedang jatuh ke dalam formalisme?

3. Sehubungan dengan pengampunan Tuhan, Yesaya mempersembahkan Tuhan sebagai Peribadi yang prihatin terhadap pemulihan umatNya. Tuhan bersedia mengampuni dan menebus kita, dan pertaubatan adalah sebahagian daripada prosesnya (Yes. 1:27). Selain itu, kita hanya mempunyai dua pilihan: untuk menurut atau menolak suaraNya (Yes. 1:19, 20). Pelawaannya tidak berubah sepanjang zaman: Marilah, baiklah kita beperkara” (Yes. 1:18).

`Adakah anda rela mengizinkan Tuhan melakukan pekerjaan pemulihanNya dalam hidup anda? Sekiranya tidak, apa yang  anda boleh lakukan untuk bersedia?`