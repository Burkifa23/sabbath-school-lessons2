---
title:  'Memakan atau Dimakan (Yes. 1:19-31)'
date:  30/12/2020
---

`Baca Yesaya 1:19-31. Apakah tema yang terdapat di sini, yang dilihat dalam keseluruhan Alkitab?`

Perhatikan struktur logik dalam Yesaya 1:19, 20: Jika orang-orang memilih untuk rela dan menurut Tuhan, mereka akan memakan hasil yang baik dalam negeri itu (Yes. 1:19). Sebaliknya, jika mereka menolak tawaran akan pengampunan dan pemulihan dariNya, dan memberontak terhadap Dia, mereka akan dimakan oleh pedang (Yes. 1:20). Pilihan terletak di tangan mereka. Oleh itu, ayat-ayat ini mengandungi berkat bersyarat dan juga kutuk.

Yesaya 1 mengulang dan menggunakan kata-kata Musa yang dicatat dalam Ulangan 30:19, 20 pada waktu perjanjian itu dibentuk: “Aku memanggil langit dan bumi menjadi saksi terhadap kamu pada hari ini: kepadamu kuperhadapkan kehidupan dan kematian, berkat dan kutuk.”

`Lihat kata-kata Musa ini. Perhatikan bahawa tidak ada jalan tengah. Sama ada kehidupan atau kematian, berkat atau kutuk. Pada pandangan anda, mengapakah hanya ada satu daripada dua pilihan untuk kita? Mengapakah tidak ada kompromi?`

Kata-kata Musa ini meringkaskan beberapa rangkaian amaran, berkat, dan kutuk yang menyimpulkan pembentukan perjanjian dalam Ulangan 27-30 (bandingkan Ulangan 26). Unsur-unsur perjanjian ini termasuklah (1) penghitungan kembali apa yang Tuhan telah lakukan untuk mereka, (2) syarat/ketentuan (perintah) yang harus dipatuhi agar perjanjian itu dapat dipelihara, (3) rujukan kepada saksi-saksi, dan (4) berkat dan kutuk untuk memperingatkan orang-orang tentang apa yang akan terjadi sekiranya mereka melanggar syarat-syarat perjanjian tersebut.

Para cendekiawan mendapati bahawa unsur-unsur ini wujud dalam urutan yang sama dalam perjanjian-perjanjian politik orang-orang  bukan Israel, seperti bangsa Het. Jadi, untuk membentuk perjanjian Tuhan dengan bangsa Israel, Dia menggunakan bentuk yang mereka boleh fahami dan yang akan memberikan kesan yang kuat kepada mereka yang berkaitan dengan sifat dan akibat dari hubungan yang mereka pilih untuk jalinkan. Manfaat-manfaat perjanjian itu memeranjatkan, tetapi jika Israel melanggar perjanjian mereka, keadaan mereka akan menjadi lebih buruk daripada sebelumnya

`Dalam kehidupan anda sebagai Kristian, bagaimanakah pengalaman anda berkaitan dengan  prinsip berkat dan kutuk seperti yang dinyatakan di atas?`