---
title:  Pada Waktu Sakit dan Pada Waktu Senang (Yes. 38, 39)
date:  11/02/2021
---

Peristiwa-peristiwa dalam Yesaya 38 dan 39 (2 Raja-raja 20) terjadi sangat dekat dengan waktu Tuhan membebaskan Hizkia dari Sanherib, walaupun penyelamatan, seperti yang digambarkan dalam Yesaya 37 (lihat juga 2 Raja-raja 19) belum terjadi. Sesungguhnya, Yesaya 38:5, 6 dan 2 Raja-raja 20:6 menunjukkan bahawa mereka masih menghadapi ancaman dari Asyur.

“Syaitan begitu nekad untuk menjayakan kedua-dua kematian Raja Hizkia dan kejatuhan Yerusalem, dengan alasan yang tidak diragukan bahawa jika Hizkia dihapuskan, maka usaha-usaha pembaharuannya akan terhenti dan kejatuhan Yerusalem dapat dilaksanakan dengan lebih mudah.”—The SDA Bible Commentary, jil. 4, ms. 240.

`Apakah yang dinyatakan oleh petikan di atas tentang betapa pentingnya kepimpinan yang baik bagi umat Tuhan?`

`Apakah petanda yang Tuhan berikan kepada Hizkia untuk mengesahkan imannya? 2 Raja 20:8–11; Yes. 38: 6–8.`

Dengan menolak tanda-tanda yang ditawarkan oleh Tuhan (Yesaya 7), Ahas telah memulakan rentetan peristiwa-peristiwa yang menimbulkan masalah dengan dengan Asyur. Namun, sekarang Hizkia meminta petanda (2 Raja-raja 20:8); jadi, Tuhan menguatkan dia untuk menghadapi krisis yang ditimpakan oleh ayahnya ke atas Yehuda. Sesungguhnya, mengundurkan bayang-bayang pada jam penunjuk matahari Ahas boleh berlaku hanya melalui satu keajaiban.

Orang-orang Babilon mengkaji pergerakan benda-benda di langit dan mencatatnya dengan tepat. Oleh itu, mereka dapat melihat sebarang pergerakan matahari yang pelik dan tertanya-tanya apa maksudnya. Hakikat bahawa Raja Merodakh-Baladan menghantar utusan pada waktu ini bukanlah suatu kebetulan. Orang Babilon  mengetahui perkaitan antara kesembuhan Hizkia dan petanda yang ajaib itu.

Sekarang kita tahu mengapa Tuhan memilih tanda ini. Sama seperti Dia di kemudian harinya menggunakan bintang Betlehem untuk membawa orang bijak dari Timur, dia menggunakan peralihan pergerakan matahari  untuk membawa utusan dari Babilon. Ini adalah peluang yang unik bagi mereka untuk belajar tentang Tuhan yang sebenarnya. Merodakh-Baladan telah menghabiskan seluruh kariernya dengan usaha mendapat kemerdekaan yang berkekalan dari Asyur. Dia memerlukan rakan sekutu yang kuat, dan ini boleh menjelaskan tujuannya  menghubungi Hizkia. Sekiranya matahari sendiri bergerak atas permintaan Hizkia, bukankah dia boleh melakukan demikian juga terhadap Asyur?

`Bagaimanakah Hizkia kehilangan satu kesempatan yang luar biasa untuk memuliakan Tuhan dan memperkenalkan orang Babilon kepadaNya? Apakah kesudahannya? Yesaya 39. Hizkia, yang seharusnya memberi kesaksian kepada mereka tentang Tuhan, sebaliknya, menunjukkan “kemuliaan”nya sendiri. Apakah pengajarannya untuk kita?`