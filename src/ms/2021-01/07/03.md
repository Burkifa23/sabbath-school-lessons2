---
title:  'Propaganda (Yes. 36:2-20)'
date:  08/02/2021
---

Para penguasa Asyur bukan sekadar zalim, mereka juga tajam akal fikiran. Matlamat mereka adalah kekayaan dan kekuasaan, bukan setakat kehancuran (bandingkan Yes. 10:13, 14). Mengapa perlu menggunakan sumber-sumber untuk mengambil sebuah bandar secara paksa jika anda dapat meyakinkan penduduknya untuk menyerah? Jadi, ketika dia terlibat dalam pengepungan Lakish, Sanherib mengirim rabshakehnya, seorang pegawai tinggi, untuk merampas Yerusalem melalui propaganda.

`Apakah hujah-hujah yang digunakan oleh rabshakeh itu untuk menakut-nakuti Yehuda? Yes. 36:2–20, lihat juga 2 Raja-raja 18:17–35, 2 Tawarikh. 32:9–19.`

Rabshakeh itu memberikan hujah-hujah yang amat menyakinkan. Anda tidak boleh mempercayai seorang Mesir untuk menolong anda kerana dia lemah dan tidak boleh diharap. Anda tidak dapat berharap kepada Tuhan untuk menolongmu kerana Hizkia telah menyinggung perasaan Tuhan dengan memusnahkan tempat-tempat dan mezbah-mezbahNya di seluruh Yehuda, memerintahkan rakyat untuk beribadah di sebuah mezbah di Yerusalem. Malah, Tuhan menyebelahi Asyur dan memberitahu Sanherib untuk memusnahkan Yehuda. Anda, bahkan, tidak mempunyai orang-orang yang cukup terlatih untuk mengendarai 2,000 ekor kuda.

“Untuk mengelak daripada dikepung tanpa ada sesuatu pun untuk dimakan dan diminum, lebih baik menyerah sekarang dan kamu akan dilayan dengan baik-baik. Hizkia tidak dapat menyelamatkan kamu, dan oleh kerana dewa-dewa semua negara-negara yang ditakluki oleh Asyur tidak menyelamatkan mereka, yakin sahaja bahawa Tuhanmu tidak akan menyelamatkan kamu juga.”

`Adakah rabshakeh itu mengatakan yang benar?`

Oleh kerana terdapat banyak kebenaran dalam apa yang dikatakannya, hujah-hujahnya begitu meyakinkan. Selain itu, terdapat dua alasan lain yang tidak perlu diucapkan yang boleh menyokongnya. Pertama, dia baru sahaja kembali dari Lakish,  hanya 30 batu jauhnya, di mana orang Asyur memperlihatkan apa yang akan terjadi kepada sebuah kota berkubu kuat yang berani menentang mereka. Kedua, dia membawa satu pasukan tentera Asyur yang perkasa bersama-sama dengannya (Yesaya 36:2). Mengetahui nasib para tentera dan kota-kota di tempat lain (termasuk Samaria, ibu kota Israel utara: 2 Raja-raja 18:9, 10) yang telah tunduk kepada Asyur, tidak seorang pun penduduk Yehuda yang mempunyai alasan untuk meragukan, dari sudut pandang manusia, bahawa Yerusalem akan menerima nasib yang sama (bandingkan Yes 10:8–11). Rabshakeh juga benar untuk mengatakan bahawa Hizkia telah menghancurkan beberapa tempat pengorbanan agar dapat memusatkan ibadah di bait suci di Yerusalem (2 Raja-raja 18:4, 2 Taw. 31:1). Namun, adakah reformasi ini telah menyinggung perasaan Tuhan, satu-satunya harapan yang tinggal bagi umatNya? Adakah Dia, dan bolehkah Dia, menyelamatkan mereka? Terpulang kepada Tuhan untuk menjawab soalan ini!

`Pernahkah anda berada dalam situasi yang serupa, di mana, dari sudut pandang manusia, semuanya kelihatan telah hilang? Apa satu-satunya jalan keluar anda? Sekiranya anda rela, bersedialah untuk mengongsikan kepada kelas anda pengalaman tersebut, bagaimana anda mengatasinya, dan apa kesudadahannya.`