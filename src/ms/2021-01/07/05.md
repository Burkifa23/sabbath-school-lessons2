---
title:  'Cerita Selanjutnya  (Yes. 37:21-38)'
date:  10/02/2021
---

Menurut Sanherib, seperti yang dilaporkan dalam catatannya, dia menawan  empat puluh enam kota, mengepung Yerusalem, dan menjadikan Hizkia, orang Yahudi itu “seorang tahanan di Yerusalem, di istana kediamannya, seperti burung di dalam sangkar.”--James B. Pritchard, editor, Ancient Near Eastern Texts Relating to the Old Testament (Princeton, New Jersey: Princeton University Press, 1969), ms. 288. Namun, bagi seorang yang menggemari propaganda, selain daripada mempunyai ego yang begitu tinggi, dia tidak pernah menyebut tentang kejayaannya menawan Yerusalem.  Dari sudut pandang manusia, ketiadaan fakta ini sangat menakjubkan memandangkan Sanherib adalah satu kuasa yang begitu kuat dan tambahan lagi, Hizkia telah memimpin satu pemberontakan terhadapnya. Pemberontakan terhadap Asyur biasanya berakhir dengan musuh meghadapi jangka hayat yang pendek dan menemui kematian yang mengerikan.

Para cendikiawan mengakui bahawa walaupun kita tidak mempunyai catatan alkitabiah, kita terpaksa menerima hakikat bahawa satu keajaiban pasti telah berlaku. Kenyataan bahawa Sanherib menghiasi dinding “Istana tanpa Saingan”-nya dengan lukisan (gambar-gambar yang diukir) yang jelas menggambarkan pengepungan Lakish yang penuh dengan kejayaan, nampaknya ia hanyalah satu cara untuk menutup aibnya. Di atas rahmat Tuhan, lukisan-lukisan itu sepatutnya menunjukkan kemenanganYerusalem sebagai ganti! Sanherib tidak menceritakan kisah selanjutnya, tetapi Alkitab menceritakannya.

`Apakah kisah selanjutnya? Yes. 37:21-37.`

Sebagai jawapan kepada doa Hizkia yang penuh iman, Tuhan mengirimkan kepadanya suatu khabar penuh kepastian untuk Yehuda, dengan amarah yang meluap-luap terhadap raja Asyur yang sombong, yang  berani untuk menjatuhkan air muka Raja ilahi atas segala raja  (Yes. 37:23). Kemudian Tuhan dengan serta-merta menunaikan janjiNya untuk menyelamatkan Yerusalem (2 Raja-raja 19:35–37; 2 Taw. 32:21, 22; Yes. 37:36–38).

Krisis yang besar memerlukan keajaiban yang besar, dan ia sesungguhnya besar. Jumlah prajurit yang tewas amat besar: 185,000. Oleh itu, Sanherib tidak mempunyai pilihan selain pulang ke rumah, di mana dia menemui ajalnya sendiri (bandingkan ramalan Yesaya dalam Yes 37: 7–38).

“Tuhan orang Ibrani telah mengalahkan kesombongan orang Asyur. Kehormatan Yehovah telah dipertahankan di mata bangsa-bangsa di sekeliling. Di Yerusalem, hati orang banyak dipenuhi dengan kesukaan kudus.”—Ellen G. White, Prophets and Kings, ms. 361. Juga, sekiranya Sanherib menakluki Yerusalem, dia pasti akan mengusir penduduknya sedemikian rupa sehinggakan Yehuda akan kehilangan identitinya, sama seperti Israel utara. Dari satu perspektif lain, tentunya tidak akan ada lagi orang-orang Yahudi di mana Mesias akan dilahirkan. Riwayat hidup mereka akan berakhir di situ. Namun Tuhan memberikan pengharapan.

`Apa yang anda akan katakan kepada seseorang yang belum mempercayai Alkitab atau Tuhan dalam Alkitab, yang mengajukan soalan ini: Adakah adil bagi  tentera Asyur, yang kebetulan dilahirkan sebagaimana mereka pada waktu itu, harus mati beramai-ramai sedemikian rupa? Bagaimana anda, secara peribadi, memahami perbuatan Tuhan dalam peristiwa ini?`