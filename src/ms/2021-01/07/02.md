---
title:  'Tuntutan Disebalik Pertolongan (Yes. 36:1)'
date:  07/02/2021
---

`Apakah yang terjadi kepada Yehuda? 2 Raja-raja 18:13, 2 Taw. 32:1, Yes. 36:1.`

Ketika Raja Ahas yang tidak beriman itu mangkat dan anaknya yang setia, Hizkia, menggantikannya, Hizkia mewarisi sebuah kerajaan yang telah kehilangan kemerdekaan penuhnya. Setelah membeli pertolongan daripada Asyur untuk menentang pakatan Syria dan Israel utara, Yehuda dipaksa untuk terus membayar “wang perlindungan” dalam bentuk ufti kepada Asyur (lihat 2 Taw. 28: 16-21). Ketika raja Asyur, Sargon II, meninggal di medan perang di tempat yang jauh dan digantikan oleh Sanherib pada tahun 705 SM, Asyur kelihatan lemah. Bukti dari tulisan-tulisan Asyur dan Alkitab menceritakan bahawa Hizkia merebut kesempatan ini untuk memberontak (lihat 2 Raja-raja 18: 7), mengambil tindakan agresif sebagai pemimpin pemberontakan anti-Asyur di kalangan negara-negara kecil di wilayahnya.

Malangnya baginya, Hizkia telah meremehkan kekuatan Asyur. Pada tahun 701 SM, ketika Sanherib telah menakluki wilayah-wilayah kerajaannya yang lain, dia menyerang Syria-Filistin dengan kekuatan yang dahsyat dan menghancurkan Yehuda.

`Bagaimanakah Hizkia bersedia menghadapi tentangan dari Asyur? 2 Tawarikh 32:1-8.`

Ketika Hizkia melihat bahawa Sanherib mempunyai niat untuk merampas  Yerusalem, ibu kota Yehuda, dia membuat persiapan secara besar-besaran untuk menghadapi tentangan dari Asyur. Dia memperkuatkan kubu pertahanannya, melengkapkan dan mengatur pasukannya, dan meningkatkan keselamatan bekalan air Yerusalem (lihat juga 2 Raja-raja 20:20, 2 Taw. 32:30). Terowong air Siloam yang luar biasa, diabadikan melalui tulisan dinding yang menceritakan bagaimana ia dibina, yang pastinya berlaku pada waktu Hizkia membuat persediaan untuk menghadapi sebarang kemungkinan penawanan.

Sama pentingnya dengan kepimpinan tentera dan organisasi, Hizkia memberikan kepimpinan kerohanian sementara dia berusaha meningkatkan semangat rakyatnya pada masa-masa yang menakutkan itu. “Tetapi raja Yehuda ini telah menentukan untuk melakukan bahagiannya dalam mengadakan persiapan untuk melawan musuh; dan setelah menyelesaikan semua yang dapat dilakukan dengan kemampuan dan kekuatan manusia, dia telah menghimpun angkatan perangnya, dan telah menasihati mereka supaya bertindak gagah perkasa.”—Ellen G. White, Prophets and Kings, ms. 351.

`Sekiranya Hizkia sungguh-sungguh mempercayai Tuhan, mengapa dia berusaha dengan begitu keras sendirian? Adakah usaha-usahanya membatalkan kepercayaannya? Lihat Filipi 2:12, 13 tentang bekerjasama dengan Tuhan, yang memberikan kekuatan yang benar-benar berkesan.`