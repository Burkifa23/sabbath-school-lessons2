---
title:  Komen Guru
date:  05/02/2021
---

**Fokus Pembelajaran**: Yesaya 13, 14, 24-27

#### Bahagian I: Gambaran Keseluruhan

Yesaya 13 dan 14 meneroka idea penghakiman, termasuk motif hari Tuhan. Penghakiman adalah inisiatif ilahi yang untuk memberitahukan tentang era kesusahan atau permulaan pengalaman era baru yang menggembirakan. Penghakiman boleh terjadi kepada bangsa asing (seperti yang berlaku dalam Yesaya 13, 14) mahu pun kepada umat Tuhan. Yesaya 24 memberitahu kita bahawa penghakiman Tuhan mempunyai penerapan yang universal. Yesaya 25 dan 26 adalah sebahagian daripada sebuah lagu yang menyatakan tentang pemulihan untuk Yehuda, yang juga memasukkan makna eskatologis bagi orang-orang yang ditebus pada akhir zaman.

Bab 25 telah dibahagikan kepada tiga bahagian: (1) memuji Tuhan atas kemenangan (ayat 1-5); (2) pesta untuk umat Tuhan (ayat 6-8); dan (3) kemenangan Tuhan ke atas musuh (ayat 9-12). Yesaya 26 menyatakan ciri-ciri orang-orang yang telah ditebus kerana sekarang mereka telah menjadi bangsa yang setia (bukan bangsa yang berdosa, seperti dalam bab 1); dan mereka tetap setia, selain daripada beberapa ciri yang lain.

Tiga topik utama yang diteliti dalam pelajaran ini: (1) penghakiman Tuhan, (2) jaminan atas kemenangan, dan (3) bangsa yang setia.

#### Bahagian II: Ulasan

**Penghakiman Tuhan.**

Idea penghakiman adalah tema yag berulang dalam persuratan nubuatan Alkitab. Penghakiman akan membawa kepada pengakhiran era kesusahan dan permulaan pengalaman era baru yang menggembirakan (Yesaya 42:1). Atau ia dapat membawa, atau mengumumkan, kehancuran di masa depan, seperti yang terjadi dalam nubuatan-nubuatan Yesaya 13, 14 dan bab-bab yang seterusnya.. Hari-hari penghakiman itu kadang-kadang diumumkan dengan menggunakan ungkapan “hari Tuhan” seperti yang dilihat dalam separuh daripada bahagian pertama kitab Yesaya.

Hari Tuhan mungkin juga adalah hari pemulihan: “Maka pada waktu itu Aku akan memanggil hambaKu, Elyakim bin Hilkia: Aku akan mengenakan jubahmu kepadanya dan ikat pinggangmu akan Kuikatkan kepadanya, dan kekuasaanmu akan Kuberikan ke tangannya; maka ia akan menjadi bapa bagi penduduk Yerusalem dan bagi kaum Yehuda. Aku akan menaruh kunci rumah Daud ke atas bahunya: apabila dia membuka, tidak ada yang dapat menutup; apabila dia menutup, tidak ada yang dapat membuka” (Yes. 22: 20-22).

Namun, hari Tuhan mungkin juga merupakan hari kehancuran, seperti yang terjadi dalam Yesaya 13 dan 14, iaitu merujuk pada kehancuran Babilon dan Asyur. Penghakiman (termasuk rujukan kepada “hari itu”) boleh memberi implikasi yang negatif kepada Yehuda (Yes. 2:12; Yes. 3:13, 14, 18) juga, tetapi ciri itu lebih sering dilihat dalam penghakiman terhadap bangsa asing.

Penghakiman datang oleh inisiatif Tuhan: “Aku ini telah memerintahkan orang-orang yang Kukuduskan, telah memanggil orang-orang perkasaKu untuk melaksanakan hukuman murkaKu” (Yesaya 13:3). Bukan satu kebiasaan dalam bahasa Ibrani untuk memulakan kalimat dengan subjek tetapi, sebaliknya, dengan kata kerja; bagaimana pun, pengecualian berlaku dalam ayat ini. “Aku” diberikan penekanan di sini. Di sisi lainnya, ini menunjukkan sifat Tuhan yang penting sebagai penguasa unggul ke atas kuasa-kuasa duniawi. Hal ini juga ditekankan dalam Yesaya 14: “Tuhan semesta alam telah bersumpah, firmanNya: “Sesungguhnya seperti yang Kumaksud, demikianlah akan terjadi, dan seperti yang Kurancang, demikianlah akan terlaksana” (Yes. 14:24). Pada sisi lain, merujuk kepada “Tuhan yang perkasa” dalam Yesaya 9:5, penulis menggunakan kata g̱ibbwōr (perkasa) dalam Yesaya 13:3 untuk merujuk kepada “orang-orang perkasaKu.” Mereka adalah “yang melaksanakan amarahNya” (Yes. 13: 5).

Satu lagi elemen penting dalam penghakiman adalah ia akan segera berlaku.  Contohnya, “sebab hari Tuhan sudah dekat” (Yes. 13:6) atau “Sungguh, hari Tuhan datang dengan kebengisan” (Yes. 13:9). Gambaran tuan rumah yang sudah siap sedia untuk berperang dijelaskan di sini: “Tuhan semesta alam sedang memeriksa pasukan perang” (Yes. 13:4). Hari itu akan menjadi satu hari kemurkaan. Tuhan berfirman, “Aku ini…telah memanggil orang-orang perkasaKu untuk melaksanakan hukuman murkaKu” (Yesaya 13:3), “hari Tuhan datang dengan kebengisan, dengan gemas dan dengan murka yang menyala-nyala” (Yes. 13:9), “dan bumi pun akan bergoncang dari tempatnya, pada waktu amarah Tuhan semesta alam, dan pada hari murkaNya yang menyala-nyala” (Yes. 13:13).

Satu lagi unsur penting tentang penghakiman Tuhan adalah atas sebab untuk perhitungan terakhir dan hari kehancuran: “Kepada dunia akan Kubalaskan kejahatannya, dan kepada orang-orang fasik kesalahan mereka; kesombongan orang-orang pemberani akan Kuhentikan, dan kecongkakan orang-orang yang gagah akan Kupatahkan” (Yes. 13:11). Semua dosa ini terjadi di dalam Babilon secara literal dan secara rohaniah.

**Jaminan atas Kemenangan.**

Walaupun nubuatan-nubuatan Yesaya 13 dan 14 memusatkan perhatian kepada Babilon dan Asyur di akhir bab 14, seluruh bumi terlibat: “Itulah rancangan yang telah dibuat mengenai seluruh bumi, dan itulah tangan yang teracung terhadap segala bangsa” (Yes. 14:26). Tidak ada keraguan bahawa implikasi eskatologi dari nubuatan Yesaya meliputi seluruh alam semesta. Gagasan ini juga dikembangkan dalam Yesaya 24: “Sesungguhnya, Tuhan akan menanduskan bumi dan akan menghancurkannya” (Yes. 24:1). Oleh itu, “sumpah serapah akan memakan bumi, dan penduduknya akan mendapat hukuman” (Yes. 24:6), kerana “dosa pemberontakannya menimpa dia dengan sangat” (Yes. 24:20). Jelas di sini bahawa isunya bukan kerana bumi merupakan satu unsur penciptaan tetapi terhadap pelanggaran ke atasnya. Namun, khabar baiknya, pada akhirnya nanti, adalah bahawa “Tuhan semesta alam akan memerintah” (Yes. 24:23).

Yesaya 25 adalah lagu pujian di atas kebaikan Tuhan pada hari eskatologi Tuhan. Bab ini mempunyai tiga bahagian yang nyata. Iaitu bahagian 1-5, 6-8, dan 9-12. Bahagian pertama adalah lagu pujian ke atas apa yang Tuhan telah lakukan untuk umatNya sesudah kesakitan dan penderitaan yang berpanjangan. Tuhan telah menyelesaikan apa yang telah Dia rencanakan untuk umatNya: “sebab dengan kesetiaan yang teguh Engkau telah melaksanakan rancanganMu yang ajaib yang telah ada sejak dahulu” (Yes. 25:1). Dia telah menggulingkan kekuasaan para penindas umatNya. Dia telah menjadikan “kota yang berkubu itu menjadi reruntuhan” (Yes. 25:2). Oleh itu, pujian ini adalah tanda kegembiraan dan kebahagiaan atas kemenangan itu. Tuhan dimuliakan melalui pekerjaan yang telah Dia lakukan.

Bahagian kedua bab ini merangkumi ayat 6-8. Isin kandungannya menekankan tentang pesta perayaan umat Tuhan. Tuhan telah mengembalikan kegembiraan dan kedamaian di negeri mereka. Tuhan telah menghilangkan waktu penderitaan yang gelap dari kehidupan mereka. Tuhan telah menguburkan kesakitan dan air mata mereka. Sekarang adalah waktunya untuk satu pesta, kerana “Tuhan  semesta alam akan menyediakan di gunung Sion ini bagi segala bangsa-bangsa suatu perjamuan dengan masakan yang bergemuk, suatu perjamuan dengan anggur yang tua benar” (Yes. 25:6). Kesedihan dihapuskan untuk selama-lamanya: “Dia akan meniadakan maut untuk seterusnya; dan Tuhan TUHAN akan menghapuskan air mata dari pada segala muka” (Yesaya 25: 8).

Bahagian terakhir bab ini bermula dari ayat 9 dan berakhir pada ayat 12. Bahagian ini menghuraikan nyanyian Tuhan dalam bahagian pertama sebelumnya. Bahagian ini memuji Tuhan atas perlaksanaanNya seperti yang dinanti-nantikan: “…inilah Tuhan kita; . . . yang kita nanti-nantikan, supaya kita diselamatkan” (Yes. 25: 9) dan “kubu-kubu tembokmu yang tinggi akan ditumbangkanNya dan dirobohkanNya” (Yes. 25:12). Oleh itu, umat Tuhan “bersorak-sorak dan bersukactia oleh kerana keselamatan yang diadakanNya. Sebab tangan Tuhan akan melindungi gunung ini” (Yesaya 25: 9, 10).

**Bangsa yang Setia.**

Nyanyian dalam Yesaya 26 melengkapkan lagu dalam bab sebelumnya. Terutamanya, ayat 1 hingga 10 menekankan topik penting berhubungan dengan orang-orang yang telah ditebus (menerapkannya, yang pertama dan yang terutama, kepada bangsa Yehuda yang kembali ke tanah air dari pembuangan di Babilon). Tajuk bahagian ini adalah mengenai kesetiaan. Pertanyaannya adalah, “Siapakah yang boleh masuk melalui pintu gerbang itu dan ikut serta dalam jamuan itu?”

Nyanyian tersebut menggambarkan bandar itu sebagai sebuah kota yang berkubu. Sekarang, perintah itu datang: “Bukalah pintu-pintu gerbang,” supaya “masuk bangsa yang benar dan yang tetap setia” (Yes. 26: 2). Bangsa itu bukan lagi bangsa yang berdosa (bab 1) tetapi bangsa yang benar. Ungkapan Ibrani yang digunakan untuk kata benar adalah ṣaddiq, dan menurut leksikon Ibrani, ia memberitahukan beberapa perkara: (1) orang yang lurus, berkelakuan betul dan mengendalikan kehidupannya; (2) orang yang saleh, yang termasuk dalam komuniti Yahweh; (3) orang saleh yang kegembiraannya adalah menurut hukum; dan (4) orang yang dianggap adil, dan betul. Singkatnya, ṣaddiq menggambarkan seseorang yang adil, lurus, dan taat (Ludwig Koehler dan Walter Baumgartner, The Hebrew and Aramaic Lexicon of the Old Testament, jilid 3, ms. 1002).

Sebagai tambahan, ayat-ayat dalam Yesaya 26 ini memberikan lebih banyak perincian mengenai ciri-ciri orang-orang yang telah ditebus dan juga melengkapkan baris yang sebelumnya: yang setia “tetap setia” (Yes. 26:2) atau, seperti yang diterjemahkan dalam New International Version, “menjaga iman.” Ciri lain orang-orang yang ditebus itu adalah bahawa mereka mempercayai Tuhan, sepertimana yang ditekankan sebanyak dua kali dalam Yesaya 26:3, 4: “…kepadaMulah dia percaya. Percayalah kepada Tuhan selama-lamanya.”

Yesaya 26:7 memperkenalkan satu kata baru (kata sifat dalam kes ini) untuk menggambarkan orang-orang yang ditebus. Ia adalah ungkapan Ibrani yāšār, yang menerangkan “benar atau adil (orang).” -- Ludwig Koehler dan Walter Baumgartner, The Hebrew and Aramaic Lexicon of the Old Testament, jil. 2, ms. 450. Yesaya 26:7 mengatakan, “Jejak orang benar adalah lurus, sebab Engkau yang meerintis jalan lurus baginya.” Yesaya 26: 8, 9 memberikan unsur-unsur lain dalam pengalaman orang-orang yang setia yang akan memasuki kota orang-orang yang ditebus: “Ya Tuhan, kami juga menanti-nantikan saatnya Engkau menjalankan penghakiman; kesukaan kami ialah menyebut namaMu dan mengingat Engkau. Dengan segenap jiwa aku merindukan Engkau pada waktu malam, juga dengan sepenuh hati aku mencari Engkau” (Yes. 26: 8, 9).

#### Bahagian III: Penerapan Hidup

1. Gambaran penghakiman sepertinya sangat menakutkan dan mengerikan bagi kebanyakan orang. Tetapi seringkali, rasa takut akan penghakiman yang semakin dekat itu mendorong orang untuk mencari Tuhan dan akhirnya masuk ke jalan keselamatan. Apakah pelajaran yang kita pelajari dari babak-babak penghakiman dalam kitab Yesaya? Baca Yesaya 24, terutamanya, untuk menghasilkan jawapan anda.
2. Dalam Yesaya 25, Tuhan telah menunjukkan terlebih dahulu kesetiaanNya untuk membebaskan umatNya dari penindasan musuh. Dia akan menggulingkan mereka dengan kuasa keperkasaanNya. Tuhan akan memberikan kedamaian dan kesukacitaan kepada umatNya. Dia telah memperoleh kemenangan di masa lalu, dan Dia juga akan memberikan kita kemenangan di masa akan datang. Tuhan adalah kemenangan kita, dan kita dapat memperoleh kemenangan ke atas penderitaan, kesakitan, dan dosa melalui kuasa Tuhan yang perkasa. Apakah pengharapan yang diberikan oleh pemikiran ini ketika kita menantikan hari perayaan besar eskatologi yang telah disediakan Tuhan untuk umatNya yang dikasihi?
3. Yesaya 26 memberikan beberapa ciri orang-orang yang akan memasuki gerbang kota yang berkubu itu. “Bangsa yang benar” dan orang-orang yang tetap beriman boleh “masuk” (Yes. 26:2). Sementara memikirkan ayat-ayat ini, bagaimana anda menggambarkan pengalaman iman anda sejak akhir-akhir ini?