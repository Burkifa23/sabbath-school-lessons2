---
title:  Hukuman Terhadap Bangsa-bangsa (Yesaya 13)
date:  31/01/2021
---

Yesaya 13:1 mempunyai tajuk yang menyatakan Yesaya sebagai pengarangnya (bandingkan Yes. 1:1, Yes. 2:1); nampaknya, ini memulakan satu bahagian yang baru dalam bukunya. Bab 13–23 mengandungi ramalan-ramalan penghakiman terhadap berbagai bangsa. Mari kita lihat.

`Mengapakah nubuatan-nubuatan terhadap bangsa-bangsa dimulai dengan Babilon?`

Yesaya 10:5–34 telah mengumumkan penghakiman terhadap Asyur, kuasa yang menjadi ancaman terbesar pada zaman Yesaya. Sementara Yesaya 14:24–27 secara ringkas menegaskan semula rancangan Tuhan untuk memecahkan Asyur, bab 13–23 terutamanya berkaitan dengan ancaman-ancaman bangsa lain, Babilon menjadi yang terpenting.

Dikurniakan dengan warisan budaya kuno, agama, dan politik yang makmur, Babilon di kemudian harinya muncul sebagai kuasa besar yang menakluki dan mengusir Yehuda. Namun, dari sudut pandangan manusia pada zaman Yesaya, sukar untuk menjangkakan bahawa Babilon akan menjadi satu ancaman kepada umat Tuhan. Dalam sepanjang tempoh pelayanan Yesaya, Asyur menguasai Babel. Dari tahun 728 SM, ketika Tiglat-Pileser III merampas Babilon dan diisytiharkan sebagai raja Babilon dengan nama takhta Pulu (atau Pul; lihat 2 Raja-raja 15:19, 1 Taw. 5:26), raja-raja Asyur merebut kembali Babilon beberapa kali (710 SM , 702 SM, 689 SM, dan 648 SM). Babilon, bagaimana pun, akhirnya akan menjadi satu kuasa yang besar di wilayah itu, satu kuasa yang akan menghancurkan kerajaan Yehuda.

`Baca Yesaya 13. Perhatikan betapa keras bahasa yang digunakan. Mengapa Tuhan yang pengasih melakukan tindakan-tindakan ini, atau membiarkan perkara-perkara ini terjadi? Sudah tentu terdapat sebahagian orang yang tidak bersalah juga turut menderita, bukan (Yes. 13:16)? Bagaimana kita memahami tindakan Tuhan ini? Apa yang seharusnya ayat-ayat ini, dan semua ayat dalam Alkitab, yang membicarakan tentang kemarahan dan kemurkaan Tuhan terhadap dosa dan kejahatan, beritahu kepada kita tentang sifat dosa dan kejahatan yang mengerikan? Bukankah kenyataan bahawa Tuhan yang maha pengasih bertindak sedemikian rupa cukup membuktikan kepada kita betapa buruknya dosa itu? Kita harus ingat bahawa inilah Yesus, yang telah menyampaikan peringatan ini melalui Yesaya, Yesus yang sama, yang telah mengampuni, menyembuhkan, merayu, dan menyeru orang-orang berdosa untuk bertaubat. Menurut pandangan anda sendiri, bagaimana anda dapat memahami aspek sifat Tuhan yang penyayang ini? Tanyakan juga kepada diri anda sendiri: Mungkinkah murka ini sebenarnya lahir dari kasihNya? Sekiranya ya, bagaimana? Atau, cuba lihat dari sudut pandangan yang lain, dari Salib misalnya, di mana Yesus sendiri, menanggung dosa dunia, menderita lebih daripada apa yang pernah dialami oleh sesiapa pun, bahkan orang-orang “tidak bersalah” yang menderita kerana dosa-dosa bangsa. Bagaimana penderitaan Kristus di kayu salib dapat membantu menjawab soalan-soalan yang sukar ini?`