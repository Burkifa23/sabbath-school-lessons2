---
title:  'Cambuk Murka Tuhan (Yes. 9:8 – 10:34)'
date:  26/01/2021
---

Bahagian Ini menerangkan Yesaya 9: 1–5, yang meramalkan pembebasan bagi orang-orang yang bermuram, yang berduka kerana telah mempercayai unsur-unsur ghaib dan menjadi mangsa penaklukan dan penindasan tentera: “tongkat si penindas telah Kaupatahkan seperti pada hari kekalahan Midian” (Yes. 9:3).

`Baca tentang penderitaan umat Tuhan seperti yang ditunjukkan dalam ayat-ayat di atas. Bandingkan kutukan dalam Imamat 26: 14–39. Mengapa Tuhan menghukum umatNya peringkat demi peringkat dan bukan sekaligus? Apakah yang ditunjukkan oleh hal ini mengenai sifat dan matlamat-matlamatNya?`

Sekiranya Tuhan ingin membinasakan umatNya, sudah tentu Dia dengan segera boleh menyerahkan mereka kepada orang-orang Asyur. Namun Dia sabar, “menghendaki supaya jangan ada yang binasa, melainkan supaya semua orang berbalik dan bertaubat” (2 Pet. 3: 9). Sama seperti pada zaman “hakim-hakim”, Tuhan membiarkan orang-orang Yehuda dan Israel mengalami beberapa kebodohan mereka sehinggalah mereka dapat memahami apa yang mereka lakukan dan berpeluang membuat pilihan yang lebih baik. Ketika mereka bertahan dalam kejahatan dan mengeraskan hati mereka terhadapNya dan rayuan-rayuan yang Dia kirim melalui utusan-utusanNya, Dia kemudian menarik perlindunganNya. Namun mereka terus memberontak. Kitaran ini berputar ke bawah berulang-ulang sehingga tidak ada apa-apa lagi yang Tuhan boleh lakukan.

`Baca Yesaya 9: 8–10: 2. Apakah dosa-dosa yang menjadi kesalahan bagi orang itu? Kepada siapa mereka telah melakukan dosa-dosa itu? Siapa yang bersalah di antara mereka?`

Apa yang kita lihat di sini, juga boleh dilihat dalam keseluruhan Alkitab, adalah realiti kebebasan untuk memilih. Tuhan mencipta manusia dengan kebebasan (Dia harus berbuat demikian; jika tidak, mereka tidak dapat benar-benar mengasihi Dia), dan kebebasan melibatkan pilihan untuk melakukan kesalahan. Dan walaupun berkali-kali Tuhan berusaha untuk menarik kita dengan mengungkapkan kasih dan sifatNya, Dia juga akan membenarkan kita menghadapi akibat dari  keputusan kita yang salah; seperti kesakitan, penderitaan, ketakutan, kekacauan, dan sebagainya, segalanya dilakukan demi untuk membantu kita menyedari apa yang akan terjadi apabila kita berpaling daripadaNya. Namun, walaupun demikian, begitu sering perkara-perkara ini tidak membuat orang meninggalkan dosa dan datang kepada Tuhan. Kebebasan untuk memilih adalah indah; kita tidak boleh menjadi manusia tanpanya. Namun, celakalah mereka yang menggunakannya dengan salah.

`Bagaimanakah Tuhan menggunakan penderitaan dalam hidup anda sendiri untuk memalingkan anda dari jalan yang salah? (Atau adakah anda, mungkin, masih belum memahami mesej tersebut?)`