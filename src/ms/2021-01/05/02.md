---
title:  'Pengakhiran Kesuraman Bagi Galilea (Yes. 9:1-5)'
date:  24/01/2021
---

`Mengapakah Yesaya 9: 1 dimulakan dengan kata (Tetapi / Walaupun demikian) yang menunjukkan satu perbezaan dengan apa yang mengikut selanjutnya?`

Yesaya 8:21, 22 menggambarkan keadaan berputus asa orang-orang yang beralih kepada unsur-unsur ghaib dan bukannya kepada Tuhan yang benar: di mana sahaja mereka memandang, mereka akan “melihat…sesungguhnya, hanya kesesakan dan kegelapan, kesuraman yang mengimpit, dan mereka akan dibuang ke dalam kabut” (Yes. 8;22). Sebaliknya, akan tiba waktunya apabila “bangsa yang berjalan di dalam kegelapan telah melihat terang yang besar” (Yes. 9:1). Orang-orang dari wilayah Galilea khususnya akan menerima berkat istimewa “terang besar” itu (Yes. 9:1). Bangsa itu akan dilipat gandakan dan mereka bersukacita kerana Tuhan akan mematahkan “kuk yang menekannya” (Yes. 9:3).

Wilayah Danau Galilea digambarkan di sini kerana ia merupakan antara kawasan-kawasan pertama Israel yang ditakluki. Sebagai tindak balas kepada permintaan Ahas untuk meminta bantuan, Tiglat-Pileser III mengambil wilayah Galilea dan Transjordania di utara Israel, membawa beberapa orang menjadi tawanan, dan menukar wilayah-wilayah itu menjadi wilayah kekuasaan Asyur (2 Raj. 15:29). Oleh itu, mesej Yesaya adalah bahawa yang pertama ditaklukkan adalah yang pertama mendapat pembebasan.

`Siapakah yang digunakan oleh Tuhan untuk membebaskan umatNya? Yes. 9:6, 7.`

`Bilakah dan bagaimanakah nubuatan Yesaya 9:1-5 digenapi? Mat. 4:12-25.`

Bukanlah satu kebetulan, pelayanan awal Yesus adalah di wilayah Galilea, di mana Dia memberikan pengharapan dengan mengabarkan berita baik kerajaan Tuhan dan dengan menyembuhkan orang-orang, termasuklah melepaskan orang-orang yang kerasukan dari penguasaan unsur-unsur ghaib (Mat. 4:24).

Di sinilah kita melihat satu contoh yang sempurna bagaimana Alkitab mengambil peristiwa-peristiwa yang berlaku pada zaman Perjanjian Lama dan menggunakannya untuk menentukan perkara yang akan berlaku pada zaman Perjanjian Baru. Tuhan menggabungkan imej-imej dari satu era dengan era yang lain, seperti dalam Matius 24, ketika Yesus menggabungkan pemusnahan Yerusalem pada tahun 70 M. dengan kehancuran di akhir dunia.

`Sekiranya seseorang bertanya kepada anda, dari apa Yesus telah membebaskan anda,  apa kiranya jawaban anda? Apa kesaksian peribadi yang dapat anda berikan mengenai kuasa Kristus dalam hidup anda?`