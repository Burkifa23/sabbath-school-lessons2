---
title:  'Teman Puasa (Yes. 58:1-8)'
date:  09/03/2021
---

`Apakah “puasa” yang disebut dalam Yesaya 58:3?`

Pasti ia adalah puasa Hari Pendamaian, satu-satunya puasa yang telah diperintahkan oleh Tuhan (Imamat 16:29, 31; Im 23:27–32). Ini ditegaskan dalam Yesaya 58:3 oleh ungkapan yang selaras dengannya iaitu “merendahkan diri,” menurut terminologi Imamat. Merendahkan diri/menyeksa diri merujuk kepada pelbagai bentuk penyangkalan diri, termasuklah berpuasa (bandingkan Mazmur 35:13; Dan 10:2, 3, 12).

Suasana Hari Pendamaian menjelaskan perintah Tuhan untuk “Nyaringkanlah suaramu bagaikan sangkakala!” (Yes. 58:1). Sangkakala tanduk domba jantan ini, yang disebut shofar, ditiup sebagai tanda atau peringatan sepuluh hari sebelum Hari Pendamaian tiba (Imamat 23:24). Lagi pun, setiap tahun yang ke lima puluh, pada Hari Pendamaian, ia merupakan hari untuk mengumumkan permulaan kepada Yobal (Jubli) tahun pembebasan (Imamat 25:9, 10; bandingkan Yes. 27:13).

`Baca Yesaya 58:3–7. Apakah yang Tuhan adukan kepada mereka? Apakah yang salah tentang “puasa” mereka?`

Nampaknya orang-orang itu mengharapkan Tuhan untuk mengucapkan syabas atas “ketakwaan” mereka. Sudah tentu, mereka silap. Mengamalkan penyangkalan diri pada Hari Pendamaian bertujuan untuk menyatakan kesyukuran dan kesetiaan mereka kepadaNya, iaitu pada hari di mana imam besar menghadap Tuhan untuk membersihkan bait suci, dan dengan itu membersihkan mereka dari dosa-dosa mereka, yang sebenarnya telah pun diampunkan (Imamat 16; bandingkan bab 4). Perbuatan mereka seharusnya dilakukan dengan rasa syukur dan terima kasih kepada Tuhan yang telah menyelamatkan mereka pada hari penghakiman, bukannya mendapatkan restu Tuhan terhadap “ketakwaan” dan “pengabdian” mereka. Lagi pun, dosa-dosa umat manusialah yang telah mencemarkan tempat kudus Tuhan. Ia harus dibersihkan dengan darah yang ditumpahkan kerana apa yang telah mereka lakukan.

`Salah satu daripada pelajaran penting yang berasal dari ayat-ayat ini menunjukkan perbezaan di antara orang yang sekadar beragama dengan orang yang benar-benar mengikut Kristus. Bagaimana kita melihat perbezaan itu? Bagaimana kita, sebagai individu, menghadapi bahaya yang sama seperti yang ditunjukkan di dalam ayat ini, yang mempercayai bahawa upacara-upacara keagamaan kita boleh menunjukkan bahawa kita benar-benar mengikuti Tuhan sepertimana yang dikehendaki olehNya dari kita?`