---
title:  Komen Guru
date:  12/03/2021
---

**Fokus Pembelajaran**: Yesaya 55

#### Bahagian I: Gambaran Keseluruhan

Yesaya 55 merupakan bab yang unik. Ia telah membuat ramai orang memahami bagaimana keselamatan dimediasikan kepada semua orang berdosa yang ingin diselamatkan. Keselamatan bukanlah tentang apa yang umat manusia lakukan; ia lebih kepada  apa yang Tuhan telah lakukan bagi pihak mereka melalui Hamba Tuhan.

Bab ini boleh dibahagikan kepada dua bahagian. Yang pertama merangkumi ayat 1 hingga 5, dan yang kedua merangkumi ayat 6 hingga 13.

Pelajaran ini mengupas dua ungkapan penting, “hidup” dan “mencari,” sehubungan dengan undangan penuh kasih: “Kembali kepada Tuhan.”

Tiga topik yang akan diselidiki adalah: (1) belas kasihan bagi semua, (2) jalan mendapatkan kehidupan yang benar, dan (3) kembali kepada Tuhan.

#### Bahagian II: Ulasan

**Belas Kasihan Bagi Semua**

Nyanyian Hamba yang Menderita menggambarkan dengan bersemangat tentang pekerjaan Mesias bagi pihak umat manusia. Dia menderita kematian sebagai ganti manusia. Yesaya 54 mengingatkan kita bahawa segala apa yang Tuhan perbuat  untuk kita dilakukan untuk memperoleh keselamatan kita: “Sebab biarpun gunung-gunung beranjak dan bukit-bukit bergoyang, tetapi kasih setiaKu tidak akan beranjak daripadamu dan perjanjian damaiKu tidak akan bergoyang, firman Tuhan, yang mengasihani engkau (Yes. 54:10). Bab ini berakhir dengan jaminan kepada umatNya bahawa “kebenaran yang mereka terima daripadaKu, demikianlah firman Tuhan” (Yes. 54:17).

Oleh itu, dalam bahasa penuh kasih, Yesaya berbicara tentang penebusan yang Tuhan sediakan. Namun, undangan secara percuma dan dengan murah hati kepada semua orang yang “lapar dan dahaga” itu perlu diterima. Itulah topik yang dibahas dalam Yesaya 55: pada akhirnya, manusia perlu menerima keselamatan yang telah Tuhan berikan. Atas sebab ini, bab ini dibuka dengan jemputan:

> <p></p>
> “Ayo, semua orang yang haus, marilah dan minumlah air; Dan hai orang yang tidak mempunyai wang, marilah. Terimalah gandum tanpa wang pembeli dan makanlah, Juga anggur dan susu tanpa bayaran” (Yes. 55:1).

Jemputan ini membuka banyak pintu kepada semua orang, termasuk orang-orang dari mana sahaja. Undangan ini ditawarkan sehingga di luar sempadan Yehuda. Tidak seorang pun perlu membayar, kerana hutang yang mustahil untuk dilunaskan itu telah dibayar secara ajaib bagi setiap kita.

Dalam Yesaya 55:3, dalam paralelisme yang jelas, penulis menjelaskan lebih banyak tentang perincian jemputan itu:

- A   “Sendengkanlah telingamu,
- B    dan datanglah kepadaKu:
- A’    Dengarkanlah Aku,
- B’   maka kamu akan hidup.”

Menarik untuk kita perhatikan bahawa hasil datanglah kepadaKu adalah maka kamu akan hidup. Kata kerja Ibrani dalam ayat terakhir adalah ḥyh, dan maksud dasarnya ialah “hidup,” atau “tetap hidup” (David J. A. Clines, ed., Dictionary of Classical Hebrew, jil. 3, ms. 204 & 205). Ia mempunyai maksud “menyelamatkan hidup.” CF Keil telah menyatakan bahawa ungkapan ini mencerminkan idea bukan hanya tetap hidup tetapi memperoleh kepemilikan hidup yang sejati (Minor Prophets, Commentary on the Old Testament in Ten Volumes [Grand Rapids, MI: Eerdmans Publishing Company, 1978], jil. 10, ms 279). Apa yang sepertinya disarankan di sini adalah bahawa ḥyh digunakan dalam erti “menjadi hidup semula, atau  menghidupkan kembali."

Oleh itu, menurut ayat ini, satu-satunya cara untuk mencari kehidupan sejati, sebagai entiti antarabangsa dan sebagai individu, adalah dengan mendengar jemputan Tuhan dan datang kepadaNya.

**Jalan Mendapatkan Kehidupan yang Benar.**

Bahagian kedua Yesaya 55, ayat 6 hingga 13, menegaskan idea yang dinyatakan dalam bahagian pertama. Ia dilakukan dengan menggunakan ungkapan  utama yang lain. Ungkapan itu adalah kata kerja Ibrani ḏrš, yang telah diterjemahkan sebagai “mencari” seperti dalam:

“Carilah Tuhan selama Dia berkenan ditemui:

Berserulah kepadaNya selama Dia dekat” (Yes. 55.6).

Kata kerja ḏrš digunakan dalam bentuk perintah, yang bermaksud bahawa ia bukan sekadar nasihat tetapi merupakan suatu perintah. Makna dasar ḏrš adalah “mencari,” yang membawa konotasi “penyembahan dan komitmen.” Makna lain yang mungkin adalah “berunding, bertanyakan, mencari panduan; mencari dengan teliti” (David J. A. Clines, ed., Dictionary of Classical Hebrew, jilid 2, ms. 473; Ludwig Koehler dan Walter Baumgartner, The Hebrew and Aramaic Lexicon of the Old Testament, jilid 1, ms. 233).

Mencari Tuhan bukanlah sesuatu yang baru dalam pengalaman bangsa Israel. Orang Israel disarankan untuk mencari Tuhan ketika mereka tinggal di antara bangsa-bangsa kafir: “Dan baru di sana engkau mencari Tuhan, TUHANMU, dan menemukanNya asal engkau menanyakan Dia dengan segenap hatimu dan dengan segenap jiwamu” (Ul. 4:29).

Mencari Tuhan juga merupakan satu pengalaman peribadi. Ribka mencari Tuhan saat dia melalui kehamilan yang sukar: “Tetapi anak-anaknya bertolak-tolakan di dalam rahimnya dan ia berkata: ‘Jika demikian halnya, mengapa aku hidup?” Dan ia pergi meminta petujuk kepada Tuhan” (Kej 25:22). Dalam cara yang sama, umat Tuhan didorong untuk mencari Tuhan terutama pada masa-masa krisis.

Dua Raja-raja 22 menceritakan pengalaman Raja Yosia ketika dia berkata, “Pergilah, mintalah petunjuk Tuhan bagiku, bagi rakyat dan bagi seluruh Yehuda, tentang perkataan kitab ini dengan berbuat tepat seperti yang tertulis di dalamnya” (2 Raja-raja 22:13).

Dalam beberapa kes, pengalaman mencari Tuhan berkaitan dengan penyembahan yang sejati, dan itu merupakan berlawanan dengan penyembahan berhala (Yer. 8:2). “Namun masih terdapat hal-hal yang baik padamu, kerana engkau menghapuskan tiang-tiang berhala dari negeri ini dan mencari Tuhan dengan tekun” (2 Taw. 19: 3).

Mencari Tuhan juga berkaitan dengan hubungan perjanjian: “Mereka mengadakan perjanjian untuk mencari Tuhan, TUHAN nenek moyang mereka, dengan segenap hati dan jiwa” (2 Taw. 15:12). Demikian juga Yosafat, dikatakan bahawa dia tidak berjalan pada jalan Baal, “melainkan mencari Tuhan ayahnya,” Daud, dan “menurut perintah-perintahNya” (2 Taw. 17:4). Pemazmur berikrar, “Berbahagialah orang-orang yang memegang peringatan-peringatanNya, yang mencari Dia dengan segenap hati” (Mzm 119: 2).

Tidak mencari Tuhan akan menuntun, sebagai akibat, kepada tingkah laku kehilangan arah, seperti yang dilihat dalam kes Rehoboam, dan dikatakan bahawa “Dia berbuat yang jahat, kerana ia tidak tekun mencari Tuhan” (2 Tawarikh 12:14). Tidak mencari Tuhan juga mencerminkan kurangnya pengertian: “Tuhan memandang ke bawah dari syurga kepada anak-anak manusia untuk melihat, apakah ada yang berakal budi dan yang mencari Tuhan” (Mzm. 14: 2).

Penggunaan sah ḏrš dengan Yahweh sebagai subjek membawa maksud sebagai satu kemestian. David Denninger menunjukkan bahawa “para nabi memberi amaran terhadap dua penyalahgunaan: mencari [yang lain] selain Yahweh dan mencari dia tanpa keikhlasan” (Willem A. VanGemeren, ed., New International Dictionary of Old Testament Theology and Exegesis, jilid 1, ms. 995) .

Pendek kata, tindakan mencari Tuhan selalu menunjukkan usaha memulihkan perhubungan dan mendapatkan kehidupan sejati. Yesaya 58:2 memberikan lebih banyak pengertian tentang mencari Tuhan: “Memang setiap hari mereka mencari Aku, dan suka untuk mengenal segala jalanku. Seperti bangsa yang melakukan yang benar dan yang tidak meninggalkan hukum Tuhannya mereka menanyakan Aku tentang hukum-hukum yang benar, mereka suka mendekat menghadap Tuhan” (Yes. 58: 2, 3).

**Kembali kepada Tuhan.**

Yesaya 55 dimulai dengan satu jemputan terbuka bagi mereka yang menginginkan keselamatan. Ia terbuka kepada semua orang. Ini merupakan satu jemputan yang membawa perubahan yang radikal dalam kehidupan seseorang, iaitu apabila penerima jemputan beralih dari pengalaman keselamatan kepada pengalaman yang lain. Mengapakah perubahan sedemikian diperlukan? Ia disebabkan oleh dosa.

Buku ini jelas menunjukkan apa dosa itu bagi Tuhan. Mesej pengharapan bagi Yehuda dalam Yesaya 40 dimulai dengan ucapan, “Sebab dia [Yerusalem] telah menerima hukuman dari tangan Tuhan dua kali lipat kerana segala dosanya” (Yes. 40: 2). Dosa dalam kitab Yesaya didefinisikan sebagai perbuatan berjalan jauh dari jalan Tuhan. Ia juga adalah hidup bertentangan dengan perintah Tuhan (Yesaya 42:24). Dalam kata lain, memilih hidup yang penuh dosa adalah memilih untuk hidup dalam keterasingan dari Tuhan: “Tetapi yang merupakan pemisah antara kamu dan Tuhanmu ialah segala kejahatanmu” (Yes. 59:2). Oleh itu, dosa adalah penghalang serius kepada perhubungan antara Tuhan dan manusia.

Yesaya 55, khususnya ayat 7, memberitahukan hal yang sama: “Baiklah orang fasik meninggalkan jalannya, dan orang jahat meninggalkan rancangannya.” Di sini, meninggalkan bermaksud “melepaskan, mengenepikan.” Oleh itu, ia tidak menyertakan idea untuk menyelamatkan manusia dalam (atau dengan) dosa-dosanya, tetapi menyelamatkan manusia dari dosa-dosanya. Penting untuk memperhatikan hubungan baik antara “jalan” (dalam Alkitab Ibrani ia bermaksud “hidup”) dan “pemikiran.”

Bahagian pertama dari ayat 7 membantu kita memahami proses yang harus kita lalui agar Tuhan mengurniakan kehidupan yang telah dipulihkan kepada kita. Cara untuk meninggalkan kehidupan berdosa adalah kembali ke jalan Tuhan. Dalam  perjalanan menuju kepada Tuhanlah orang berdosa meninggalkan jalannya, dan berubah, langkah demi langkah, menjadi orang yang baru, sehingga memperoleh hidup yang baru:

- A    “Baiklah ia kembali kepada Tuhan,
- B    maka Dia akan mengasihaninya;
- A’    dan kepada Tuhan kita,
- B’   sebab Dia memberi pengampunan dengan limpahnya.”

#### Bahagian III: Penerapan Hidup

1. 	Sendengkan telinga atau dengar adalah kata kerja penting yang sering digunakan oleh Alkitab sebagai kerangka kepada nasihat Tuhan kepada umatNya melalui utusan-utusanNya. Sebagai contoh, dalam Ulangan 4:1, kita membaca: “Maka sekarang, hai orang Israel, dengarlah ketetapan dan peraturan yang kuajarkan kepadamu untuk dilakukan, supaya kamu hidup dan memasuki serta menduduki negeri yang diberikan kepadamu oleh Tuhan, TUHAN nenek moyangmu.” Apakah pengalaman anda dengan menyendengkan telinga dan mendengarkan Firman Tuhan?
2. 	Renungkan petikan berkaitan dengan kasih Tuhan yang berikut: “Dapatkah engkau mempercayai bahawa apabila orang yang berdosa itu rindu kembali, rindu meninggalkan dosa-dosanya, dia ditahan Tuhan daripada datang sujud di depan kakinya dalam pertobatan? Moga dijauhkan kiranya fikiran-fikiran yang sedemikian! Tidak ada yang dapat mendukakan jiwamu sendiri selain daripada melayan pemikiran-pemikiran yang sedemikian tentang Tuhan Bapa kita yang di syurga itu. Dia membenci dosa, namun dia mengasihi orang yang berdosa, dan Dia telah memberikan Dirinya Sendiri di dalam jelmaan Kristus manusiawi, supaya semua dapat diselamatkan dan memperoleh berkat-berkat yang kekal di dalam kerajaan mulia itu. Apakah ada bahasa yang lebih berkuasa atau lebih lembah-lembut dari bahasa yang dipilihNya untuk menyatakan kasihNya kepada kita? Dia berkata: ‘Dapatkah seorang perempuan melupakan bayinya, sehingga ia tidak menyayangi anak dari kandungannya? Aku tidak akan melupakan engkau” Yesaya 49:15.”-- Ellen G. White, Steps to Christ, ms. 54. Bagaimana anda mengalami realiti kasih Tuhan dalam kehidupan anda sendiri?
3. Minta kelas anda berkongsi tentang pengalaman mereka “mencari Tuhan.”