---
title:  'Membeli Sesuatu Percuma? (Yes. 55:1-7)'
date:  07/03/2021
---

`Baca ayat ini: “Ayo, hai semua orang yang haus, marilah dan minumlah air, dan hai orang yang tidak mempunyai wang, marilah!” (Yes. 55:1). Apakah percanggahan yang anda lihat di sini?`

Katakan anda mengambil makanan dan berdiri di tepi jalan di sebuah kota besar dan mengumumkan kepada orang-orang yang kelaparan dan tidak punya tempat tinggal di sana: “Yo, kamu yang tidak mempunyai wang, mari, beli dan makanlah!” Namun, bagaimana mungkin mereka boleh membeli jika mereka tidak mempunyai wang?

Bagaimana pun, jika anda menambahkan kata-kata, seperti yang dilakukan oleh Yesaya: “tanpa wang dan tanpa bayaran” (Yes. 55: 1), maksudnya menjadi lebih jelas. Yesaya menyeru orang-orang untuk menerima pengampunan (Yes. 55:7) dengan percuma. Namun, perkataan beli menekankan bahawa apa yang Tuhan berikan kepada manusia untuk memenuhi keperluan dan keinginan mereka itu berharga; jadi, menerimanya memerlukan transaksi (pemindahan sesuatu yang bernilai). Tuhan secara percuma menawarkan pengampunan dalam kerangka hubungan perjanjian yang dipulihkan dengan umat-Nya, tetapi bukan kerana semua itu percuma bagiNya: Dia membelinya dengan harga yang mengerikan, yang dibasahi oleh darah hambaNya sendiri. Walaupun percuma, ia menuntut biaya yang luar biasa dariNya.

`Apakah harga keselamatan kita? Lihat 1 Ptr. 1:18, 19.`

`Bagaimanakah pendekatan Yesaya kepada keselamatan dibandingkan dengan Perjanjian Baru? Ef. 2:8, 9.`

Yesaya meringkaskan Injil dalam Perjanjian Lama, dan ia adalah sama dengan  Injil yang terdapat dalam Perjanjian Baru. Tidak ada keselamatan “perjanjian lama” oleh usaha, yang akan digantikan oleh keselamatan “perjanjian baru” oleh kasih karunia. Sejak dari janji Tuhan akan seorang Penyelamat kepada Adam dan Hawa (Kejadian 3:15), hanya ada satu jalan kepada keselamatan: melalui kasih karunia oleh iman (Ef. 2:8); “Karunia Tuhan ialah hidup yang kekal dalam Kristus Yesus, Tuhan kita” (Rm 6:23). Sejak dari Gilgamesh kuno, yang melakukan pencarian dan percubaan mencari kehidupan abadi namun sia-sia, sehinggalah kepada para pelakon moden yang percaya pada kelahiran semula, manusia telah mencuba pelbagai jalan menuju kepada keselamatan, tetapi semuanya tidak membuahkan hasil. Inilah sebabnya mengapa mereka perlu mengetahui tentang Yesus dan apa yang telah Dia telah lakukan bagi mereka di Salib.

`Keselamatan adalah percuma kerana tidak ada sesuatu pun yang dapat kita lakukan untuk memperolehnya. Usaha-usaha kita tidak akan pernah cukup baik untuk menyelamatkan kita. Namun, pada masa yang sama, ia boleh menyebabkan kita kehilangan segala-galanya. Apakah maksudnya? Lihat, contohnya, Matt. 10:39, Lukas 9:23, 14:26, Phil. 3: 8.`