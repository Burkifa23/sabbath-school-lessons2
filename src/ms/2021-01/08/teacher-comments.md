---
title:  Komen Guru
date:  19/02/2021
---

**Fokus Pembelajaran**: Yesaya 40:1-3

#### Bahagian I: Gambaran Keseluruhan

Keseluruhan buku Yesaya penuh dengan gabungan mesej-mesej mengenai penghakiman dan khabar keselamatan. Namun, bahagian pertama Yesaya terutamanya berkaitan dengan pesan penghakiman Tuhan terhadap Yehuda. Bahagian utama kedua buku ini pula mengandungi mesej penghiburan Tuhan bagi umatNya. Yesaya 40, bab yang mengikuti sejurus bahagian utama yang pertama (Yesaya 1-39), berfungsi sebagai  pengenalan bagi bab-bab yang seterusnya.

Mesej Tuhan bermula dengan satu daripada mesej-mesej yang paling meyakinkan dan menghiburkan dalam Alkitab: “Hiburkanlah, hiburkanlah umatKu, demikianlah firman Tuhanmu” (Yesaya 40:1). Mesej ini akan mengingatkan umat Tuhan terhadap kesetiaanNya kepada perjanjianNya.

Penulis menyentuh kembali pengalaman Israel di padang gurun. Pada waktu itu, umat Tuhan mahupun Musa juga tidak dapat melihat kemuliaan Tuhan, tetapi sekarang “kemuliaan Tuhan akan dinyatakan dan seluruh umat manusia akan melihatnya bersama-sama” (Yesaya 40:5). Pelajaran ini terbahagi kepada tiga bahagian, di bawah tajuk: (1) dari kehancuran kepada penghiburan, (2) persiapkan jalan, dan (3) kemuliaan Tuhan dinyatakan.

#### Bahagian II: Ulasan

**Dari Kehancuran kepada Penghiburan.**

Peralihan penekanan pada topik-topik yang ditonjolkan oleh kitab Yesaya ini diketahui ramai.

Sebilangan besar ulasan-ulasan Alkitab membuat pernyataan tentang pertentangan topik di antara bahagian kedua (Yesaya 40-66) dan bahagian pertama (Yesaya 1-39) buku ini. Beberapa cendekiawan menggunakan poin itu untuk mempertahankan bahawa buku ini adalah hasil dua penulis yang berbeza. Namun, dapat diperhatikan bahawa Yesaya, sama seperti para nabi sebelum era pembuangan yang lain, menyampaikan mesej di mana dua aspek berbeza muncul bersama.

Pada satu sisi yang lain, nabi-nabi sebelum zaman pembuangan merupakan utusan-utusan penghakiman, maka yang demikian mereka mengumumkan pengakhiran kepada era kebaikan dan berkat-berkat Tuhan. Namun, mereka juga merupakan utusan-utusan keselamatan, maka dengan itu mereka memberitahukan era baru akan kebaikan Tuhan. Oleh itu, nubuatan yang disampaikan oleh para utusan ini merupakan satu gabungan ramalan penghakiman dan keselamatan; dan itulah yang kita lihat di dalam buku Yesaya.

Tidak ada alasan untuk tidak menyokong teori yang meletakkan Yesaya 40 dalam zaman sebelum pembuangan, sebagai janji penghiburan untuk satu pemulihan di masa akan datang.

Bahagian sebelumnya sehingga Yesaya 40 mengandungi mesej yang nyata dan khusus tentang penghakiman terhadap Yehuda dan termasuklah bangsa-bangsa asing.

Hari Tuhan akan tiba. Ia akan segera berlaku; penghakiman sudah dekat.. Ia tidak akan mengambil waktu yang lama, dan segala yang terbaik yang dimiliki oleh bangsa-bangsa, orang-orang, dan sumber-sumber bahan mentahya akan jatuh ke dalam tangan orang lain.

Hal ini diumumkan dengan jelas dalam buku ini: “umatKu harus pergi ke dalam pembuangan” (Yes. 5:13) dan “Sesungguhnya, suatu masa akan datang, bahawa segala yang ada dalam istanamu dan yang disimpan oleh nenek moyangmu sampai hari ini akan diangkut ke Babel. Tidak ada barang yang akan ditinggalkan, demikianlah firman Tuhan” (Yes. 39: 6).

Namun Tuhan, Tuhan yang tiada taranya, akan mengakhiri pencubaan terhadap umatNya. Masanya akan tiba untuk pembebasan, dan Yesaya menuliskan mesej belas kasihan ini (Yes. 40: 1, 2), melalui penggunaan paralelisme:

A.  “Hiburkan, hiburkan umatKu,

B. demikian firman Tuhan.

A.  “Tenangkanlah hati Yerusalem.”

Rahmat Tuhan akan dilihat sekali lagi kerana Tuhan menyatakan “bahawa perhambaannya [Yehuda] sudah berakhir, bahawa kesalahannya telah diampuni: sebab ia telah menerima hukuman dari tangan Tuhan dua kali lipat kerana segala dosanya” (Yes. 40:2).

Cara tegas yang Tuhan kehendaki supaya mesej ini disampaikan kepada hadirinNya dilihat dengan nyata. Nampaknya mesej itu amat penting kerana pengarang menggunakan kata kerja perintah qirʾû, yang dapat diterjemahkan di sini sebagai “mengumumkan,” “berseru,” “memanggil,” dan “berteriak.” (Ludwig Koehler dan Walter Baumgartner, The Hebrew and Aramaic Lexicon of the Old Testament, jilid 3, ms. 1129). Ungkapan itu melebihi maksud kata kerja yang lebih umum “berbicara.” Ungkapan “umatku” merupakan satu petunjuk akan hubungan perjanjian antara Tuhan dan umatNya. Tuhan setia kepada tugas-tugas perjanjianNya untuk memulakan dan menyediakan pengampunan bagi umatNya.

**Persiapkan Jalan.**

Bahagian Inti dalam Yesaya 40 adalah ayat 3 hingga 5. Terdapat sejenis inclusio (satu bentuk ayat yang dikurung oleh dua ayat lain pada permulaan dan akhir untuk membuat penekanan) dalam unit ini. “Persiapkanlah di padang gurun jalan untuk Tuhan” (Yes. 40:3) dan “kemuliaan TUHAN akan dinyatakan” (Yes. 40:5).

“Persiapkanlah jalan TUHAN.” Klausa itu berkaitan dengan konteks pemulihan Yehuda. Ia merupakan perjalanan pulang dari pembuangan. Bahasa perarakan kerabat diraja digunakan di dalam ayat ini. Nampaknya beberapa kawasan mereka yang bergunung-ganang dan berbukit-bukau akan menjadi laluan yang sukar bagi raja dan perarakannya; dengan demikian, “luruskanlah jalan” merupakan satu perintah, meratakan, dan menjadikannya bebas dari sebarang rintangan, sama seperti persediaan yang dilakukan untuk menerima pelawat kerabat diraja (R. Laird Harris, ed., Theological Wordbook of the Old Testament [Chicago: Moody Press , 1980], jilid 1, ms. 417).

Jalan dari Babilon ke Yerusalem merupakan sebuah jalan yang sukar, dihalangi oleh pergunungan dan bentuk muka bumi yang tidak rata. Anak-anak Tuhan akan menggunakan jalan-jalan itu, lalu satu permintaan diutarakan, “luruskanlah di padang belantara jalan raya bagi Tuhan kita” (Yesaya 40:3). Utusan itu meminta jalan yang lurus kerana Yehuda perlu kembali tanpa kehadiran halangan-halangan yang besar..

Bahasa pragmatik yang digunakan dalam bahagian ini perlu diperhatikan, terutamanya kata-kata yang berkaitan dengan “jalan.” Dengan cara ini, pengarang cuba mengaitkan manifestasi agung Tuhan dengan unsur-unsur yang biasa digunapakai. Ungkapan-ungkapan sedemikian menekankan kehadiran Tuhan yang tidak kelihatan tetapi nyata, sehingga menunjukkan bahawa keterlibatan Tuhan dalam sejarah umatNya juga akan menjadi nyata.

**Kemuliaan Tuhan Dinyatakan.**

Yesaya, dalam 40: 3-5, tampaknya menyebutkan beberapa pengalaman orang Israel selama perjalanan mereka di padang belantara, terutama Keluaran 33:18-23.

Orang Israel menerima perintah untuk berpindah dari Gunung Horeb dan terus maju. Oleh itu, Tuhan berfirman kepada Musa, “Pergilah, berjalanlah dari sini, engkau dan bangsa itu yang telah kau pimpin keluar dari tanah Mesir” (Kel. 33:1) tetapi “Aku tidak akan berjalan di tengah-tengahmu” (Kel. 33:3).

Nampaknya Musa merasa keliru, dan oleh kerana demikian, dia bertanya kepada Tuhan: “Maka sekarang, jika aku kiranya mendapat kasih karunia di hadapanMu, beritahukanlah kiranya jalanMu kepadaku” (Kel. 33:13). Dalam ayat 18, Musa menambah permintaannya, “Perlihatkanlah kiranya kemuliaanMu kepadaku.”

Musa mengaitkan kᵉḇôḏ dengan keberadaan TUHAN yang boleh dilihat. Oleh itu, dalam kes ini, permintaannya tidak akan dikabulkan. Namun demikian, Tuhan menyahut dalam ayat 19: “Aku akan melewatkan segenap kegemilanganKu dari depanmu dan menyerukan nama Tuhan di depanmu: Aku akan memberi kasih karunia kepada siapa yang Kuberi kasih karunia dan mengasihani siapa yang Kukasihani.” Bagaimanapun, dalam ayat berikutnya, Dia berkata, “Engkau tidak akan tahan memandang wajahKu, sebab tidak ada orang yang memandang Aku dapat hidup” (Kel. 33:20).

Penulis Pentateuch (lima buku Musa) menunjukkan kepada kita bagaimana Tuhan mengarahkan semula isu ini. Tuhan menyerlahkan penjelmaanNya dari segi sifat dan bukan dari segi penampilan luaranNya. Di sini, Tuhan seolah-olah mahu menonjolkan keabstrakan keberadaanNya kerana Tuhan sendiri tidak dapat dilihat secara konkrit.

Dalam satu analisis yang teliti tentang perikop Pentateuchal, kita dapat melihat beberapa hubungan atau pengaruh antara teks itu dan teks Yesaya, terutamanya Yesaya 40. Elemen umum dalam kedua perikop adalah ungkapan Ibrani kᵉḇôḏ YHWH (“kemuliaan Tuhan”). Aspek yang paling diperhatikan di sini adalah perbezaan di antara dua peristiwa yang diketengahkan oleh Yesaya.

Di dalam buku Keluaran, jalannya digambarkan sebagai jalan yang kasar, penuh dengan batu-batan, sementara dalam Yesaya, jalan itu diturap, diratakan, dan semua manusia dapat melihat kemuliaan Tuhan (lihat Yesaya 40:3-5). Yesaya 52 menawarkan konteks yang serupa dalam hubungkaitnya dengan bab 40 dan bahkan dengan Keluaran 33.

Yesaya 52:10 mengatakan, “Tuhan telah menunjukkan tanganNya yang kudus di depan mata semua bangsa; maka segala hujung bumi melihat keselamatan yang dari Tuhan kita.”

Hubungan di antara ketiga-tiga petikan itu terbukti. Elemen pertama yang dikongsi bersama adalah laluan atau jalan, walaupun mereka diberi gambaran yang berbeza. Dalam Keluaran 33, jalannya merupakan jalan yang kasar. Yesaya 40 pula menunjukkan kepada kita jalan yang mulus, manakala dalam Yesaya 53, jalan-jalan itu berada di atas bukit. Terdapat satu unsur lain dalam Keluaran 33 iaitu bahawa Tuhan telah menunjukkan belakangNya; tetapi pada sisi yang lain, dalam kitab Yesaya, tangan Tuhan dan lengan kudusNya disebutkan. Dalam Keluaran, Musa hampir tidak dapat melihat kemuliaan Tuhan, tetapi, dalam Yesaya 40, semua manusia dapat melihatnya. Dalam Yesaya 52, semua bangsa juga dapat melihat kemuliaan. Dalam Yesaya 40, kemuliaan Tuhan yang ditunjukkan, sementara dalam Yesaya 52, keselamatanNya ditunjukkan. Oleh itu, Yesaya 52 menjelaskan apa maksud kᵉḇôḏ YHWH dalam Yesaya 40. Manusia dapat mengenali kemuliaan Tuhan; ia merupakan tindakan berkuasa Tuhan untuk membawa keselamatan kepada Yehuda.

Sangat penting bagi kita pada peringkat penelitian ini untuk mengambil perhatian bahawa ungkapan “kemuliaan Tuhan” mempunyai lebih dari satu aplikasi dalam Alkitab. Dalam beberapa kes, kemuliaan Tuhan merujuk kepada YHWH sendiri dan keagunganNya sehingga serafim sendiri tidak dapat memandangnya, dan kekudusanNya yang tersembunyi. Walaupun begitu, dalam konteks lain, kebanyakannya dalam Yesaya, kemuliaan Tuhan itu setara dengan tindakan, kepentingan, dan beratNya (secara harfiah) di tengah-tengah umatNya. Oleh itu, Yesaya memperkuat idea ungkapan kᵉḇôḏ YHWH. Dia menjelaskan bahawa tindakan Tuhan (pembebasan atau keselamatanNya) adalah nyata sehingga seolah-olah Dia sendiri hadir di sana. JanjiNya untuk bertindak memihak kepada umatNya harus difahami secara realisme sepenuhnya.

#### Bahagian III: Penerapan Hidup

1. 	Tuhan telah berbicara kepada umat-Nya dalam pelbagai cara di masa-masa yang lalu, dan pada hari ini Dia berterus-terusan menyampaikan mesej penghiburan dan pengampunanNya kepada umatNya.

`Apa janji Alkitab yang paling menghiburkan anda?`

Pada sisi yang lain, bahagian penting dari mesej kepada bangsa Yehuda adalah jaminan “bahawa kesalahannya telah diampuni” (Yes. 40:2).

Mengapa penting bagi orang-orang untuk menerima pengampunan Tuhan? (Baca Markus 2:9: “Manakah lebih mudah, mengatakan kepada orang lumpuh ini: Dosamu sudah diampuni, atau mengatakan: Bangunlah, angkatlah tilammu dan berjalan?” dan 1 Yohanes 2:12: “Aku menulis kepada kamu, hai anak-anak, sebab dosamu telah diampuni oleh kerana namaNya”

`2. 	Kalimat “suara orang yang berseru-seru di padang gurun” telah ditafsirkan dalam Injil Yohanes (Yohanes 1:23) sebagai rujukan kepada Yohanes Pembaptis yang mengabarkan tentang kedatangan Yesus yang pertama. Dia melaksanakannnya dengan menggesa orang-orang untuk bertaubat dan dibaptis di dalam air sebagai tanda pertaubatan mereka. Bagaimanakah anda menggunakan suara anda untuk menyampaikan berita baik?`

`3. 	Bagaimana kemuliaan Tuhan dapat dimengerti dalam konteks Yohanes 1:14: “Firman itu telah menjadi manusia, dan diam di antara kita, dan kita telah melihat kemuliaanNya, iaitu kemuliaan yang diberikan kepadaNya sebagai anak Tunggal Bapa, penuh kasih karunia dan kebenaran”?`