---
title:  'Kehadiran, Firman, dan Mempersiapkan Jalan (Yes. 40:3-8)'
date:  15/02/2021
---

`Bagaimanakah umat Tuhan menerima penghiburan? Yes. 40:1-8.`

Seorang pembawa berita yang tidak dikenal namanya mengumumkan bahawa Tuhan akan datang untuk menyatakan kemuliaanNya (Yesaya 40:3–5). Suara lain menyatakan bahawa walaupun manusia seperti dedaun yang bersifat sementara, tetapi “firman Tuhan kita tetap untuk selama-lamanya” (Yes. 40: 8).

Selepas Keluaran, umat Tuhan memperoleh kembali apa yang telah mereka terima di Gunung Sinai tetapi kemudian menolak semuanya itu melalui kemurtadan mereka, yang menjadi punca mereka dihukum: kehadiran Tuhan dan firmanNya. Inilah isi kandungan dasar perjanjian Tuhan dengan Israel, yang diabadikan di tempat kudusNya di tengah-tengah mereka (Kel. 25: 8, 16). Oleh kerana mereka telah melanggar firmanNya, Tuhan meninggalkan bait suciNya (Yehezkiel 9-11), tetapi Dia akan kembali lagi. KehadiranNya dan FirmanNya yang selamanya dapat diandalkan, membawa penghiburan, pembebasan, dan pengharapan.

`Apakah persiapan yang diperlukan untuk kedatangan Tuhan? Yes. 40: 3–5.`

Tentulah tidak elok bagi seorang raja terlambung-lambung ketika melalui jalan yang tidak berturap. Jadi kedatangannya harus didahului dengan kerja pembaikan jalan. Terlebih-lebih lagi untuk seorang Raja atas segala raja! KedatanganNya, dari sebelah timur, di mana Dia berada dalam pembuangan bersama-sama dengan umatNya, sebagai tempat kudus bagi mereka (Yeh. 11:16), akan memerlukan perubahan rupa bumi yang besar. Pembinaan jalan raya secara literal, meratakan tanah-tanah tinggi melalui gunung-gunung timur Yerusalem, pastinya sesuatu yang menakutkan walaupun dengan bantuan bahan letupan dan jentolak. Hanya Tuhan yang Satu dapat melakukan pekerjaan itu; Dialah yang menukar “tanah yang berkeluk-keluk menjadi tanah yang rata” (Yes. 42:16). Namun, Dia tidak memerlukan jalan harfiah sebagai laluan kerana Dia memiliki kereta kerub yang terapung di udara (Yehezkiel 1, 9–11).

Perjanjian Baru dengan jelas mengaplikasikan nubuatan Yesaya kepada usaha mempersiapkan jalan secara rohani yang dilaksanakan melalui penyampaian khotbah oleh Yohanes Pembaptis (Mat. 3: 3). Mesejnya adalah: “ ‘Bertaubatlah, sebab Kerajaan Syurga telah dekat!’ ” (Mat. 3: 2) dan pembaptisan yang dilakukannya adalah seruan untuk “Bertaubatlah dan berilah dirimu dibaptis dan Tuhan akan mengampuni dosamu” (Markus 1: 4). Oleh itu, kerja mempersiapkan jalan merupakan pertaubatan, kesediaan untuk berpaling dari dosa, supaya mendapat penghiburan dari pengampunan dan kehadiran Tuhan.

Yeremia 31:31–34 mengabarkan mesej rohani yang sama dalam tempoh yang lama bagi orang-orang buangan Yehuda dapat memahami sifat pekerjaan mempersiapkan jalan rohaniah bagi Tuhan. Dalam petikan ini, Tuhan menjanjikan kepada mereka yang rela untuk memulakan hidup baru: satu “perjanjian baru” di mana Dia meletakkan hukumNya di dalam hati mereka dan berjanji untuk menjadi Tuhan mereka. Mereka mengenal Dia dan sifatNya, kerana Dia telah mengampuni mereka.

`Baca dengan teliti Yesaya 40: 6–8. Pengharapan apakah yang anda, sebagai manusia yang akan layu seperti rumput, perolehi dari ayat-ayat ini? Apa yang ayat-ayat ini peringatkan kita supaya kita tidak percayai?`