---
title:  'Masalah Penyembahan Berhala (Yes. 40:19, 20)'
date:  18/02/2021
---

Penyembahan berhala merosakkan hubungan yang unik dan intim dengan Tuhan dengan menggantikan Dia dengan sesuatu yang lain. (Kej. 20:4, 5; Yes. 42:8). Oleh itu, para nabi menyebut penyembahan berhala sebagai “perzinahan” rohani (Yer. 3:6–9, Yeh. 16:15–19).

`Baca Yesaya 41:29. Bagaimanakah Yesaya menggambarkan patung berhala? Bagaimana anda memahami apa yang dikatakan oleh Yesaya mengenai berhala-berhala tersebut? Mengapakah gambaran itu sangat tepat bagi mana-mana patung berhala, tidak kira apa pun ia?`

Penyembah berhala dahulukala percaya bahawa mereka menyembah makhluk ilahi yang perkasa melalui gambar-gambar atau simbol-simbol mereka. Menyembah patung berhala sebagai tuhan melanggar hukum yang pertama: “Jangan ada padamu allah lain di hadapanKu” (Kel. 20: 3). Walaupun sebuah patung berhala digunakan untuk melambangkan Tuhan yang benar, contohnya anak lembu emas (Kel. 32: 4, 5), Tuhan akan menolaknya sebagai menyerupai DiriNya kerana tidak seorang pun yang tahu bagaimana menggambarkan Dia (Ul. 4:15–19), dan tidak ada yang dapat mewakili kemuliaan dan kebesaranNya yang tiada tandingannya. Oleh itu, berhala itu sendiri berfungsi sebagai tuhan lain, dan menyembahnya melanggar hukum yang pertama dan yang kedua.

Umat Tuhan tidak memerlukan berhala, kerana mereka mempunyai kehadiran Shekinah yang sebenar bersama mereka di bait suciNya. Menyembah berhala bermaksud menggantikan Dia dan, oleh itu, juga menolak kehadiranNya yang sebenar.

`Apakah jenis-jenis penyembahan berhala yang kita hadapi sebagai sebuah gereja pada masa ini? Apakah penyembahan berhala muncul dalam bentuk yang lebih halus di gereja pada zaman ini? Jika benar demikian, bagaimana?`

“Ramai yang bernama Kristian melayani tuhan-tuhan lain selain Tuhan. Pencipta kita menuntut pengabdian tertinggi dari kita, kesetiaan pertama kita. Apa-apa yang cenderung mengurangkan kasih kita kepada Tuhan, atau mengganggu pelayanan-pelayanan seperti yang dikehendakiNya, menjadi berhala.”-- Ellen G. White Comments, The SDA Bible Commentary, jil. 2, ms 1011-1012.

Kita tahu dari tulisan-tulisan purbakala bahawa penyembahan berhala itu menarik kerana ia adalah tentang materialisme. Menggunakan kaedah-kaedah pemujaan yang dapat dikaitkan dengan diri mereka, penyembah-penyembah berhala mengagungkan kuasa-kuasa yang mereka percayai dapat memberikan mereka kesuburan dan kekayaan. Ia adalah agama menolong diri sendiri. Biasa kita dengar, bukan?

Tepat sebelum Tuhan akan datang lagi, jalanNya disediakan dengan pembaikan jalan menerusi pesanan perdamaian Elia yang terakhir (Maleakhi 4), pilihan itu akan sama seperti pada zaman Yesaya: Adakah anda menyembah Pencipta, atau adakah anda menyembah sesuatu yang lain (Wahyu 13, 14), kerana akhirnya, kita senantiasa menyembah sesuatu.