---
title:  'Kelahiran Penginjilan (Yes. 40:9-11)'
date:  16/02/2021
---

`Peristiwa seperti apakah yang diterangkan dalam Yesaya 40:9-11?`

Selanjutnya, dalam Yesaya, muncul seorang lelaki pembawa khabar baik  untuk Yerusalem (Yes. 41:27, Yes. 52:7). Namun, dalam Yesaya 40:9, pembawa khabar yang menyatakan “ ‘Lihat, itu TuhanMu’ ” dari sebuah gunung bersifat feminin, satu fakta yang dilihat dalam bahasa Ibrani.

Dalam Mazmur 68, Daud memuji Tuhan kerana Dia “memberi tempat tinggal kepada orang-orang sebatang kara, Dia mengeluarkan orang-orang tahanan, sehingga mereka bahagia” (Mzm. 68:7).  Walaupun di sini kata-kata ini dimaksudkan untuk peristiwa Keluaran dari perhambaaan di Mesir, Yesaya menggunakan buah fikiran yang sama untuk merujuk kepada “Keluaran” kedua: kepulangan kembali dari penawanan Babilon.

Sementara itu, Perjanjian Baru menggunakan Yesaya 40: 3–5 untuk merujuk kepada Yohanes Pembaptis, yang mempersiapkan jalan bagi Kristus, Firman kekal yang menjadi kehadiran Tuhan dalam daging di tengah-tengah umatNya (Yohanes 1:14).

Bahkan lebih dahulu daripada Yohanes, orang lain sudah pun membicarakan berita baik tentang kedatanganNya. Antara orang-orang yang pertama adalah Simeon dan Hana, yang bertemu dengan bayi Yesus ketika Dia didedikasikan di bait suci (Lukas 2: 25–38).  Sama seperti pembawa-pembawa berita Yesaya, mereka terdiri daripada laki-laki dan wanita. Simeon menanti-nantikan penghiburan bagi Israel yang datang sebagai Mesias (Lukas 2:25, 26).

Berkaitan dengan nubuatan Yesaya, bukanlah satu kebetulan bahawa Hana, seorang nabiah, menjadi yang pertama mengumumkan di bait bukit kepada orang-orang Yerusalem bahawa Tuhan telah datang: “Dan pada ketika itu juga datanglah dia ke situ dan mengucap syukur kepada Tuhan dan berbicara tentang Anak itu kepada semua orang yang menantikan kelepasan untuk Yerusalem” (Luk. 2:38). Inilah kelahiran penginjilan Kristian sepertimana yang kita ketahui: pengabaran Injil, khabar baik, bahawa Yesus Kristus telah datang untuk membawa keselamatan. Beberapa lama kemudian, Kristus mempercayakan kepada seorang wanita lain, Maria Magdalena, untuk membawa berita pertama mengenai kebangkitanNya yang penuh kemenangan (Yohanes 20:17, 18), suatu tindakan untuk memastikan bahawa misi InjilNya ke planet Bumi tercapai. Daging adalah seperti rumput, tetapi Firman ilahi yang menjadi daging adalah kekal (lihat Yesaya 40: 6–8)!

`Lihat Yesaya 40:11. Apakah imej yang dinyatakan di sini? Dalam satu perenggan, tulis mengenai bagaimana anda, secara pribadi, mengalami pengembalaan/pimpinan oleh Tuhan. Mengapakah baik untuk mengingat kembali dalam fikiran anda cara Tuhan telah memimpin anda?`