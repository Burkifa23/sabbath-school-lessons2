---
title:  'Puisi Hamba yang Menderita (Yes. 52:13 – 53:12)'
date:  01/03/2021
---

Yesaya 52:13 – 53:12, dikenali sebagai “Puisi Hamba yang Menderita” mengesahkan reputasi Yesaya sebagai “nabi injil.” Selaras dengan keunggulan Injil ini, puisi ini melebihi kesusasteraan lain. Walaupun sangat singkat, setiap frasa dipenuhi dengan makna mendalam yang mengungkapkan inti pati kepada usaha Tuhan yang tidak tebayangkan untuk menyelamatkan satu bangsa yang terjerumus dan tersesat dalam dosa.

Bagaimanapun, ini bukanlah kejayaan keseluruhan perkataan Yesaya. Dia telah mempersiapkan pendengarnya dengan mengembangkan tema Mesianik dari bahagian permulaan buku ini lagi. Untuk mengikuti keseluruhan perjalanan kehidupan Mesias di bumi ini, nabi memulainya dari proses kehamilan dan kelahiranNya (Yes. 7:14), kemudian memperkenalkan identitiNya sebagai berketurunan darah raja Daud yang ilahi (Yes. 9:6, 7), menerangkan tentang kerja pemulihanNya bagi Israel (Yes. 11:1–16) dan pelayanan pembebasan dari ketidakadilan dan penderitaan (Yesaya 42:1–7). Kemudian Yesaya mengungkapkan bahawa drama besar Mesias termasuklah pertentangan tragedi sebelum pengangkatan (Yes. 49: 1–12, Yes. 50: 6–10). Sekarang, Puisi Hamba yang Menderita benar-benar memberi pengertian yang mendalam tentang  tragedi itu.

`Kembali ke bahagian-bahagian yang disenaraikan dalam perenggan di atas. Kaji semula apa yang mereka ceritakan tentang Mesias, Yesus. Bagaimana mereka membantu mempersiapkan kita untuk apa yang akan datang dalam Yesaya 52 dan 53? Atau adakah ia sekadar mahu membuat apa yang terjadi dalam Yesaya 52 dan 53 kelihatan lebih menonjol?`

Yesaya 52:13–53:1 memperkenalkan puisi dengan gambaran awal yang mengandungi kontras yang menakjubkan: Hamba itu akan makmur dan dimuliakan, tetapi penampilanNya akan dicacatkan sehingga dia tidak dikenali. Siapakah yang boleh mempercayai hal ini?

Yesaya 53:2, 3 memulakan kisah kejatuhanNya yang menyakitkan, bermula dari asal-usul hamba itu dan penampilannya yang biasa-biasa kepada kesedihan dan penolakanNya. Yesaya 53:4–6 berhenti sebentar untuk menjelaskan bahawa penderitaanNya itu sebenarnya adalah hukuman untuk kita, namun ditanggungNya demi menyembuhkan kita. Yesaya 53:7–9 meneruskan kisah kejatuhan Hamba yang tidak bersalah itu ke liang kubur.

Dalam Yesaya 53:10–12, Hamba itu diangkat naik kepada kemuliaan seperti yang telah digambarkan pada awal puisi, bermula di Yesaya 52:13, dengan pengertian tambahan bahawa pengorbananNya untuk menyelamatkan orang lain adalah kehendak Tuhan.

Bandingkan puisi ini dengan bentuk “lembah” dalam Filipi 2:5–11, di mana Yesus bermula dalam bentuk Tuhan tetapi turun dengan mengosongkan DiriNya untuk menerima perhambaan dalam bentuk manusia, merendahkan diriNya sehingga mati, kematian yang paling hina: kematian di kayu salib. Oleh itu, Tuhan sangat memuliakan Dia sehingga setiap orang harus mengakui Dia sebagai Tuhan (bandingkan Yesaya 49: 7).

`Baca Yesaya 52:13 – 53: 12. Senaraikan semua yang telah dikatakan oleh puisi ini tentang apa yang telah Yesus lakukan bagi kita. Renungkan apa erti tindakan-tindakan tersebut bagi kita.`