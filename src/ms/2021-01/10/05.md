---
title:  'Yang Tidak Terjangkaukan itu adalah Kita (Yes. 53:3-9)'
date:  03/03/2021
---

Seperti tanaman yang lemah, jelas tidak punya nilai istimewa, dan dibenci (Yes. 53: 2, 3) - itulah gambaran yang diberikan kepada kita tentang Hamba yang Menderita itu. Yesaya dengan cepat membawa kita melewati kisah hidup pemuda yang tidak bersalah itu terus ke pinggir jurang. Walaupun kita diberikan dengan latar belakang yang cukup sebelumnya, kita masih belum siap sedia, dalam kata lain, kita hanya mampu menyerahkan nasib Hamba itu. Namun, sebaliknya, Yesaya telah mengajar kita untuk menghargai Anak yang telah lahir bagi kita itu, Putera Damai yang agung. Orang lain membenci Dia, namun kita mengenal siapa Dia sebenarnya.

Seperti yang pernah diucapkan oleh seseorang: “Kita telah bertemu dengan musuh dan mereka adalah kita.” Hamba itu bukan yang pertama dihina, ditolak, atau menderita. Raja Daud mengalami semua ini ketika dia melarikan diri dari anaknya, Absalom (2 Sam. 15:30). Namun, penderitaan yang ditanggung oleh Hamba ini bukan dariNya dan bukan berpunca dari dosa-dosaNya sendiri. Dia memikul bukan hanya untuk seorang individu yang lain; “Tuhan telah menimpakan kepadanya kejahatan kita sekalian” (Yes. 53: 6).

Jawapan untuk soalan “Mengapa?” adalah pengujian kebenaran Yesaya: Kerana kasih Tuhan, MesiasNya akan memilih untuk menderita. Namun, mengapa? Yesaya memberikan jawapan bagi menyelesaikan kebenaran yang tidak dapat dibayangkan ini: Dia akan memilih untuk menderita untuk menjangkau yang tidak dapat dijangkau, dan yang tidak dapat dijangkau itu adalah kita!

Mereka yang tidak mengerti menganggap bahawa Hamba itu telah “dipukul dan ditindas Tuhan” (Yes. 53: 4). Sama seperti rakan-rakan Ayub yang membuat andaian bahawa dosanyalah yang menyebabkan penderitaannya, dan sebagaimana murid-murid Yesus bertanya kepadaNya “ ‘Siapakah yang berbuat dosa, orang ini sendiri atau orang tuanya, sehingga ia dilahirkan buta?’ ” (Yohanes 9: 2), mereka yang melihat Yesus di kayu salib membuat andaian yang paling buruk. Bukankah Musa pernah mengatakan bahawa “seorang yang digantung terkutuk oleh Tuhan” (Ul. 21:23; bandingkan Bilangan 25: 4)?

Sesungguhnya, semua itu adalah kehendak Tuhan (Yes. 53:10). Mengapa? Oleh kerana “Kristus telah menebus kita dari kutuk hukum Taurat dengan jalan menjadi kutuk kerana kita” (Gal. 3:13). Oleh kerana Tuhan “…yang tidak mengenal dosa telah dibuatNya menjadi dosa kerana kita, supaya dalam Dia kita dibenarkan oleh Tuhan” (2 Kor. 5:21).

“Sungguh suatu harga dibayar untuk kita! Pandanglah salib, dan Korban yang tergantung di atasnya. Lihatlah tangan-tangan itu, ditusuk dengan paku-paku yang kejam. Lihatlah kakiNya, diikat oleh paku pada salib itu. Kristus menanggung dosa kita di dalam badanNya sendiri. Penderitaan itu, keazaban itu, adalah harga penebusanmu.”-- Ellen G. White, God's Amazing Grace, ms. 172.

`Bebanan, kesalahan, hukuman atas dosa-dosa seluruh dunia - setiap dosa, oleh setiap orang berdosa - jatuh ke atas Kristus di Kayu Salib, sekaligus, sebagai satu-satunya jalan untuk menyelamatkan kita! Apa yang diberitahukan oleh peristiwa ini tentang betapa kejamnya dosa itu, sehingga harga sedemikian rupa harus dibayar untuk menebus kita? Apa yang diberitahukan kepada kita tentang kasih Tuhan sehingga Dia melakukan ini untuk kita, walaupun dengan harga yang sangat besar?`