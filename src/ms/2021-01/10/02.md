---
title:  'Ujian Kebenaran Yesaya (Yes. 50:4-10)'
date:  28/02/2021
---

Sekiranya Yesaya hanya ingin menyampaikan maklumat, tentu dia sudah  memberikan semua perincian mengenai Mesias sekaligus. Namun, agar dia boleh   mengajar, memujuk, dan mempertemukan para pendengarnya dengan Hamba Tuhan, dia membentangkan tema itu berulang-ulang dalam cara yang simfoni. Dia mengungkapkan mesej Tuhan langkah demi langkah sehinggga setiap aspek dapat difahami sehubungan dengan gambar yang lainnya. Yesaya adalah seorang seniman dan kanvasnya adalah jiwa pendengarnya.

`Baca Yesaya 50:4-10. Ringkaskan apa yang diperkatakan dalam ayat-ayat ini. Bagaimana anda melihat Yesus dalam ayat-ayat ini?`

Dalam Yesaya 49: 7, kita dapati bahawa hamba Tuhan ini dihina, dibenci, dan seorang “hamba penguasa-penguasa” tetapi “ ‘Raja-raja akan melihat…lalu bangkit memberi hormat, dan pembesar-pembesar akan sujud menyembah.’ ” Dalam Yesaya 50 pula, kita mempelajari bahawa lembah adalah lebih dalam bagi guru yang lemah-lembut kerana kata-katanya akan memberi semangat kepada yang letih lesu (Yes. 50: 4). Jalan kepada penyucian membawa kepada penderaan fizikal (Yes. 50: 6).

Penderaan biasanya sesuatu yang tidak baik dalam budaya Barat moden. Namun, dalam budaya Timur Dekat kuno, kehormatan adalah perkara hidup dan mati bagi seseorang dan  kumpulannya. Sekiranya anda menghina dan menganiaya seseorang seperti ini, anda sebaiknya dilindungi dengan baik kerana jika mereka mendapat peluang, mangsa itu dan /atau suku-sakatnya pasti akan membalas.

Raja Daud telah menyerang dan menakluki negara Amon (2 Samuel 10: 1–12) hanya kerana rajanya “menangkap pegawai-pegawai Daud itu, disuruhnya mencukur setengah daripada janggut mereka dan memotong pakaian mereka pada bahagian tengah sampai pantat mereka, kemudian dilepasnya mereka” (2 Sam. 10: 4). Namun, dalam Yesaya 50, orang-orang itu memukul hamba itu, mencabut rambut dari janggutnya, dan meludahinya. Apa yang membuatkan tindakan ini menjadi satu insiden sejagat dan interkosmik adalah kerana mangsa itu adalah utusan Raja ilahi, raja di atas segala raja. Sebenarnya, jika kita membandingkan Yesaya 9:6, 7 dan Yesaya 11:1–16 dengan petikan-petikan “hamba” yang lain, kita dapati bahawa hamba itu adalah Raja sendiri, Penyelamat yang perkasa! Namun, dengan segala kekuasaan dan kehormatan ini, atas sebab yang tidak boleh kita bayangkan, Dia tidak menyelamatkan DiriNya! Ini sesuatu yang sangat pelik sehinggakan orang tidak mempercayainya. Di kayu salib Yesus, para pemimpin mengejeknya: “ ‘Orang lain Dia selamatkan, biarlah sekarang Dia menyelamatkan diriNya sendiri, jika Dia adalah Mesias, orang yang dipilih Tuhan’ ” (Lukas 23:35); “ ‘Baiklah Dia turun dari salib itu dan kami akan percaya kepadaNya’ ” (Mat. 27:42).

`Baca Yesaya 50:4–10. Tuliskan prinsip-prinsip rohani yang digambarkan di sini, yang harus diterapkan dalam kehidupan kita sendiri. Lihatlah diri anda berdasarkan senarai yang anda buat. Dalam bidang apa  boleh anda lakukan dengan lebih baik? Sekiranya anda berasa tawar hati, teruskan membaca sepanjang minggu ini.`