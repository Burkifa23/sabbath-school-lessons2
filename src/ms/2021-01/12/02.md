---
title:  Akibat-akibat Dosa  (Yesaya 59)
date:  14/03/2021
---

Dalam Yesaya 58:3, orang-orang bertanya kepada Tuhan: “ ‘Mengapa kami berpuasa dan Engkau tidak memperhatikannya juga? Mengapa kami merendahkan diri dan Engkau tidak mengendahkannya juga?’ ”

Sebaliknya, Yesaya 59:1 mengutarakan pertanyaan tersirat yang lain, seperti: “Mengapa kita meminta tangan Tuhan untuk menyelamatkan kita, tetapi Dia tidak menyelamatkan? Mengapa kita berseru kepadaNya, tetapi Dia tidak mendengarkannya?” Yesaya menjawab bahawa Tuhan mampu menyelamatkan dan mendengarkan (Yes. 59:1). KegagalanNya untuk melakukan itu, bagaimanapun, adalah satu hal yang lain.

`Baca Yesaya 59:2. Apakah mesej yang diberikan di sini yang boleh menjawab soalan dalam Yesaya 59:1?`

Tuhan memilih untuk “mengabaikan” umatNya, bukan kerana itu adalah kehendakNya tetapi kerana “pemisah antara kamu dan Tuhanmu ialah segala kejahatanmu” (Yes. 59:2). Inilah salah satu pernyataan yang paling jelas dalam Alkitab mengenai kesan dosa terhadap hubungan ilahi-manusia. Yesaya menghabiskan sisa bab 59 untuk menerangkan hal ini, yang dilihat sepanjang sejarah manusia: Dosa dapat menghancurkan hubungan kita dengan Tuhan dan  dengan demikian membawa kepada kehancuran abadi kita - bukan kerana dosa menjauhkan Tuhan dari kita tetapi dosa menjauhkan kita dari Tuhan.

`Baca kejadian 3:8. Bagaimanakah contoh ini menunjukkan prinsip yang dinyatakan dalam perenggan di atas?`

Dosa terutamanya adalah penolakan akan Tuhan, iaitu berpaling dariNya. Perlakuan dosa sebenarnya akan memakan diri sendiri kerana perbuatan itu bukan sahaja berpaling dari Tuhan, tetapi akibat daripada perbuatan itu menyebabkan orang berdosa itu terpesong lebih jauh dari Tuhan. Dosa memisahkan kita dari Tuhan, bukan kerana Tuhan tidak menjangkau orang yang berdosa (sesungguhnya, hampir seluruh Alkitab menceritakan tentang penjangkauan Tuhan untuk menyelamatkan orang berdosa) tetapi kerana dosa menyebabkan kita menolak tindakan ilahiNya terhadap kita. Itulah sebabnya sangat penting bagi kita tidak bertoleransi terhadap dosa dalam kehidupan kita.

`Dengan cara apa anda mengalami kenyataan bahawa dosa menyebabkan pemisahan dari Tuhan? Apakah, menurut pengalaman anda sendiri, satu-satunya jalan penyelesaian kepada masalah tersebut?`