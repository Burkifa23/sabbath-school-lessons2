---
title:  'Siapa yang Diampuni? (Yes. 59:15-21)'
date:  15/03/2021
---

Yesaya 59 memberikan satu gambaran yang memeranjatkan tentang masalah dosa. Mujur, Alkitab juga memberikan pengharapan Penebusan.

Sebagai permulaan, soalan pertama adalah, Berapa banyak di antara kita yang telah melakukan dosa? Alkitab menegaskan: Kita semua telah berdosa. Oleh itu, penebusan tidak boleh didasarkan kepada berapa kurangnya dosa; ia harus berdasarkan pengampunan (Yer. 31:34). Paul bersetuju. Semua telah berdosa (Rom 3:9–20, 23); jadi, berdasarkan ini, tidak ada perbezaan (Rom 3:22). Mereka yang telah dibenarkan dapat dihakimi sebagai benar, hanya kerana mereka menerima dengan iman anugerah kebenaran Tuhan melalui pengorbanan Kristus.

`Baca Roma 3:21–24. Apakah yang diberitahukan oleh ayat-ayat ini  tentang bagaimana kita diselamatkan? Apakah pengharapan yang seharusnya ayat-ayat ini berikan dalam penghakiman?`

`Sebilangan besar orang berpendapat bahawa pertanyaan dalam penghakiman adalah: Siapa yang telah berdosa? Namun, bukan soalan ini yang perlu ditanyakan, kerana setiap orang telah melakukan dosa. Sebaliknya, persoalannya adalah: Siapa yang diampuni? Tuhan adalah adil ketika Dia membenarkan “orang yang percaya kepada Yesus” (Rom 3:26). Faktor penentu dalam penghakiman adalah, Siapa yang telah menerima dan terus menerima pengampunan dengan memiliki iman dalam Yesus?`

Sekarang, memang benar kita dinilai berdasarkan usaha kita, tetapi bukan dalam pengertian bahawa usaha menyelamatkan kita. Sekiranya demikian, maka iman akan terbatal (Rom 4:14). Sebagai gantinya, usaha kita menunjukkan sama ada kita benar-benar telah diselamatkan (Yakobus 2:18).

`Mengapakah usaha kita tidak dapat menyelamatkan kita, baik sekarang mahu pun dalam penghakiman? Lihat Rom. 3:20, 23.`

Sudah terlambat untuk pekerjaan yang baik, atau penurutan kepada hukum,  untuk menebus siapa pun. Tujuan hukum di dunia yang penuh dosa bukanlah untuk menyelamatkan tetapi untuk menunjukkan dosa. Sebaliknya, “iman yang bekerja oleh kasih” (Gal. 5: 6), kasih yang dicurahkan ke dalam hati kita oleh Roh Tuhan (Rom. 5: 5), menunjukkan bahawa seseorang memiliki iman yang hidup dalam Yesus (lihat juga Yakobus 2 :26).

Usaha hanyalah ekspresi luaran, manifestasi iman yang hidup oleh manusia. Oleh itu, pengalaman Kristian yang sejati adalah pengalaman di mana iman dinyatakan dalam komitmen harian kepada Tuhan yang dilihat melalui penurutan  kepada hukum. Dalam penghakiman, Tuhan menggunakan usaha sebagai bukti untuk makhluk-makhlukNya, yang tidak dapat membaca pemikiran iman sebagaimana Dia boleh lakukan. Namun, bagi orang yang bertaubat, hanya usaha-usaha setelah pertaubatan, ketika kehidupan diperkasakan oleh Kristus dan Roh Kudus, yang relevan dalam penghakiman. Kehidupan berdosa sebelum pertaubatan telah pun disucikan oleh darah Anak Domba (lihat Roma 6 ).