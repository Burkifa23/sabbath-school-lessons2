---
title:  'Kesuraman Orang Mati yang Tidak Bersyukur (Yes. 8:16-22)'
date:  21/01/2021
---

`Baca petikan di atas. Apa yang diperkatakannya? Apa kaitannya dengan Raja Ahas? Ringkaskan idea ini.`

Ahas terlibat dalam agama kafir (2 Raj. 16: 3, 4, 10–15; 2 Taw. 28: 2–4, 23–25), yang sangat berkait rapat dengan amalan kuasa-kuasa ghaib (bandingkan Ulangan 32:17 ; “Mereka mempersembahkan korban kepada roh-roh jahat”, 1 Kor 10:20). Pelbagai aspek ilmu sihir moden mempunyai persamaan dengan upacara-upacara Timur Dekat kuno, seperti yang disaksikan oleh tulisan-tulisan kuno di luar Alkitab. Sememangnya, bahkan banyak amalan Zaman Baru masa kini merupakan manifestasi kontemporari dari amalan-amalan kuasa ghaib kuno ini.

Penjelasan Yesaya tentang keputusasaan yang diakibatkan oleh  kebergantungan kepada roh-roh selain daripada Tuhan (Yesaya 8:21, 22) sangat bersesuaian dengan Ahas (bandingkan 2 Taw. 28:22, 23). Yesaya berbicara tentang orang-orang yang  berasa marah dan mengutuk raja mereka (Yes. 8:21). Ini akan memberi peringatan kepada Ahas bahawa orang-orang mengutuknya kerana dia memimpin mereka ke dalam kepercayaan mistik. Malah, ketika Ahas meninggal, pengecualian telah dibuat dalam pemakamannya kerana kurangnya rasa hormat kepadanya: “tetapi dia tidak dibawa ke perkuburan raja-raja Israel” (2 Taw. 28:27).

`Apakah yang dinyatakan dalam teks ini mengenai kepercayaan mistik? Im. 20:27, Ul. 18: 9–14.`

Pemisahan dari kepercayaan ghaib adalah hal berkenaan kesetiaan kepada Tuhan. Tawarikh Pertama 10:13, 14 mengaplikasikan prinsip ini ke atas kes Raja Saul: “Demikianlah Saul mati kerana perbuatannya yang tidak setia terhadap Tuhan, oleh kerana dia tidak berpegang pada firman Tuhan, dan juga kerana dia telah meminta petunjuk dari arwah, dan tidak meminta petunjuk Tuhan. Sebab itu Tuhan membunuh dia dan menyerahkan jabatan raja itu kepada Daud bin Isai.”

`Perhatikan kehidupan anda sendiri, perhatikan pengaruh di sekeliling anda. Dengan cara halus apa anda terdedah kepada prinsip-prinsip di sebalik kepercayaan ghaib dan pelbagai manifestasi spiritualisme? Walaupun anda mungkin tidak dapat menghindarinya sepenuhnya, apa yang boleh anda lakukan untuk mengurangkan pengaruh mereka terhadap anda, atau keluarga anda?`