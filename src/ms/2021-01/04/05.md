---
title:  'Tidak Ada yang Ditakuti Apabila Kita Takut Akan Tuhan (Yes. 8:11-15)'
date:  20/01/2021
---

Dalam ucapan sulungnya, Presiden Amerika Franklin D. Roosevelt menyampaikan kata-kata ini kepada sebuah negara yang sedang bersedih kerana Kekecewaan Besar itu: “Satu-satunya perkara yang harus kita takuti adalah ketakutan itu sendiri.” - U.S. Capitol, Washington, D.C. (4 Mac 1933). Mesej yang disampaikan oleh Yesaya kepada bangsa yang tertekan itu adalah: “Kita tidak perlu takut jika kita takut kepada Tuhan sendiri.”

Tuhan memperingatkan Yesaya agar tidak takut kepada apa yang ditakuti oleh bangsanya, tetapi sebaliknya takut kepadaNya (Yesaya 8:12, 13). Ini adalah satu tema penting dalam Kitab Suci. Sebagai contoh, dalam Wahyu 14: 6–12, tiga malaikat menyampaikan mesej kepada seluruh dunia: Takut akan Tuhan dan memuliakan Dia, daripada takut dan memberi kemuliaan kepada kuasa binatang duniawi yang dijelaskan dalam Bab 13.

`Bagaimanakah pemahaman anda tentang idea “takut” akan Tuhan? Apakah maksudnya, terutama dalam hal berkaitan dengan perintah supaya kita mengasihi Tuhan juga (Mat. 22:37)?`

Benar-benar takut akan Tuhan yang suci bermaksud bahawa anda mengakui Dia sebagai kuasa tertinggi di seluruh alam semesta. Takut seperti itu mengatasi apa pun perasaan takut yang lain. Sekiranya Dia adalah untuk anda, tidak seorang pun yang dapat menyentuh anda tanpa izinNya. Sekiranya Dia menentang anda kerana anda telah memberontak terhadapNya, anda boleh melarikan diri, tetapi anda tidak dapat bersembunyi!

Bukankah idea bahawa kita harus takut kepada Tuhan bertentangan dengan 1 Yohanes 4:18? “Di dalam kasih tidak ada ketakutan: kasih yang sempurna melenyapkan ketakutan; sebab ketakutan mengandung hukuman dan barangsiapa takut, ia tidak sempurna di dalam kasih.”

Ada pelbagai jenis ketakutan. Sekiranya seseorang yang mempunyai kuasa yang luar biasa adalah sahabat anda, dan anda berdua saling mengasihi, anda tidak perlu takut kepada orang itu, dalam erti kata anda berfikir bahawa di akan menyakiti anda. Namun begitu, anda mempunyai ketakutan yang menjurus kepada maksud bahawa anda mengetahui dan menghormati kekuasaan orang itu dan batas-batas dalam perhubungan anda.

`Sebagai orang Kristian, kita tidak seharusnya mencintai perkara-perkara duniawi, perkara-perkara yang dicintai oleh orang-orang di dunia ini (1 Yohanes 2:15). Berfikiran sejajar dengan orang Kristian, apakah ada perkara-perkara yang ditakuti oleh dunia yang kita tidak perlu takuti sebagai orang Kristian? Jika demikian, apakah perkara-perkara itu dan mengapa kita tidak perlu takut kepadanya? Pada masa yang sama, apakah perkara-perkara yang tidak ditakuti oleh dunia namun harus ditakuti oleh orang Kristian? Lihat, misalnya, Mat. 10:28; Jer. 10: 2, 3.`