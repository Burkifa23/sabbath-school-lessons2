---
title:  'Nubuatan Digenapi  (Yes. 7:14-16)'
date:  17/01/2021
---

Dalam Yesaya 7:14-16, Imanuel adalah satu petanda yang dikaitkan kepada dilema khusus Ahas: Sebelum anak itu, Imanuel, cukup matang untuk memilih jenis-jenis makanan yang pelbagai, “maka negeri yang kedua rajanya engkau takuti akan ditinggalkan kosong” (Yes. 7:16). Ini merujuk kepada negeri dan raja-raja Aram (Syria) dan utara Israel (lihat Yes. 7:1, 2, 4-9) dan mengulang semula janji Tuhan bahawa kuasa mereka akan lenyap tidak lama lagi.

`Mengapakah Yesaya menyebut “ ‘dadih dan madu’ ” yang harus dimakan oleh anak lelaki itu? Yes. 7:15.`

Tanam-tanaman dan ladang Yehuda akan dimusnahkan oleh orang Asyur (Yesaya 7: 23–25). Jadi orang-orang, termasuk Imanuel dalam Perjanjian Lama, siapa pun dia (Yes. 7:14, 15), akan dipaksa untuk kembali kepada gaya pemakanan orang-orang nomad (Yes. 7:21, 22). Namun, walaupun mereka miskin, mereka akan memiliki cukup makanan untuk melangsungkan kehidupan.

`Bilakah nubuatan mengenai Syria dan Israel utara digenapi? 2 Raj. 15:29, 30; 2 Raj. 16: 7–9; 1 Taw. 5: 6, 26.`

Nubuatan Yesaya ini diberikan sekitar tahun 734 SM. Sebagai jawapan kepada sogokan yang diberikan oleh raja Ahas, Tiglat-Pileser III melakukan apa yang besar kemungkinan akan dilakukannya juga nanti: Dia menghancurkan sekutu utara, menakluki wilayah Galilea dan Transjordania di utara Israel, mengusir sebahagian daripada penduduknya, dan menjadikan daerah-daerah itu sebahagian daripada Wilayah Asyur (734-733 SM). Sisa Israel selebihnya diselamatkan ketika Hosea, setelah dia membunuh Raja Pekah, menyerahkan diri dan membayar wang perlindungan. Pada tahun 733 dan 732 SM, Tiglat-Pileser menakluki Damsyik, ibu kota Syria. Kemudian dia menjadikan Syria menjadi wilayah Asyur. Oleh itu, pada tahun 732, kira-kira dua tahun setelah ramalan Yesaya diucapkan, Syria dan Israel telah dikalahkan secara muktamad dan semuanya berakhir untuk kedu-dua raja yang telah mengancam Ahas.

Tidak lama setelah Shalmaneser V menggantikan Tiglat-pileser III pada tahun 727 SM, Raja Hosea dari Israel mengambil risiko mempertaruhkan nyawanya dengan memberontak terhadap Asyur. Orang-orang Asyur menawan ibu kota Samaria pada tahun 722 SM. dan mengusir ribuan orang Israel ke Mesopotamia dan Media, di mana mereka akhirnya diserap ke dalam populasi tempatan dan kehilangan identiti mereka (lihat Yes. 7: 8 — dalam tempoh 65 tahun, Efraim bukan lagi merupakan satu bangsa) Tuhan telah meramalkan apa yang akan terjadi kepada musuh-musuh Yehuda, tetapi maksud Tuhan sebenar kepada Ahas adalah bahawa hal itu tetap akan terjadi, dan tidak ada keperluan untuk bergantung kepada Asyur.

`Fikirkan, jika anda tinggal di kerajaan utara sementara semua ini sedang terjadi, betapa mudahnya kehilangan iman. Apa yang dapat kita lakukan, sekarang, hari ini, untuk belajar menjaga iman kita agar tetap utuh, sehingga ketika malapetaka esok datang, kita dapat tetap teguh? Lihat 1 Ptr.1: 13–25.`