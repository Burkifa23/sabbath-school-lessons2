---
title:  Penatalayanan di dalam Perjanjian Lama
date:   28/01/2018
---

Perkataan “penatalayan” itu sendiri diterjemah hanya beberapa kali di dalam Perjanjian Lama.  Dalam kebanyakan kes, ia datang dari ungkapan berkaitan dengan seseorang yang menjadi “kepala rumah” (Kej. 43:19; 44:1,4; 1Raj. 16:9).    Penatalayan mempunyai tanggungjawab untuk mengatur urusan-urusan di rumah dan harta milik tuannya, melakukan apa sahaja yang diminta untuk mereka lakukan.  Definisi seorang penatalayan di dalam Perjanjian Lama hanya boleh ditemui dengan mengenalpasti perwatakan-perwatakan seorang pengurus itu.  Pengurus tidak boleh dipisahkan dari tugas mengurus, kerana ia menunjukkan identitinya.

Beberapa perwatakan seorang penatalayan itu diperjelaskan di dalam Perjanjian Lama.  Pertama, jawatan seorang penatalayan merupakan satu daripada tanggungjawab-tanggungjawab yang besar (Kej. 39:4).  Penatalayan dipilih kerana kebolehan-kebolehan mereka, dan mereka menerima kehormatan dan kepercayaan dari pemilik mereka untuk menyiapkan pekerjaan mereka.  Kedua, penatalayan tahu bahawa apa yang diamanahkan kepada mereka itu adalah kepunyaan pemilik-pemilik mereka (Kej. 24:34-38).  Inilah berbezaan besar di antara seorang penatalayan dengan seorang pemilik.  Penatalayan faham dengan kedudukan mereka.  Ketiga, apabila penatalayan-penatalayan menggunakan apa yang telah diamanahkan kepada mereka untuk kepentingan sendiri, hubungan kepercayaan di antara mereka dan pemilik itu akan putus, dan penatalayan itu akan diberhentikan (Kej. 3:23, Hos. 6:7).

`Baca Yesaya 22:14–18. Semasa pemerintahan Raja Hezekiah, Sebna telah dilantik sebagai pengurus, dan dalam masa yang sama sebagai bendahari, kedua-duanya merupakan jawatan penting dari segi kekuasaan.  Apakah yang berlaku kepadanya akibat dari penyalahgunaan pangkat yang diberikan kepadanya?`

“Seorang penatalayan mengidentifikasikan dirinya dengan tuannya.  Dia menerima tanggungjawab-tanggungjawab sebagai seorang penatalayan, dan mesti bertindak mengikut arahan tuannya, melakukannya sepertimana yang dilakukan oleh tuannya sebelum ini.  Kedudukan sebagai penatalayan adalah mulia kerana tuannya mempercayai dia.  Jika dengan menurut kebijaksanaannya dia bertindak mementingkan diri dan menjadikan keuntungan-keuntungan yang didapati dari meniagakan barangan tuannya untuk kepentingan diri sendiri, dia telah menyelewengkan kepercayaan yang diletakkan padanya”—Ellen G. White, Testimonies for the Church, vol. 9, ms. 246.

`Bagaimanakah  kita boleh belajar lebih baik tentang konsep penting bahawa kita sesungguhnya adalah penatalayan kepada apa yang kita miliki dalam hidup ini?   Bagaimanakah seharusnya kesedaran tentang hal ini memberi kesan kepada semua yang kita lakukan?`