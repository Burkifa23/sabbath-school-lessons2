---
title:  'Tabiat:  Menantikan Kedatangan Yesus Kembali'
date:   19/03/2018
---

`Baca Lukas 12: 35-48. Apakah yang perumpamaan ini ajarkan kepada kita tentang bagaimana kita berkaitan dengan kedatangan Yesus yang kedua? Mengapa mesti semua yang kita lakukan selalu dalam konteks realiti Kedatangan Kedua?`

Penatalayanan seharusnya menjadi suatu amalan kebiasaan dalam hal kedatangan Yesus kembali.  Sikap penatalayan yang tidak setia tetapi bertindak seperti orang-orang yang setia akhirnya akan diketahui melalui tindakan-tindakan mereka; kerana penatalayan setia yang benar menjalankan tanggungjawab-tanggungjawab mereka dengan waspada dan tetap bekerja seolah-olah tuan itu selalu hadir. Mereka hidup untuk masa depan dan bekerja dengan setia setiap hari. “Karena kewargaraan kita ada di dalam sorga, dan dari situ juga kita menantikan Tuhan Yesus Kristus sebagai Juruselamat” (Flp. 3:20).

Abraham mencari kota yang kekal (Ibr 11:10), dan Paulus menanti-nantikan kedatangan Kristus kembali (Ibr 10:25). Mereka adalah pemikir ke hadapan, menduga, merancang, dan bersedia dengan segera untuk bertemu dengan Yesus. Kita juga harus membangun tabiat seperti ini yang melihat jauh ke hadapan dengan pandangan yang tetap kepada klimaks Injil (Titus 2:13). Daripada hanya melihat secara imbas nubuatan itu sekali-sekala, kita perlu terus-menerus mencari, memerhati, dan melakukan, sentiasa sedar tentang keabadian yang menanti kita apabila Kristus kembali. Pada masa yang sama, kita mesti mengelakkan spekulasi yang liar dan mengada-ngada tentang peristiwa akhir zaman. Janji Kedatangan Kedua memberi panduan dalam kehidupan kita, memberikan perspektif yang tepat untuk masa kini, dan membantu kita mengingati apa yang penting dalam hidup. Tabiat yang mencari-cari kedatangan Yesus kembali memberikan seorang penatalayan suatu ketentuan dan tujuan.

Salib telah membukakan jalan bagi kita untuk satu pertemuan dengan Penebus. Kita mencari penanda-penanda jalan yang dinyatakan di dalam Kitab Suci yang menghalakan kita kepada kedatangan Kristus dalam kemuliaan Bapa dan malaikat-malaikat (Markus 8:38). "Sebab kami tidak memperhatikan yang kelihatan, melainkan yang tak kelihatan, karena yang kelihatan adalah sementara, sedangkan yang tak kelihatan adalah kekal” (2 Kor 4:18).

Ya, kematian, dan realiti kematian yang senantiasa hadir, seharusnya selalu membantu kita menyedari betapa terhad dan bersifat sementara waktu kita di sini. Tetapi, janji Kedatangan Kedua juga menunjukkan kepada kita bahawa kematian itu sendiri adalah sementara dan seketika sahaja. Oleh itu, tidak hairanlah bahawa kita harus hidup berdasarkan janji kedatangan Kristus kembali, janji yang sepatutnya memberi kesan kepada bagaimana setiap penatalayan Kristian itu hidup. Marilah kita sekarang ini sentiasa jadikan amalan untuk hidup dalam pengharapan kedatangan Kristus kembali.  Nama Kristian itu sendiri cukup untuk mendedahkan realiti harapan itu.