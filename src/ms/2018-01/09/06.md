---
title:  Pengalaman Memberi
date:   01/03/2018
---

Jika Kristus telah datang untuk menunjukkan kepada kita sifat Tuhan, satu perkara yang harus jelas sekarang: Tuhan mengasihi kita, dan Dia hanya mahu yang terbaik untuk kita. Dia meminta kita untuk melakukan hanya apa yang akan membawa kebaikan kepada kita sendiri, tidak pernah untuk merugikan kita. Ini termasuklah, juga, panggilanNya untuk kita supaya kita bermurah hati dan menjadi pemberi-pemberi yang ceria oleh kerana apa yang telah diberikan kepada kita.  Persembahan secara sukarela dan bermurah hati yang kita berikan merupakan kebaikan kepada kita sendiri, si pemberi, sama seperti kepada mereka yang menerimanya.  Hanya mereka yang memberi dengan cara ini boleh tahu dengan sendirinya betapa lebih banyak berkat mereka dapati apabila memberi daripada apabila menerima.

`Baca 2 Korintus 9: 6, 7. Bagaimanakah teks ini dapat merumuskan apa itu memberi sebenarnya?`

Memberi persembahan dengan bermurah hati boleh dan harus menjadi perbuatan rohani yang sangat peribadi. Ini adalah pekerjaan iman, ungkapan rasa berterima kasih di atas apa yang telah diberikan kepada kita di dalam Kristus.

Seperti mana-mana perbuatan iman lainnya, perbuatan memberi hanya akan meningkatkan iman, kerana "iman tanpa perbuatan adalah mati" (Yakobus 2:20) dan tidak ada cara yang lebih baik untuk meningkatkan keimanan selain daripada mempraktikkan iman kita, yang bermaksud melakukan hal-hal yang tumbuh dari iman kita, yang muncul daripadanya.  Sementara kita memberi, dengan cuma-cuma dan penuh kemurahan, kita dalam cara kita sendiri mencerminkan sifat Kristus. Kita belajar lebih banyak tentang bagaimana Tuhan itu dengan merasakan Dia dalam tindakan-tindakan kita sendiri. Oleh itu, memberi dengan cara ini akan membina kepercayaan di dalam Tuhan dan kesempatan untuk “merasa dan melihat bahawa Tuhan itu baik; berbahagialah orang yang percaya kepadaNya!” (Mzm. 34:8).

“Ia akan dilihat bahawa kemuliaan yang bersinar di wajah Yesus adalah kemuliaan kasih pengorbanan diri. Dalam cahaya dari Kalvari  akan dilihat bahawa hukum kasih tidak mementing diri adalah hukum kehidupan untuk bumi dan syurga; bahawa kasih yang 'tidak mencari diri sendiri' mempunyai sumbernya dari hati Tuhan; dan di dalam Dia yang lemah lembut dan hina ditunjukkan watakNya yang diam di dalam cahaya yang tidak tidak dapat didekati oleh manusia.” -- Ellen G. White, The Desire of Ages, ms. 20.

`Dalam cara apa anda telah mengalami realiti bagaimana iman bertumbuh melalui pemberian secara cuma-cuma dan penuh kemurahan dari apa yang telah diberikan kepada anda?`