---
title:  Persembahan Terbaik Kita
date:   27/02/2018
---

`Baca Lukas 7:37-47.  Apakah yang cerita ini ajarkan kepada kita tentang motivasi yang wajar untuk persembahan kepada Tuhan?`

Maria memasuki bilik dan melihat Yesus berbaring di atas meja. Dia memecahkan buli-buli batu pualam berisi minyak wangi yang mahal itu dan mencurahkannya kepada-Nya. Sesetengah berfikir perbuatannya itu tidak wajar, memandangkan cara kehidupannya yang bergelumang dengan dosa.

Namun, Maria telah dibebaskan dari dirasuk setan (Lukas 8: 2). Kemudian, setelah menyaksikan kebangkitan Lazarus, dia dipenuhi dengan rasa bersyukur.  Minyak wangi itu adalah harta paling berharga dimilikinya, dan itulah cara dia menunjukkan rasa bersyukurnya kepada Yesus.

Cerita ini menyingkap apa sepatutnya motivasi kita dalam memberikan persembahan kita: rasa bersyukur. Lagipun, apakah ada lagi respon lain yang kita harus ada terhadap hadiah kasih karunia Tuhan yang tidak ternilai ini? Kemurahan hatiNya juga mendorong kita untuk memberi, dan apabila ditambah dengan rasa terima kasih kita, kedua-duanya membentuk ramuan persembahan yang amat bermakna, termasuk masa kita, bakat, harta, dan tubuh kita.

`Baca Keluaran 34:26, Imamat 22: 19-24, dan Bilangan 18:29. Walaupun konteksnya berbeza sama sekali dari pelajaran hari ini, prinsip apa yang boleh kita ambil dari ayat-ayat ini berkaitan dengan persembahan kita?`

Persembahan terbaik kita mungkin kelihatan tidak seberapa di mata kita, tetapi ia amat berharga di mata Tuhan. Memberikan Tuhan yang terbaik menunjukkan bahawa kita meletakkan Dia yang pertama dalam hidup kita. Kita tidak memberikan persembahan untuk mendapatkan balasan baik; sebaliknya, kita memberi atas rasa bersyukur untuk apa yang diberikan kepada kita dalam Yesus Kristus.