---
title:  Komen Guru
date:  23/02/2018
---

**Ayat Utama**: 1 Korintus 9:13,14

**Pelajar Akan**

- **Mengetahui**:  Mengetahui bahawa pengembalian persepuluhan bukan hanya membuka pintu gudang, tetapi mengagih-agihkan isi gudang itu kepada dunia melalui penyebaran misiNya.
- **Merasakan**:  Merasakan pertanggungjawaban untuk terlibat dalam pengembalian persepuluhan sebagai cara untuk menyebarkan Injil.
- **Melakukan**:  Gunakan pengaruh dan usaha seseorang untuk menggalakkan orang lain mengembalikan persepuluhan.

**Garis Panduan Pelajaran**

1. Mengetahui:  Misi Tuhan Disokong oleh Umat Tuhan
	+ Apakah tujuan atau penggunaan utama persepuluhan itu?
	+ Bagaimanakah berkat-berkat Tuhan diagih-agihkan?
	+ Apakah hubungkait di antara persepuluhan dan keselamatan oleh iman?

2. Merasakan:  Menemukan Tanggunjawab untuk Melabur Dengan Tuhan
	+ Apakah bezanya merasakan tanggungjawab kepada persepuluhan (dengan maksud mengembangkan pekerjaan Tuhan) dan pendekatan kepada persepuluhan yang bersesuaian dengan hukum [Farisi?]
	+ Bagaimanakah umat-umat percaya boleh memupuk gerak hati mereka untuk bermurah hati agar ia dapat melindungi diri mereka daripada sikap mementingkan diri?

3. Melakukan:  Mengarahkan Berkat-berkat Tuhan kepadaPekerjaan Tuhan.
	+ Bagaimanakah umat-umat percaya menggalakkan umat-umat percaya yang lain untuk mengembalikan persepuluhan tanpa menyinggung perasaan mereka?
	+ Bagaimana mengongsikan hasil dari aktiviti penginjilan dapat menggalakkan mereka yang tidak memberikan persepuluhan itu mengembalikan persepuluhan mereka?
	+ Bagaimanakah kesetiaan menerima panggilan Tuhan meningkatkan iman kita?

**Kesimpulan**:  Memahami impak pengembalian persepuluhan yang telah memperkuatkan azam kita untuk menjadi pelayan yang setia terhadap sumber-sumber yang telah diletakkan oleh Tuhan di bawah kawalan kita.

#### Langkah 1 – Mendorong

Ayat tumpuan: 1 Korintus 9:13,14

**Konsep utama untuk pertumbuhan rohani**:  Menyokong misi Tuhan membawa berkat rahmat peribadi, rohani dan temporal kepada pengerjaNya.  Begitu juga sebaliknya, Tuhan memberi berkat kepada mereka yang mendapat manfaat dari misi itu.

**Hanya untuk Para Guru**: Dalam buku Education, penulis Ellen G. White melukis gambar kata perkongsian yang indah.  Dengan menggunakan ilustrasi-ilustrasi dari fenomena laluan air, dia membuat dua poin yang berkaitan dengan pelajaran kita: (1) apabila aliran-aliran kecil bergabung dan membentuk saluran air yang lebih besar dalam perjalanan ke laut, air ini memberkati tempat-tempat yang dilaluinya dengan segala jenis dedaun dan kehijauan tumbuh-tumbuhan; dan (2) sementara lautan-lautan, sungai-sungai, dan takungan-takungan air besar mendapat perhatian yang lebih banyak, mereka tidak wujud tanpa aliran-aliran kecil dan anak-anak sungai yang membekalkan air kepada lautan, sungai, dan takungan air yang besar ini.

Bagaimanakah analogi ini berkaitan dengan persepuluhan? Ke mana sahaja persepuluhan itu digunakan untuk melanjutkan misi Tuhan, pasti ada pertumbuhan dan keindahan. Pertumbuhan tidak sama di mana-mana. Perumpamaan Kristus tentang tanah mengajarkan kepada kita bahawa tapak di mana benih ditanam juga memberi kesan kepada hasilnya. Kadang-kadang pertumbuhannya lambat dan pada masa lain cepat, bergantung kepada banyak faktor. Walau bagaimanapun, tanpa ada lembapan disediakan, pertumbuhan tidak akan berlaku.  Ada sebahagian yang menuntut untuk menahan persepuluhan kerana mereka tidak puas dengan hasil-hasilnya; tetapi adakah alasan ini wajar?

Poin analogi kedua memberikan ilustrasi yang indah tentang kebaikan-kebaikan bekerjasama. Sama seperti aliran-aliran air dan anak-anak sungai bergabung untuk membekalkan sungai-sungai dan lautan-lautan, penyatuan usaha-usaha yang berpusat pada Tuhan kita, walaupun kecil, akan menghasilkan kemajuan-kemajuan kerajaan yang besar.


**Pembuka Perbincangan**:  Jemput satu atau dua ahli kelas untuk mengongsikan cerita “pembangun iman” kontemporari berkenaan orang-orang yang berfikir bahawa mereka tidak mampu untuk mengembalikan persepuluhan yang tulus tetapi, dalam iman, memberi persepuluhan dan diberi ganjaran kerana kesetiaan Tuhan.

#### Langkah 2 – Mengkaji

**Hanya Untuk Guru**:  Kumpulkan beberapa gulungan benang yang berwarna-warni, jika boleh, dan letakkannya di suatu tempat di mana kelas dapat melihatnya. Regangkan seurat benang dengan kedua-dua tangan anda dan cabar ahli kelas untuk memutuskannya dengan pukulan “karate”. Ia seharusnya dapat diputuskan dengan mudah.  Tambah seurat benang lagi dan cuba putuskannya.  Kemudian lepaskan dan cuba putuskan tiga urat lagi dengan pukulan “karate” dan seterusnya pada setiap tambahan benang, sehingga gabungan beberapa urat benang itu menjadi banyak dan pastinya sukar untuk diputuskan. Kemudian, tanyakan, “Adakah tambahan urat benang yang terakhir itu lebih kuat daripada yang lain?” (Jawaban: Tidak) “Apakah sebabnya gabungan benang-benang itu tidak putus?” (Jawaban: Gabungan urat-urat benang tersebut membentuk seutas tali yang kuat.)

Apa yang analogi ini ingin sampaikan kepada orang-orang yang ingin menggunakan “persepuluhan” mereka untuk tujuan selain dari untuk gereja, iaitu untuk projek-projek peribadi tetapi bermanfaat? Apakah faedah yang diperolehi apabila setiap orang yang beriman menggabungkan usaha mereka untuk membuat pintalan tali yang kuat iaitu gudang perbendaharaan? (Jika benang tidak dapat disediakan, bantu kelas anda untuk membayangkan secara visual pengajaran yang sepatutnya dipelajari melalui aktiviti ini dengan menerangkannya menggunakan kata-kata anda sendiri. Kemudian bincangkan jawapan kepada soalan-soalan tersebut.)

**Ulasan Alkitab**

**I. Perintah Kristus** (Imbas semula 1Korintus 9:13, 14; Markus 16:15; Matius 28:19, 20; 2 Korintus 11:7-10; 1 Timotius 5:17, 18; dan Maleakhi 3:10 bersama dengan kelas.)

Paulus mengatakan bahawa Kristus telah “menetapkan bahawa mereka yang memberitakan Injil, harus hidup dari pemberitaan Injil itu” (1 Kor 9:14, penekanan diberikan). “Ditetapkan” mungkin lebih baik dipahami dalam ertikata “dilantik”.  Kata Yunani diatassō diterjemahkan dengan berbagai-bagai istilah sebagai “ditahbiskan,” “diperintahkan,” “diarah” dan “dilantik.”  “Dilantik” membawa ertikata pilihan.  Pengaturan untuk menyokong orang-orang yang memberitakan Injil telah ditahbiskan secara Ilahi.  Sesiapa yang mencadangkan alternatif lain pasti dibebani dengan usaha mencari ayat –ayat penyokong yang berlainan, kerana pengaturan ini sudah jelas mendapat kebenaran, sokongan dan perintah Kristus.

Apabila mengutarakan prinsip yang serupa kepada Timotius (1 Tim 5:17, 18), Paulus mengutip dari kedua-dua buku perjanjian (Ulangan 25: 4 dan Matius 10:10, juga Lukas 10: 7), dengan kutipan kedua berasal dari Kristus sendiri. Persepuluhan bukan sekadar mekanisme manusia untuk menyokong pelayanan injil, tetapi sistem Ilahi yang ditetapkan Kristus untuk pertumbuhan kerajaanNya.

**Perhatikan Hal Ini**:  Bagaimana memahami “penetapan Ilahi” dengan betul menjaga kita dari godaan untuk memilih secara peribadi bagaimana menggunakan persepuluhan itu?

**II. Berkat-Berkat Sejati** (Imbas semula Maleakhi 3:8-12; 1 Petrus 3:8, 9; Lukas 6:38; Kisah Para Rasul 20:35; dan Yeremiah 17:7bersama dengan kelas.)

Jika orang-orang Kristian setia menunjukkan kesediaan mereka untuk menyokong pertumbuhan kerajaan dalam cara yang ditetapkan Kristus, bayangkan keajaiban-keajaiban yang dapat diturunkan! Bolehkah umat-umat percaya menegaskan dengan sejujurnya bahawa mereka bersedia untuk menerima berkat surgawi yang berlimpah?

Tuhan mengagihkan berkatNya kepada keluarga kita secara temporal dan rohaniah. Walau bagaimanapun, Tuhan merancang agar orang yang beriman harus menjadi saluran berkat bukan sebagai takungan air yang tidak mengalir. Buku Education, yang telah disebutkan sebelumnya, betul-betul menggambarkan prinsip ini.  Alur air membekalkan air kepada anak-anak sungai, anak-anak sungai membekalkan kepada sungai, sungai-sungai membekalkan kepada lautan, dan untuk memperluaskannya lagi, laut membekalkan kepada lautan luas, lautan luas membekalkan kepada awan, awan-awan menghasilkan hujan, hujan membekalkan kepada alur-alur air.  Setiap yang Tuhan cipta menyumbangkan sesuatu yang lain dan menerima manfaat-manfaat dari yang lain.

Umat-umat yang beriman diciptakan untuk memberi.  Perbuatan memberi mewujudkan ruang kosong untuk diisikan dengan bekalan dari Ilahi.  Manusia, yang begitu asyik dengan diri sendiri, tidak menawarkan ruangan yang kosong untuk pengisian bekalan Ilahi ini.  Adakah menjadi suatu kehairanan jika orang yang lebih bergembira adalah orang yang memberi?  Roh Tuhan berjanji untuk mengisi kekosongan rohani dan temporal ini.   Kita mesti mempercayai janjiNya dan menunggu pengisianNya.

**Perhatikan Ini**: Apa yang berlaku kepada proses yang ditetapkan Kristus apabila umat-umat percaya cuba untuk mengumpulkan berkat-berkat Ilahi?

#### Langkah 3 – Menerapkan

**Hanya Untuk Guru**:  Tuhan memiliki semuanya.  Jadi mengapa Tuhan mahukan wang kita? Pertanyaan yang salah.

Keutamaan pengembalian persepuluhan bukan soal memasukkan wang ke dalam poket Ilahi.  Tujuan utama persepuluhan juga bukan untuk menyara gaji para pegawai. Guru-guru Alkitab, para pendeta, dan penginjil-penginjil disokong melalui persepuluhan, tetapi pengajaran dan faedah yang sebenarnya adalah untuk dipelajari oleh mereka yang memberi persepuluhan itu sendiri.

Kebijaksanaan Ilahi, Kristus Sendiri, yang telah menetapkan persepuluhan tersebut. Wang yang dikumpul akan segera rosak, dan keaadan ini akan lebih merosakkan lagi si pengumpul.  Kerana kasih Tuhan yang tidak ada bandinganya terhadap anak-anakNya, Dia mencabar mereka untuk beriman melalui persepuluhan, kerana tahu bahawa apabila mereka mengambil bahagian dalam pengembalian perpuluhan, kemampuan mereka untuk bertumbuh secara rohaniah hampir tidak terbatas.

**Soalan-soalan Aplikasi**

- Kita percaya bahawa betapa besar pun usaha manusia tidak akan memberi kesan kepada keselamatan dan bahawa kita bergantung sepenuhnya kepada Tuhan untuk penebusan.  Oleh itu, mengapa kita tergoda untuk befikir bahawa kepuasan keperluan fizikal bergantung kepada usaha-usaha manusia, bukan kepada pemberian Tuhan? 
- Buku Roma memberi amaran terhadap buah-buah fikiran yang salah iaitu kepercayaan bahawa perbuatan baik kita mewajibkan Tuhan menyelamatkan kita.  Mengapa kita, pada masa-masa tertentu, cenderung berfikir sehaluan dengan para pendakwah Injil kemakmuran, bahawa pengembalian persepuluhan mewajibkan Tuhan untuk menghujani kita dengan kemakmuran materi?  Mengapakah pemikiran semacam ini begitu menyimpang, dan mengapa ia berasal dari salah faham tentang injil?
- Selain dari mengembalikan persepuluhan yang tulus, bagaimana umat-umat beriman boleh menyokong para pendeta, guru-guru, penginjil-penginjil, dan barisan depan pengerja-pengerja Misi Tuhan yang lain?
- Bagaimana anda menggalakkan seseorang untuk mengembalikan persepuluhan dengan setia jika dia pernah disakiti oleh pendeta atau guru yang tidak bermoral yang terlibat dalam perlakuan-perlakuan dosa yang keji?
- Supaya kita tidak lupa berkat-berkat Tuhan kepada kita dari waktu-waktu sebelumnya, apakah beberapa perkara praktikal yang dapat kita lakukan untuk memastikan ingatan kita tentang kesetiaan Tuhan terus hidup pada hari ini?


#### Langkah 4 – Mewujudkan

**Hanya Untuk Guru**: Pemberi-pemberi persepuluhan yang setia telah memberikan berkat-berkat yang tak terkira banyaknya kepada dunia dengan secara tidak langsung membebaskan mereka yang telah dipanggil oleh Tuhan untuk melaburkan tenaga yang tidak berbelah bahagi dalam pekerjaan menjadikan semua bangsa murid Yesus.  Gereja Seventh-day Adventist bertumbuh bermula dari sekumpulan umat percaya yang kecil di Timur Laut Amerika kepada kewujudannya secara global, sejajar dengan panggilan untuk kita yang dinyatakan dalam perkabaran tiga malaikat di Wahyu 14.  Dari sudut pandangan manusiawi, pertumbuhan ini tidak berlaku tanpa kesetiaan dan pemberian pengorbanan.

**Aktiviti**

- Baca buku tentang sejarah gereja Adventist yang merekodkan pertumbuhan gereja, memberi perhatian khusus kepada waktu-waktu mengalami krisis kewangan dan pimpinan Tuhan ketika melepasi krisis tersebut.
- Baca riwayat hidup tentang seseorang yang terkenal dengan iman dan kesetiaannya dalam mengembalikan persepuluhan.
- Gubah sebuah lagu mengenai iman, kesetiaan dan persepuluhan.  Kongsikan bersama dengan kelas. 