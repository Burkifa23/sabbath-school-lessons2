---
title:  Komen Guru
date:   05/01/2018
---

**Ayat Utama**: Roma 12:1, 2

**Pelajar Akan:**

- **Mengetahui**:  Melihat perbezaan antara penghargaan yang sesuai terhadap harta duniawi dan harta milik pada satu sisi, dan bahaya-bahaya materialisma pada sisi yang lain.
- **Merasakan**:  Mengalami pembaharuan kerohanian yang memberikan inspirasi kepadanya untuk menyembah Tuhan Pemberi karunia-karunia yang baik dan bukan pemberian-pemberianNya.
- **Melakukan**:  Berazam melakukan segala yang mungkin untuk memastikan harta miliknya digunakan untuk memuliakan Tuhan daripada untuk diri sendiri.

**Garis Panduan Pelajaran:**

1. Mengetahui: Memahami Tujuan Harta Benda
	+ Apayang boleh kita lakukan untuk berjaga-jaga terhadap godaan untuk mencintai harta benda kita lebih daripada mencintai Dia yang memberikan berkat materi kepada kita?
	+ Apa yang dinyatakan dalam perumpamaan tentang gandum dan lalang (Mat. 13:24-30) kepada dunia yang penuh dengan fahaman kepenggunaan dan komersial?
	+ Bagaimana sikap kita terhadap harta benda mempengaruhi identiti diri kita?

2. Merasakan:  Mengalami Pembebasan Dari Materialisma
	+ Bagaimanakah penaklukani cinta diri itu melahirkan kemenangan ke atas cinta materialistik?
	+ Bagaimanakah pembebasan dari materialisma memupuk pertumbuhan kerohanian kita?

3. Melakukan:  Menggunakan Harta Benda Untuk Kemuliaan Tuhan
	+ Bagaimana harta benda kita boleh digunakan untuk memuliakan Tuhan dan menambah baik dunia kita?
	+ Apakah pilihan-pilihan praktikal kita boleh buat untuk melindungi diri kita terhadap godaan mengumpulkan harta untuk diri sendiri gantinya membiarkan Tuhan menggunakan kita sebagai saluran untuk membahagikannya?

**Kesimpulan**:  Tuhan memberikan kita berkat harta benda untuk keseronokan dan pembentukan sifat kita.  Apabila kita menggunakannya untuk menghormati Tuhan dan menolong mereka yang diciptaNya, kita diberkati.  Apabila kita menjadi materialistik, kita kehilangan berkat tersebut.

### Cara Pembelajaran

#### Langkah 1 – Mendorong

**Kunci Utama Alkitab**:  Roma 12:1, 2

**Konsep utama pertumbuhan rohani**:  Menjadi serupa dengan dunia melalui cinta diri dan materialisma mengganggu rencana Tuhan untuk mengubah kita melalui pembaharuan fikiran kita.

**Hanya untuk Guru**:  Pelajaran ini memperkenalkan pelajaran tentang Penatalayanan kepada kita.  Ia menyelidiki batu sandungan utama kepada pelayanan yang setia:  materialisma.  Materialisma, untuk tujuan pembelajaran kita, didefinisikan sebagai kelekaan atau penekanan kepada perkara materialisma, bukan intelek mahupun kerohanian.  Materialisma bukan soal berapa banyak seseorang itu miliki, tetapi bagaimana sikap seseorang itu terhadap apa yang dia miliki.

Ayub seorang yang sangat kaya dengan harta milik yang berkelimpahan.  Namun, dia rela mempersembahkan korban kepada Tuhan, mengongsikan kekayaannya kepada anak-anak yatim, janda-janda, dan orang miskin, dengan itu memuliakan dan memuji Bapa surgawi ke atas pemberian-pemberianNya.  Bandingkan sifatnya dengan satu watak lain di dalam Perjanjian Lama yang bernama Akhan (Yos. 7).  Sikap materialisma Akhan tertumpu kepada pakaian, perak, dan jongkong emas-harta yang tidak begitu penting berbanding dengan harta milik Ayub.  Keinginannya, bagaimanapun, menyebabkan dia kehilangan nyawanya.  Orang miskin dan kaya sama-sama mudah diserang oleh materialisma.  Tekankan kepada pelajar anda bahawa hamba dengan satu talenta dan lima talenta sama-sama dipanggil oleh Tuhan menjadi penatalayan Kristian yang setia.

**Aktiviti Permulaan**:  Minta ahli kelas membayangkan diri mereka sebagai anak yang berumur lima tahun.  Minta mereka menumpukan perhatian mereka kepada satu, atau paling banyak, dua daripada benda atau permainan kegemaran mereka pada umur itu.  Tanyakan jika mereka masih menyimpan benda tersebut.  Kemudian ketahui berapa di antara mereka yang kehilangan masa tidur malam tadi kerana benda-benda itu tidak ada lagi dalam simpanan mereka.  Beritahu mereka untuk berkongsi alasan mengapa benda milik mereka sewaktu kecil itu tidak lagi ada kepentingan kepada mereka.  Adakah kerana fikiran dan kemahuan yang lebih baru telah menggantikan minat mereka terhadap barang-barang berharga sewaktu kecil?  Adakah kerana mereka telah menjadi matang dan dan sekarang menumpukan perhatian mereka kepada perkara-perkara yang lebih penting?  Paulus menulis bahawa pembaharuan keilahian fikiran kita mengatasi keserupaan kepada dunia.  Kematangan kerohanian menjadikan harta benda sesuatu yang bersifat keanak-anakan dan tidak lagi mempunyai kepentingan.

#### Langkah 2 – Mengkaji

**Hanya Untuk Guru**: Penatalayanan dan materialisma bukan hanya merangkumi aspek emosi dan rohani perwatakan seseorang; ia juga merangkumi dimensi mental.  Salomo menyatakan, “Sebab seperti orang yang membuat perhitungan dalam dirinya sendiri demikianlah ia” (Ams. 23:7).  Perubahan kerohanian seperti yang dinyatakan Tuhan bermula dari pemikiran kita, melalui proses berfikir kita.  Pengolahan semula fikiran ini membolehkan kita menumpukan perhatian kita kepada perkara-perkara yang di atas, bukan perkara-perkara di dunia.  Oleh itu, sementara kita menghargai harta benda nyata dunia ini, kita dibebaskan untuk menyembah kerohanian yang nyata – Tuhan yang di Surga – yang menyediakan semuanya.

**Ulasan Alkitab**

**I. Minda Yang Diperbaharui Melindungkan Dari Materialisma** (Imbas kembali Roma 12:1, 2 bersama dengan kelas).

Dalam konteks pelajaran ini, materialisma didefinisikan sebagai menjadi serupa dengan dunia. Adalah wajar diperhatikan bahawa perlindungan terhadap keserupaan dengan dunia diperlihatkan melalui pengorbanan benda yang nyata: tubuh.

Pengorbanan ini diterangkan dalam buku Roma sebagai “persembahan yang diperkenankan” (12:1).  Banyak terjemahan moden menggantikan “persembahan yang diperkenankan” dengan perkataan “ibadah rohani”, pernyataan yang diperakui dengan baik.  Namun demikian, terjemahan King James Version (juga New King James Version dan New English Translation Bible) “persembahan yang diperkenankan” juga disokong dengan baik. Begitu juga, The New English Bible dan The English Bible Revised bercakap mengenai ibadah oleh hati dan fikiran. Terjemahan ini menggunakan kata-kata yang menekankan peranan intelek. “Munasabah” tidak boleh ditafsirkan dalam ertikata “boleh diterima” (contohnya, “Dia menawarkan harga yang berpatutan”), tetapi dalam erti kata “rasional” (misalnya, “Dia melakukannya seperti mana-mana orang yang [berfikiran] munasabah akan lakukan”). Kata Yunani untuk "munasabah" adalah logikēn, dari mana kita memperoleh kata logik dalam Bahasa Inggeris moden. Oleh itu, mengorbankan kebendaan duniawi itu adalah logik, munasabah, untuk tujuan penyembahan oleh fikiran.

Secara praktikal, perlindungan terhadap keserupaan dengan dunia ini berlaku apabila fikiran kita diperbaharui melalui penyerapan hal-hal kerohanian, yang menggantikan fikiran-fikiran keduniawian.  Paulus menasihati umat percaya di Kolose, “Pikirkanlah perkara yang di atas, bukan yang di bumi” (Kol. 3:2).  Kristus memanggil kita mencari KerajaanNya lebih dahulu (lihat Mat. 6:33; lihat juga Mat. 6:19-21), dengan janji bahawa segala keperluan (keperluan asas seperti pakaian dan makanan) akan ditambahkan kemudian.  Percaya kepada Pemberi kepada semua benda yang baik-baik, bukan kepada benda itu sendiri, adalah perlindungan pasti dari kejahatan materialisma.

**Pertimbangkan Hal ini**:  Fikirkan berapa banyak waktu dan tenaga yang kita laburkan dalam memikirkan tentang perkara-perkara duniawi berbanding dengan waktu yang kita gunakan untuk merenungkan hal-hal nyata surgawi.  Bagaimanakah tindakan kita mempersembahkan tubuh kita kepada Tuhan sebagai “persembahan yang diperkenankan” melindungi kita dari menjadi serupa dengan dunia?

**II. Tarikan Oleh Nafsu Manusia** (Imbas kembali 1 Yoh. 2:15-17 bersama kelas anda).

Penulis yang sama yang memberitahukan kita tentang begitu besar kasih Tuhan akan dunia ini sehingga Dia mengorbankan Anak TunggalNya (Yoh 3:16) mengarah kita supaya tidak mencintai dunia.  “Kita mesti berhati-hati untuk memahami apa yang dimaksudkan oleh Yohanes sebagai dunia, iaitu kosmos. Orang Kristian tidak membenci dunia seperti itu. Ia adalah ciptaan Allah…Kosmos mengambil ertikata moral.  Dia maksudkan dunia yang terpisah dari Tuhan. C.H. Dodd mendefinisikan makna kosmos ini: 'Penulis kita [Yohanes] bermaksud masyarakat manusia yang diorganisasikan dengan prinsip-prinsip yang salah, dan dicirikan oleh keinginan asas, nilai-nilai palsu, dan keegoan.’ ” -- William Barclay, The Daily Study Bible: Surat-surat Yohanes dan Yudas (Edinburg: St Andrews Press, 1976), ms. 56.  Jelas sekali, dalam Yohanes 3:16 rasul menggunakan perkataan “dunia” yang bermaksud orang. Tetapi di sini, dalam 1 Yohanes 2: 15-17, dia menggunakan “dunia” untuk merujuk kepadakeduniawian--kebimbangan dan godaan materialistik setiap hari yang melawan kehidupan rohani.

Menurut Yohanes, dunia mempersembahkan tiga tingkat pencobaan.  Yang pertama adalah “keinginan daging” (1Yoh. 2:16).  Malangnya, terjemahan ini menunjukkan nuansa makna yang tidak sama dengan bahasa Yunani asal, yang hanya bermaksud keinginan fizikal yang luar biasa, termasuk nafsu, kerakusan, dan keinginan berdosa yang lain. Iaitu, ia bukan sahaja sesuatu yang berbentuk seksual tetapi lebih luas daripada itu.

 Begitu juga, “keinginan mata” (1 Yoh. 2:16) bukan hanya merujuk kepada perbuatan memerhati seseorang atau sesuatu objek dengan niat memuaskan nafsu seksual tetapi kepada semua keinginan-keinginan yang dilihat oleh mata (keserakahan).  Namun untuk mana-mana kes ini samada pada atau dalam benda yang diinginkan itu sendiri tidak semestinya jahat.  Yohanes cuma bermaksud bahawa mengingini sesuatu dari manusia,  materi dunia melebihi dari hal kerohanian adalah salah, walaupun benda itu sendiri sebenarnya baik.

“Keangkuhan hidup” (1 Yoh. 2:16) atau “keangkuhan atas apa yang dimiliki” melengkapkan tiga tingkat cabaran-cabaran kepada kehidupan kerohanian kita, yang dipersembahkan oleh dunia.  Di sini, Yohanes menggunakan kata Yunani yang jelas, alazoneia.  Kepada pendukung-pendukung moral dahulukala, alazon adalah orang yang meletakkan tuntutan kepada harta benda dan pencapaian yang bukan hak miliknya demi untuk mengangkat dirinya.  Alazon adalah seorang yang bongkak.  C.H. Dodd memanggil alazoneia sebagai kemegahan ego”—Barclay, p. 58.  Ia adalah kebongkakan mengangkat diri dan peragaan kemewahan, ditambah dengan kurang penghargaan terhadap dunia rohani, yang dikecam Yohanes.

**Pertimbangkan Perkara Berikut**:  Bagaimanakah Yohanes mendefinisikan “dunia” dalam 1 Yohanes 2:15-17?  Apakah yang dimaksudkan Yohanes dengan peringatan kepada umat-umat yang percaya untuk membenci dunia?  Terangkan maksud Yohanes dengan keinginan mata, keinginan daging, dan keangkuhan hidup.  Mengapakah kita diperintahkan untuk mengelak diri darinya?

#### Langkah 3 – Menerapkan

**Hanya Untuk Guru**: Agak mudah untuk membicarakan kejahatan materialisma tetapi lebih mencabar untuk meredakan pengaruhnya yang meluas dalam kehidupan kita. Masyarakat yang terlalu dikomersialkan ini mengelilingi kita dengan godaan. Bincangkan cara-cara praktikal bagi orang Kristian untuk tetap berfokus pada syurga sementara menggunakan berkat-berkat materi yang diamanahkan Tuhan kepada mereka.

**Soalan perbincangan:**

1. Apakah perkara-perkara apa yang boleh saya lakukan untuk membangunkan perspektif yang seimbang berkaitan dengan harta benda di sebuah planet yang bertubi-tubi menyerang saya dengan kepenggunaan?
2. Bagaimanakah bekerja dengan orang-orang miskin, baik di dalam atau di luar negara, boleh mengekang kecenderungan manusia terhadap keegoan?
3. Apakah kebaikan-kebaikan penyangkalan diri?
4. Bagaimanakah hidup dalam persekutuan dengan umat-umat percaya lain membantu individu mengembangkan keseimbangan praktikal menggunakan rahmat material tanpa mengalah kepada materialisme?
5. Apakah peranan doa dan pembelajaran Alkitab dalam melindungi orang Kristian daripada anasir-anasir melampau?

**Langkah 4 – Mewujudkan**

**Hanya untuk Guru**: Penggunaan wang kita banyak memperkatakan tentang nilai dan keutamaan sebenar kita. Orang boleh bercakap nilai rohaniah, tetapi jika anda membuka penyata kad kredit mereka, kebenaran nya akan diketahui. Galakkan aktiviti berikut sebagai semakan realiti untuk ahli kelas.

**Aktiviti-aktiviti**:

1. Jejaki perbelanjaan rumah anda selama sebulan. Pada akhir bulan, kategorikan perbelanjaan anda. Berapa banyak yang dibelanjakan dalam dunia materi, termasuk makanan, pakaian, tempat tinggal, dan, mungkin, pengangkutan? Berapa banyak yang dibelanjakan untuk perkara tidak penting, seperti hiburan? Berapa banyak yang dilaburkan dalam melegakan penderitaan manusia? Berapa banyak yang dilaburkan dalam kerajaan Tuhan? Berapa banyak yang dibelanjakan untuk pertumbuhan rohani peribadi (misalnya, bacaan rohani, seperti Alkitab atau bahan bacaan Kristian lain, muzik Kristian, dll)? Adakah rekod jejak anda menunjukkan bahawa anda seorang yang materialistik? Atau Rohani? Atau anda tidak pasti?
2. Bincang dengan rakan-rakan rapat atau ahli-ahli kelas cara-cara di mana anda boleh mengumpul kewangan anda untuk melabur dalam usaha sama kerohanian.  Gabungan ini boleh melakukan aktiviti seperti memberi makan kepada orang yang tidak mempunyai rumah, menjaga orang-orang tua, membantu kanak-kanak yang diabaikan, dan sebagainya. Bincangkan masa dan tempat tertentu di mana anda boleh menjalankan aktiviti anda. Kemudian perhatikan bagaimana aktiviti ini mempengaruhi pandangan anda terhadap harta benda dan bagaimana ia membina hubungan dengan orang yang anda bantu dan dengan rakan-rakan anda.