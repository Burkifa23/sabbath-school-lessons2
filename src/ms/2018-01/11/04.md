---
title:  Hidup Sesuai dengan Penghasilan
date:   13/03/2018
---

“Harta yang indah dan minyak ada di kediaman orang bijak, tetapi orang yang bebal memboroskannya” (Ams.21:20).  Ayat ini membezakan penatalayanan yang cermat dalam pengurusan sumber ekonomi dengan penatalayanan yang bermewah-mewah dan boros dalam pengurusannya. Orang bodoh tidak membuat rancangan untuk hidup mengikut kemampuan mereka. Mereka rakus menghabiskan kekayaan mereka, bahkan meminjam kekayaan, merasa bahawa kebijaksanaan mengurus belanjawan atau hidup dengan hemat adalah suatu kesengsaraan, seperti makanan yang tidak diingini. Namun walaupun kita perlu meminjam wang, seperti untuk rumah, kita mesti melakukannya dengan pertimbangan yang teliti dan kesedaran bahawa kita perlu hidup mengikut penghasilan-penghasilan kita.

Orang kaya boleh hidup mengikut penghasilan dari kekayaan mereka.  Cuma masalah mereka adalah mereka selalu merisaukan tentang kekayaan mereka dan bagaimana untuk menyimpannya.  Apabila manusia mempunyai sangat sedikit dan hidup dari hasil dari bayaran gaji demi gaji, mereka risau tentang kelansungan hidup, bukan kekayaan.  Namun, Alkitab memberikan nasihat supaya kita hidup sesuai dengan penghasilan, tidak kira berapa banyak yang kita ada.  Paulus mencadangkan sesuatu yang mungkin kita anggap terlalu sederhana: “Asal ada makanan dan pakaian, cukuplah” (1Tim. 6:8).  Paulus menganggap harta dunia itu tidaklah begitu penting kerana bagi dia, hidup di dalam Kristus sudah cukup (Flp. 1:21).

`Apakah prinsip yang menjadi keutamaan sebelum yang lain?  Mat. 6:33. Bagaimanakah kita memastikan bahawa kita hidup seperti ini?`

Kita harus berfikir bahawa penghasilan kita bukan sebagai pendapatan tetapi sumber yang harus diurus dengan penuh tanggungjawab. Bajet adalah satu cara yang boleh kita gunakan untuk mencapai tugas ini.  Merancang bajet adalah kemahiran yang dipelajari dan perlu dipelajari dengan teliti. Amalan dan usaha yang penuh disiplin diperlukan untuk berjaya dalam menguruskan pelan kewangan yang seimbang (Ams. 14:15). Jika kita membuat komitmen untuk berjaya dalam rancangan penatalayanan kewangan kita, kita akan dapat mengelak dari kesilapan kewangan yang memalukan.

Jika anda menghadapi masalah dengan pengurusan wang, buatlah bajet.  Ianya tidak perlu rumit. Ia boleh saja semudah seperti menjumlahkan semua perbelanjaan anda selama beberapa bulan dan seterusnya membuat purata perbelanjaan bulanan anda. Kuncinya adalah untuk hidup mengikut kemampuan anda, biar apapun, dan melakukan segala yang mungkin untuk mengelak daripada berhutang.

`Baca Lukas 14: 27-30. Yesus memberi ilustrasi di sini mengenai kos pemuridan dengan memberikan satu contoh tentang seorang pembina yang menganggarkan kos pembinaan sebuah menara dan apa yang berlaku jika dia tidak dapat menyelesaikannya. Apakah pengajaran mengenai penatalayanan yang perlu diambil dari sini?`