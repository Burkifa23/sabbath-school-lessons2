---
title:  Komen Guru
date:   12/01/2018
---

**Ayat Utama**:  Matius 13:22

**Pelajar Akan:**

- **Mengetahui**:  Mengenal penipuan kekayaan dan kepenggunaan, dengan itu membolehkan dia melepaskan diri dari cengkaman setan.
- **Merasa**:  Mengalami pengawalan diri atau, lebih baik, pengawalan Tuhan dalam nafsu, kemahuan dan cita-cita.
- **Melakukan**:  Membuat rancangan untuk mengamalkan gaya hidup yang berpusat pada kepuasan dan rasa syukur di atas pemberian Tuhan yang begitu banyak.
 
**Garis Panduan Pelajaran:**

1. Mengetahui:  Kekayaan Penipu
	+ Mengapa begitu mudah untuk memberi penghakiman kepada harta yang dikumpulkan oleh orang lain, namun menjadi begitu buta apabila melihat kepada keadaan rohani kita sendiri?
	+ Mengapakah Injil kemakmuran oleh banyak penyiar televisyen telah berjaya dalam mengalihkan perhatian gereja dari menghasilkan murid-murid kepada mengumpulkan kekayaan?
	+ Apakah tiga langkah-langkah dalam proses menuju keserakahan?

2. Merasakan:  Mengalami Pengawalan diri
	+ Bagaimanakah kita dapat merasakan kawalan Roh Kudus terhadap kehendak dan keinginan kita apabila ketidakpuasan ada di mana-mana kita berada?
	+ Apakah sikap terhadap kehidupan yang boleh membangunkan roh lemah-lembut dan penurut yang boleh melahirkan kepuasan secara semulajadi?

3. Melakukan:  Merancang Kehidupan yang Berpuas hati
	+ Apakah elemen penting dalam pelan gaya hidup yang akan mengekalkan kehidupan yang berpuas hati?
	+ Bagaimana kita boleh memisahkan keperluan dari kehendak, keperluan dari kesukaan, atau keperluan asas daripada keperluan tambahan?
	+ Apakah beberapa amalan harian asas yang perlu dimasukkan ke dalam gaya hidup seseorang untuk melaksanakan pelan gaya hidup saleh yang berhasil?

**Kesimpulan**:  Untuk menggantikan ketamakan dengan kepuasan, kita mesti membuat pilihan yang membolehkan Tuhan mengawal sepenuhnya kehidupan kita.

### Cara Pembelajaran

#### Langkah 1 – Mendorong

**Ayat Tumpuan**:  Matius 13:22

**Konsep utama untuk pertumbuhan rohani**:  Penipuan oleh kekayaan akan menguasai kita jika kita tidak menyerah setiap hari kepada pengaruh Roh Kudus.

**Hanya untuk Guru**:  Pelajaran minggu ini mengembangkan tema-tema yang diperkenalkan dalam pelajaran yang terdahulu, memberi tumpuan kepada kesan emosi materialisma: rasa tidak puas hati, rasa tidak senang hati, ketamakan, keserakahan, mengangan-angankan (dan mencintai) benda-benda material. Apakah pembelajaran yang lebih sesuai untuk zaman sekarang di mana kita hidup? Mengenai zaman akhir, Yesus memberi amaran: “Jagalah dirimu, supaya hatimu jangan sarat oleh pesta pora dan kemabukan serta kepentingan-kepentingan duniawi” (Lukas 21:34, diberikan penekanan). Walaupun perzinaan dan pembunuhan tidak pernah diterima sebagai sebahagian daripada gaya hidup Kristian, dosa-dosa lain yang merosakkan telah mengambil penyamaran sehingga dianggap boleh diterima, seperti ketamakan dan keserakahan. Hanya pekerjaan Roh Kudus yang mampu menyelamatkan kita dari penipuan diri ini.

**Pembuka Perbincangan**:  Bandingkan dua cerita berikut:  Cerita pertama berkenaan dengan seorang lelaki yang agak sihat.  Dia bersenam secara tetap, menjaga pemakanannya, dan kelihatan lebih muda daripada umurnya sebenar.  Ramai yang melihatnya sebagai seorang model kesihatan.  Dia mungkin perlu tidur lebih banyak, dan agak memanjakan dirinya dengan manis-manisan, tetapi secara menyeluruh, dia dalam keadaan yang baik.  Isterinya mendesaknya supaya mendapatkan pemeriksaan profesional secara tetap, tetapi dia tidak mempunyai masa atau tidak melihat keperluan dan menolak.  Dia tidak menyedari ada sesuatu yang berlaku di dalam tubuhnya yang akhirnya akan membunuhnya. Ketika kansernya dikesan, ia sudah menjadi peringkat 4.  Sudah terlambat untuk menyelamatkannya. 

Seorang lelaki lain, yang kesihatannya tidak begitu baik, memberi perhatian kepada rasa tidak selesa serta kesakitannya, dan meminta nasihat doktor. Ujian mendedahkan pertumbuhan kanser pada peringkat 1. Dengan usaha bersungguh-sungguh, walaupun kadangkala menyakitkan, rawatan telah dilakukan sehingga ia menyelamatkan nyawa lelaki itu. Betapa pentingkah penyakit berdosa materialisma dan keserupaan dengan dunia dikesan lebih awal sebelum mereka menjadi maut?

#### Langkah 2 – Mengkaji

**Hanya untuk Guru**:  Keserakahan dan ketamakan seringkali mengkompromikan kesaksian Kristian dan sumber-sumber yang diselewengkan, yang sepatutnya boleh dilaburkan untuk pekerjaan-pekerjaan Tuhan. Apabila penyakit –penyakit ini dibenarkan berkembang dalam kehidupan umat-umat percaya tanpa disedari, sumber tenaga manusia dan sumber kewangan akan disalahgunakan untuk kepentingan-kepentingan sendiri.  Yang paling menyedihkan ialah dosa-dosa ini tidak dapat dikesan. Pembunuh tahu mereka telah membunuh.  Para penzinah tahu dosa-dosa mereka. Tetapi kerapkali, mereka yang serakah dan tamak hidup dalam “kejahilan yang penuh kebahagiaan" atas keberdosaan mereka. Hanya pemeriksaan yang teliti terhadap motif dan amalan kita, di bawah bimbingan Roh Kudus, yang boleh mendedahkan keadaan sebenar diri kita. Gereja Laodikia menganggap dirinya kaya dan makmur apabila, pada hakikatnya, ia sangat mengasihankan, miskin rohani, dan buta terhadap keadaan sebenarnya.

**Ulasan Alkitab**

**I. Teologi dan Amalan yang Menyimpang**

Yesus memberikan suatu gambaran kehidupan rohani dalam Matius 13: 3-7 yang pada mulanya menjanjikan sesuatu yang luar biasa tetapi kemudiannya berakhir dengan hasil yang mengecewakan. Tiada peluang untuk kumpulan pertama yang disebutkan dalam petikan ini, kerana tidak ada penerimaan rohani (burung-burung memakan benih itu). Kumpulan kedua mempunyai peluang yang lebih baik tetapi berakhir dengan nasib yang sama kerana tidak ada sumber yang mencukupi untuk benih itu tumbuh selain daripada akarnya. Kumpulan ketiga mempunyai penerimaan rohani dan sumber yang diperlukan untuk pertumbuhan; tetapi sebelum ia tumbuh, sumber-sumber itu dialihkan menjadi materialisme, dan perkara-perkara rohani terbantut.

Kebun-kebun yang terbaik adalah kebun di mana tukang kebunnya mengambil masa untuk merumputnya dengan berhati-hati.  Jika tidak, rumput-rumpai akan mencuri nutrien yang diperuntukkan bagi tumbuhan sayur-sayuran tersebut, dan ia menjadi kelaparan atau tercekik. Sayangnya, terdapat teologi popular yang menanamkan sifat mementingkan diri di bawah penyamaran pembangunan iman. Dikenali sebagai teologi kemakmuran, seperti apa-apa pemalsuan lainnya, teologi palsu ini mempunyai beberapa kebenaran yang ditenun bersama penipuan dengan penuh hati-hati.  Tuhan mahu kita menjadi makmur (3 Yohanes 2) dan telah memberikan berkat dalam bentuk materi kepada banyak umat percaya sepanjang sejarah (Abraham, Aybu, Boas untuk menamakan beberapa). Masalahnya ialah teologi ini mengajarkan bahawa tindakan memberi kita sepertinya mewajibkan Tuhan untuk menjadikan kita kaya. Semakin banyak kita berikan, semakin banyak kita akan terima.  Orang yang beriman didorong untuk memberi bukan kerana prinsip rohani tetapi oleh nafsu mementingkan diri yang mahu mendapatkan lebih banyak wang.

Perhatikan Hal ini:  Apakah sifat materialisme yang menjadikannya lebih sukar untuk dikesan daripada dosa-dosa yang lain? Bagaimana teologi kemakmuran berpotensi merosakkan gereja?

**I. Langkah-langkah Keserakahan** (Imbas Kejadian 3:1-6 bersama dengan kelas.)

Pelajaran ini mengenalpasti tiga langkah berbeza setiap orang akan ambil ketika jatuh ke dalam keserakahan.  

Pertama, kita melihat dan menetapkan renungan kita kepada sesuatu objek yang diidamkan, seperti yang digambarkan oleh ayat bacaan di atas.  Sebagai contoh, Setan mengumpan Hawa dengan mempersembahkan buah larangan itu dengan sebegitu rupa sehingga berjaya memikatnya. Sekiranya Hawa telah menutup matanya dan dengan serta-merta berpaling, keseluruhan perjalanan sejarah manusia pasti diubah.  Pertahanan pertama kita adalah menjauhkan diri. Keberahian isteri Potifar kepada Yusuf bermula ketika dia "memandang Yusuf” (Kejadian 39: 7, penekanan diberikan).  Keberahian umat percaya dengan materialisma juga bermula dengan “pandangan mata.”  Yakobus menulis, “Seseorang itu digoda oleh keinginan sendiri, diseret dan dipikat olehnya; kemudiannya, apabila keinginan itu dibuahi, ia melahirkan dosa” (Yakobus 1:14, 15).  Rahsia untuk mengatasi godaan materi adalah mengalihkan pandangan sebelum ia menjadi dosa. Yesus memberikan gambaran grafik untuk menekankan betapa pentingnya “pengawalan mata.”  Dia berkata, “Maka jika matamu yang kanan menyesatkan engkau, cungkillah dan buanglah itu karena lebih baik bagimu jika satu dari anggota tubuhmu binasa, dari pada tubuhmu dengan utuh dicampakkan ke dalam neraka” (Mat 5:29).

Langkah kedua adalah mengkehendaki. Syarikat iklan tidak berpuas hati dengan hanya menunjukkan sesuatu kepada anda. Industri ini membelanjakan berjuta-juta untuk mengkaji bagaimana membuatkan anda menginginkannya.  Apakah memiliki item itu membuat anda berasa lebih dihargai dan dipuja? Adakah ia akan memuaskan keinginan asas untuk makanan, keintiman seksual, atau keselesaan fizikal? Bagaimanakah orang Kristian boleh melawan manipulasi yang dibiayai oleh berjuta-juta, jika tidak berbilion-bilion, dolar itu? Jawapannya terdapat di dalam sebuah buku kecil yang boleh dibeli di banyak kedai jimat dengan harga 50 sen: Alkitab.  Yakobus memberitahu kita untuk “tunduk kepada Tuhan” dan "mendekati Tuhan" (Yakobus 4: 7, 8). Dasar ini membolehkan tindakan-tindakan yang dicadangkannya kemudian: (1) menentang setan, (2) mentahirkan tangan anda, dan (3) menyucikan hati anda (Yakobus 4: 7, 8).

Walau bagaimanapun, melindungi perimeter jiwa sahaja tidak mencukupi. Yesus mencadangkan bahawa bahagian dalamnya mesti diisi (Matius 12: 43-45). Kekosongan yang sering dipenuhi materialisme mesti diduduki oleh realiti rohani. “Pikirkanlah perkara yang di atas, bukan yang di bumi” (Kol 3: 2). Keinginan kita untuk realiti syurga menjadi pelindung kita dari obsesi benda-benda materi.

Langkah terakhir untuk jatuh ke dalam keserakahan adalah merupakan satu tindakan, saat untuk pembelian: Saya mengambil. Sekalipun kita telah berkompromi dengan dua yang pertama, masih ada harapan. “Segala perkara dapat kutanggung di dalam Dia yang memberi kekuatan kepadaku” (Filipi 4:13). Daripada mengambil, kita boleh memfokuskan tenaga kita untuk memberi, seperti Kristus telah memberi dan mengikut cara yang Dia perintahkan kepada kita.  (Lihat 1 Yohanes 3:16, 17 dan Matt 25: 31-46.)

**Pertimbangkan Hal ini**:  Mengapakah lebih mudah untuk berundur dari ketamakan pada langkah pertama daripada di langkah ketiga?

#### Langkah 3 – Menerapkan

**Hanya untuk Guru**:  Amalan meditasi, doa, dan pelayanan Kristian membentuk tembok penghalang bagi   sifat semulajadi kita yang cenderung ke arah keserakahan. Melalui pengawalah diri-suatu tindakan yang mudah bagi orang Kristian iaitu dengan hanya menyerahkan diri sepenuhnya kepada kendalian ilahi-fikiran kita, nafsu dan tenaga kita boleh diarahkan untuk menggunakan berkat-berkat materiTuhan bersesuaian dengan kehendak-Nya. Kita harus ingat bahawa benda-benda materi ciptaan Tuhan adalah pelaburan berkat-berkat Tuhan di dalam kita.  Benda materi itu sendri tidak jahat. Apabila kita menyembah ciptaan Tuhan gantinya menyembah Tuhan Sendiri, baharulah akan timbul masalah.

**Soalan Renungan/Aplikasi**:

1. Oleh kerana pengawalan diri itu seharusnya penyerahan kepada pengedalian Ilahi, apakah perkara-perkara praktikal yang pelu dilakukan untuk menghapuskan halangan-halangan kepada Roh Kudus?
2. Bagaimanaka pemupukan karunia rohani yang lain menyumbangkan kepada pembangunan pengawalan diri yang diperlukan untuk mengatasi keserakahan?
3. Apakah beberapa pendekatan yang berguna untuk menerapkan pengawalan diri bagi setiap tiga langkah yang membawa kepada keserakahan?

**Langkah 4 – Mewujudkan**

Hanya untuk Guru:  Satu cara bagi umat-umat percaya “menetapkan fikiran mereka kepada perkara-perkara di atas” untuk mengisi ruang yang ditempati oleh materialisma adalah untuk memberi fokus kepada Yesus. Salah satu cara untuk memokuskan perhatian kepada Yesus ialah mengongsikan berita baik dan menjaga “segala sesuatu yang kamu lakukan” (Mat 25:40), kerana dengan berbuat demikian kita melayani Yesus sendiri.  Rancang aktiviti yang membantu kita memusatkan tumpuan kepada Yesus melalui pelayanan.

**Aktiviti-aktiviti**:

**Pelayanan Gereja**:

1. Minta senarai nama-nama mereka yang tidak dapat hadir ke gereja kerana kekangan fizikal.  Lawati mereka.
2. Tawarkan diri untuk mengatur perjalanan yang menyeronokkan untuk anak-anak muda di gereja.
3. Bantu pemimpin Pathfinder anda membersihkan dan mengemas peralatan mereka.

**Pelayanan Masyarakat**:

1. Menyediakan dan menghidangkan makan di pusat perlindungan orang-orang yang tidak memiliki rumah.
2. Mengadakan aktiviti memungut dana untuk organisasi yang tidak berasaskan keuntungan.
3. Membantu keluarga atau agensi tempatan membaik pulih rumah bagi mereka yang memerlukan.
4. Lawati dan beri dorongan kepada mereka yang berada di penjara tempatan.