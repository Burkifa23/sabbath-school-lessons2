---
title:  Renungan Tambahan
date:   12/01/2018
---

Matlamat terutama manusia adalah mengecapi kebahagiaan dan kepuasan.  Namun, memuaskan diri melalui materialisme tidak membantu dalam mencapai tujuan ini.  Jauh di lubuk hati manusia menyedari kebenaran ini, namun mereka tetap meneruskan dengan obsesi terhadap harta benda:  aku melihat, aku mahu, aku mengambil.  Apakah ada yang lebih mudah dari ini?  Penganut Seventh-day Adventist, sama seperti orang lain, berhadapan dengan godaan untuk menurut nilai-nilai materialisme.  Namun begitu, usaha memperoleh harta benda secara berterusan tidak menghasilkan kebahagiaan, kepuasan, atau kesukaan.  Malahan ia menghasilkan masalah-masalah, seperti yang dilihat ketika penguasa muda yang kaya berpaling dari Yesus dengan perasaan tidak gembira, murung dan sugul kerana dia tidak mendengar atau mendapatkan apa yang dia mahukan.  “Nilai-nilai materialistik dikaitkan dengan kemerosotan kesejahteraan rakyat, dari kepuasan dan kebahagiaan hidup yang rendah, kepada kemurungan dan kerisauan, kepada masalah fizikal seperti sakit kepala, dan gangguan personaliti, narsisisma, dan tingkahlaku anti-sosial.” –Tim Kasser, The High Price of Materialism (Cambridge, Mass.: The MIT Press, 2002), ms. 22.

Umat Kristian yang bersikap materialistik, dalam kata lain, dengan sombong meminum dari sumber perigi kekayaan namun kering secara rohaniah.  Tetapi kita tidak akan pernah haus setelah meminum air yang Kristus berikan (Yoh. 4:14).

**Soalan Perbincangan**:

`1. Fikirkan lebih dalam idea kemakmuran injil.  Apakah ayat-ayat yang mungkin boleh digunakan oleh penganut-penganut yang percaya kepada idea ini untuk mempromosikan kepercayaan ini?  Dalam masa yang sama, apakah contoh ayat-ayat di dalam Alkitab yang anda boleh temukan tentang umat-umat setia dengan kehidupan mereka yang telah membuktikan kesalahan ajaran-ajaran palsu ini?`

`2. Setelah anak pertamanya berumur beberapa tahun, seorang lelaki berkata: “Saya telah mempelajari dua kebenaran penting alkitabiah dari anak ini.  Pertama, kita dilahirkan berdosa.  Kedua, kita dilahirkan tamak.”  Siapakah yang boleh mengaitkan diri dengan cerita tentang bagaimana anak-anak sendiri boleh menunjukkan betapa manusia ini secara semulajadi bersifat tamak?  Apakah yang diberitahukan perkara ini kepada kita tentang perlunya kasih karunia Ilahi?`

`3. “Jika kita mencari punca kepada kesusahan-kesusahan kita,” seseorang menulis, “kita tidak seharusnya membuat ujian ke atas manusia untuk dadah—kita seharusnya menguji mereka untuk kebodohan, kejahilan, ketamakan, dan cinta akan kuasa.”  Ada apa pada ketamakan yang menjadikan ia begitu merosakkan, bukan sahaja orang yang tamak itu sendiri tetapi juga mereka yang ada di sekelilingnya?  Apakah contoh yang anda tahu tentang bagaimana ketamakan itu telah menyebabkan kemusnahan yang teruk kepada semua yang terlibat?`