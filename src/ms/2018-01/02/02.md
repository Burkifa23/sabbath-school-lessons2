---
title:  Injil Kemakmuran
date:   07/01/2018
---

Seorang pengkhotbah televisyen yang terkenal mempunyai mesej yang ringkas: Tuhan ingin memberkati anda, dan bukti berkatNya adalah harta benda berkelimpahan yang anda telah miliki. Dengan kata lain, jika anda setia, Tuhan akan menjadikan anda kaya.

Idea ini, atau kata variasinya, dipanggil injil kemakmuran: Ikutlah Tuhan, dan Dia akan menjadikan anda kaya dengan harta duniawi. Idea ini hanya merupakan pembenaran teologi palsu untuk materialisme semata-mata, kerana apa sebenar yang dikatakannya adalah, Adakah anda mahu menjadi materialistik dan merasa senang dengannya? Nah, kami telah mempunyai "injil" untuk anda.

Namun, menghubungkan Injil dengan jaminan kekayaan adalah pernyataan yang disalahgunakan. Kepercayaan ini menimbulkan pertentangan dengan Kitab Suci dan mencerminkan teologi yang berpusat kepada diri, iaitu ia hanyalah kebenaran yang ditutupi dengan bahasa alkitabiah. Di tengah pembohongan ini adalah isu dari dasar semua dosa, iaitu diri sendiri dan keinginan untuk menyenangkan diri sendiri lebih dari segalanya.

Teologi Injil Kemakmuran mengajarkan bahawa, dengan memberi kepada Tuhan, kita mendapat jaminan kekayaan berbentuk materi. Namun, ini menjadikan Tuhan seperti sebuah mesin layan diri dan mengubah hubungan kita dengan Dia sebagai tidak lebih dari satu urusniaga: Saya melakukan ini dan Engkau berjanji untuk melakukan itu sebagai balasan. Kita memberi, bukan kerana ia adalah perkara yang benar untuk dilakukan, tetapi kerana apa yang kita dapat sebagai balasannya nanti. 	Itulah injil kemakmuran.

`Baca 2 Korintus 8:1–7. Apa yang berlaku di sini? Apakah prinsip-prinsip yang kita lihat di dalam ayat-ayat ini yang bertentangan dengan idea injil kemakmuran?  Apakah yang dimaksudkan oleh Paulus apabila dia berbicara tentang “rahmat memberi” (2 Kor. 8:7)?`

Orang-orang ini, walaupun dalam "kemiskinan yang mendesak" (2 Kor. 8: 2), sangat bermurah hati, memberikan lebih daripada apa yang mereka mampu. Ayat seperti ini, dan banyak lagi, membantu menafikan teologi palsu injil kemakmuran, yang mengajarkan bahawa jika anda hidup benar dengan Tuhan, anda akan mempunyai banyak harta benda untuk menunjukkannya.

`Siapakah contoh orang-orang yang setia kepada Tuhan tetapi tidak kaya dengan harta duniawi, dan orang-orang yang tidak setia kepada Tuhan tetapi kaya dengan harta dunia? Apakah yang cuba diberitahukan ini kepada kita tentang menggunakan kekayaan sebagai petunjuk berkat Tuhan?`