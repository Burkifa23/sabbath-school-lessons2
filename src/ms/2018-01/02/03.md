---
title:  Penglihatan Kerohanian Yang Kabur
date:   08/01/2018
---

Kita tidak memerlukan Alkitab untuk mengajarkan kita suatu kebenaran yang sudah jelas: segala kekuatiran hidup dan kekayaan bersifat sementara waktu.  Tidak ada di sini yang kekal, dan sudah tentu dalam tempoh yang tidak lama juga.  Seperti yang dikatakan oleh Paulus: “Sebab kami tidak memperhatikan yang kelihatan, karena yang kelihatan adalah sementara, sedangkan yang tak kelihatan adalah kekal” (2 Kor. 4:18).  Umat Kristian mempunyai penglihatan yang rabun apabila mereka begitu asyik dengan segala kekuatiran dunia daripada jalan ke sorga.  Ada beberapa hal yang boleh menjadikan mata mereka buta kepada jalan tersebut lebih daripada tipu daya kekayaan.  Helen Keller, seorang yang buta, berkata: “Insan yang paling menyedihkan di dunia ini adalah seseorang yang celik, tetapi tidak mempunyai visi.”  Alkitab dipenuhi dengan contoh-contoh orang yang boleh melihat tetapi sesungguhnya buta secara rohani.

“Ada sebilangan orang yang sangat mengasihi dunia sehingga ia menenggelamkan rasa cinta mereka untuk kebenaran.  Sementara harta-harta mereka di sini bertambah, keinginan mereka untuk harta surgawi berkurang.  Semakin banyak harta dunia ini mereka miliki, semakin erat mereka mendakapnya, kerana takut harta yang mereka damba-dambakan ini diambil daripada mereka.  Semakin banyak mereka miliki, semakin kurang mereka berikan kepada orang lain, kerana semakin banyak yang mereka miliki, semakin miskin mereka rasakan.  Inilah tipu daya kekayaan.  Mereka tidak akan melihat dan merasakan kerinduan untuk melakukan pekerjaan Tuhan.” –Ellen G. White, Spiritual Gifts, vol. 2, ms. 267.

Penglihatan kerohanian yang kabur meletakkan keselamatan kekal dalam keadaan yang kacau-bilau.  Adalah tidak cukup dengan hanya meletakkan Yesus pada pandangan mata; kita mesti mengekalkan Dia dalam fokus kita.

`Baca Matius 13:3–7 & 22. Apakah bahaya yang Yesus peringatkan kita di sini?  Mengapakah perangkap ini menjadi mudah bagi sesiapa sahaja, miskin atau kaya, untuk jatuh?`

Pertama, Yesus memberi amaran kepada kita tentang “kekuatiran dunia ini” (Mat. 13:22).    Yesus tahu bahawa kita semua mempunyai kekuatiran, termasuklah hal-hal kewangan.  Orang miskin bimbang kerana mereka tidak mempunyai cukup, manakala yang kaya merisaukan tentang apa lagi yang mungkin mereka mahukan.  Kita hanya perlu pastikan bahawa kita tidak membiarkan kekuatiran sedemikian “menghimpit firman itu” (Mat. 13:22) di dalam kehidupan kita.

Kedua, Yesus mengingatkan kita tentang “tipu daya kekayaan” (Mat. 13:22).  Walaupun kekayaan itu sendiri tidak jahat, namun kekayaan itu masih mempunyai kuasa untuk menipu kita dengan cara yang boleh membawa kita kepada kemusnahan kekal.

`Dalam cara apakah anda melihat “tipu daya kekayaan” di dalam kehidupan anda sendiri? Apakah pilihan-pilihan praktikal yang anda boleh lakukan untuk melindungi diri anda dari tipu helah ini?`