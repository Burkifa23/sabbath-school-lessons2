---
title:  Tuhan atau mamon?
date:   13/01/2018
---

### Bacaan Untuk Pelajaran Minggu Ini
Mzm. 33:6–9; Mat. 19:16–22; 1Ptr. 1:18; Ibr. 2:14, 15; Kel. 9:14; Mzm. 50:10.

> <p>Ayat Hafalan</p>
> “Itulah sebabnya Tuhan sangat meninggikan Dia dan mengaruniakan kepadaNya nama di atas segala nama, supaya dalam nama Yesus bertekuk lutut segala yang ada di langit dan yang ada di atas bumi dan yang ada di bawah bumi, dan segala lidah mengaku: “Yesus Kristus adalah Tuhan,” bagi kemuliaan Allah, Bapa!” (Filipi 2:9–11).
	
Tuhan tidak membazirkan kata-kata ketika menerangkan pandanganNya tentang obsesi berlebih-lebihan terhadap wang dan kebendaan.  Kata-kata Kristus kepada orang kaya yang tamak, yang walaupun diberkati oleh Tuhan, mengumpul dan terus mengumpulkan apa yang dia ada, seharusnya menyelitkan rasa takut akan Tuhan di dalam diri kita: “Hai engkau orang bodoh, pada malam ini juga jiwamu akan diambil dari padamu, dan apa yang telah kau sediakan, untuk siapakah itu nanti?  Demikianlah jadinya dengan orang yang mengumpulkan harta bagi dirinya sendiri, jikalau ia tidak kaya di hadapan Allah” (Lukas 12:20, 21).

Melayani untuk Tuhan dan melayani untuk wang merupakan tindakan yang saling tidak berkaitan.  Hanya ada satu pilihan, Tuhan atau mamon.  Adalah suatu fantasi jika kita berfikir bahawa kita boleh memilih kedua-duanya kerana apabila kita menjalani dua kehidupan yang berbeza, lambat-laun kita akan kedapatan juga.  Kita mungkin boleh menipu orang lain, mungkin juga diri kita sendiri, tetapi bukan Tuhan, yang suatu hari nanti kita terpaksa berikan penjelasan.

Kita harus membuat pilihan, dan semakin lama kita berlengah-lengah, memberikan alasan-alasan, atau bertangguh-tangguh, semakin kuat genggaman wang dan cinta akan wang ditanam di dalam jiwa kita.  Iman menuntut keputusan.

Apa yang seharusnya membuatkan keputusan kita lebih mudah adalah memusatkan fikiran kita kepada siapakah Tuhan itu, apa yang Dia telah lakukan untuk kita, dan apa kita telah berhutang denganNya.

_*Pelajari Pelajaran Minggu ini sebagai persediaan pada Sabat, 20 Januari._