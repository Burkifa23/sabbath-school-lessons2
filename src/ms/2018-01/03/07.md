---
title:  Renungan Selanjutnya
date:   19/01/2018
---

Penatalayanan, seperti yang kita faham, bermula dengan Tuhan meletakkan Adam dan Hawa di sebuah rumah berupa taman indah yang mereka perlu pelihara dan usahakan (Kejadian 2:15). Di dalam persekitaran yang sempurna ini mereka dipertanggungjawabkan untuk menjadikan tempat itu selesa untuk didiami, satu tugasan yang sepatutnya tidak begitu sukar. Tuhan memberikan peranan baru kepada mereka dan mengajar mereka tentang tanggungjawab mereka. Menjaga Taman Eden akan memberikan makna dan membawa kebahagiaan kepada keluarga baru itu.

Kata kerja Ibrani “berkuasa” (Kej. 1:26, 28) bermaksud “mengendali dan memerintah”.  Ini bermaksud, dalam konteks ayat ini, berkuasa bukan dengan cara yang keras tetapi memerintah ke atas ciptaan Tuhan dengan penuh kebaikan.  Tanggungjawab itu tidak berhenti di situ sahaja.  Di dalam persekitaran tersebut, Adam dan Hawa harus mempelajari bahawa Tuhan adalah Pemilik, dan mereka adalah pengurusNya, atau penatalayanNya.  Dari permulaannya Tuhan sudah merencanakan agar Adam dan Hawa mempunyai kedudukan dengan tanggungjawab dan kepercayaan tetapi bukan sebagai pemilik.  Mereka harus menunjukkan kepada Tuhan bahawa mereka setia kepada tugasan mereka. 

“Adam dan Hawa diberikan Taman Eden untuk dijaga.  Mereka ditugaskan ‘untuk mengindahkannya dan untuk memeliharanya’.  Mereka bergembira dalam pekerjaan mereka.  Fikiran, hati dan hasrat mereka bertindak dalam suasana harmoni yang sempurna. Dalam bekerja mereka tidak merasakan kerisauan, maupun penat.  Masa mereka dipenuhi dengan pekerjaan yang bermanfaat dan hubungan erat satu dengan yang lain.  Pekerjaan mereka menyenangkan sekali.  Tuhan dan Kristus melawat mereka dan berbicara dengan mereka. Mereka diberikan kebebasan yang sempurna…Tuhan adalah pemilik rumah Eden mereka.  Mereka memegangnya di bawah penguasaanNya.”—Ellen G. White, Manuscript Releases, vol. 10, ms. 327.

**Soalan Perbincangan**

`1.  Apakah yang cuba diajarkan oleh hakikat bahawa Tuhan memiliki dunia ini kepada kita tentang tanggungjawab asas kita terhadap alam sekitar?  Walaupun kita terpaksa menghindari politik fanatik beberapa ahli alam sekitar yang menyembah penciptaan itu sendiri, apakah sikap kita, sebagai orang Kristian, terhadap penjagaan alam sekitar?`

`2.  Fikir dengan lebih teliti tentang idea Tuhan sebagai Tuhan yang “cemburu”.  Ia bukanlah konsep yang mudah untuk dimengerti, terutamanya kerana dalam istilah manusia kita memahami kecemburuan itu sesuatu yang tidak baik, sesuatu yang perlu dielakkan.  Bagaimana, walaupun begitu, boleh kita memahami idea ini bila kita aplikasikan kepada Tuhan tanpa sebarang tanggapan negatif seperti yang biasanya dibawakan oleh perkataan ini?`

`3.  Bagaimanakah kita boleh belajar membezakan penggunaan yang betul dan cara menikmati benda-benda fizikal yang Tuhan telah ciptakan dan penyalahgunaan benda-benda tersebut?  Mengapakah membuat perbezaan itu sangat penting?`