---
title:  Komen Guru
date:   09/02/2018
---

**Ayat Utama**: 1 Korintus 4:1,2

**Pelajar Akan**

- **Mengetahui**:  Mengenalpasti ciri-ciri penatalayan Kristian
- **Merasakan**:  Menghargai kepentingan menerapkan ciri-ciri itu ke dalam kehidupan peribadinya.
- **Melakukan**:  Mengambil langkah-langkah yang nyata untuk mengintegrasikan tanda-tanda ini ke dalam kehidupan penatalayan sehari-hari.

**Garis Panduan Pelajaran**

1. Mengetahui:  Mengenali Tanda-tanda Penatalayan
	+ Apakah inti pati kesetiaan dan ketaatan?
	+ Apakah prinsip dasar integriti?
	+ Apakah kepentingan penurutan dan sikap amanah?

2. Merasakan:  Mengalami Hidup Seorang Penatalayan Sejati
	+ Bagaimanakah kita dapat memupuk satu lagi replika penatalayanan yang sejati, pertama dalam kehidupan kita sendiri, dan seterusnya dalam seluruh jemaat?
	+ Bagaimana kita boleh mematangkan anak-anak muda Kristian yang benar-benar berkeinginan untuk menjadi penatalayan Tuhan?

3. Melakukan:  Mewujudkan Suasana Penatalayanan
	+ Bagaimana kita boleh menjadikan penatalayanan itu menarik dan mencabar kepada mereka yang belum pernah mengalaminya?
	+ Bagaimana kita boleh memberi penjelasan tentang prinsip-prinsip penatalayanan itu agar gambarannya terang dan tidak terlalu sulit?
	+ Bagaimana boleh kita menunjukkan faedah-faedah kerohanian seorang penatalayan yang sejati?

**Kesimpulan**: Sama seperti papan panah menyediakan sasaran untuk si pemanah, pelajaran kita ini juga menyediakan sasaran-sasaran bagi semua orang yang mencari laluan pentalayanan yang komited. Tanda-tanda penatalayanan yang sejati ini, apabila diintegrasikan ke dalam kehidupan, membentuk dasar tujuan, kejayaan, makna, dan keterlibatan

#### Langkah 1 – Mendorong

**Ayat Tumpuan**:  1 Korintus 4:1, 2

**Konsep utama untuk pertumbuhan rohani**:  Kesetiaan adalah tuntutan Ilahi. Tanpanya, tidak ada manusia yang dapat mencapai kedamaian yang kekal atau menikmati pencapaian rohani.

**Hanya Untuk Guru**:  Setiap aktiviti sukan melibatkan amalan tertentu yang mesti dikuasai demi untuk mencapai kejayaan. Amalan-amalan ini diulang-ulang agar pencapaian semakin lama semakin meningkat sehingga akhirnya mereka dapat dikuasai. Sesetengah kebolehan datang secara semulajadi lebih daripada yang lain, manakala kebolehan bukan semulajadi pula hanya dapat dikuasai setelah melalui banyak kesulitan yang besar; namun dengan usaha yang berterusan, tingkah laku yang dipelajari ini boleh menjadi hampir semulajadi.

Anak-anak lelaki Dan yang bertangan kanan bertekad, apabila mereka mula bermain bola keranjang, akan melatih badan mereka untuk menggunakan tangan kiri mereka sehingga tangan itu semahir tangan kanan mereka.  Mereka bukan sahaja menggiring bola pada tangan kiri sewaktu dalam latihan, mereka makan dengan tangan kiri, cuba menulis dengan tangan kiri, dan cuba menggunakan tangan kiri dan tangan kanan sama rata.  Penguasaan tangan kiri akhirnya menjadi semakin baik dengan setiap usaha yang dilakukan secara berjurut-jurut. Dengan cara yang sama, sifat-sifat penatalayan yang sejati mungkin kelihatan jauh dan sukar untuk dicapai sekarang, tetapi dengan usaha yang gigih, mereka boleh menjadi tabiat semulajadi sama seperti bernafas.

Pembuka Perbincangan: Pilih satu profesion atau kerjaya yang diketahui oleh ahli kelas. Mintalah kelas membuat senarai sifat-sifat yang mereka fikir seseorang itu perlukan untuk berjaya dalam bidang kerja tersebut. Kemudian jemput mereka untuk menjelaskan mengapa mereka berfikir bahawa perkara-perkara itu perlu atau berguna. Bincangkan kemungkinan yang berlaku jika sifat-sifat penting itu tidak ada.

Sekarang buatlah aplikasi rohani: tanpa dibatasi oleh senarai yang ditekankan dalam pelajaran, minta ahli kelas untuk membuat senarai sifat-sifat penting bagi seorang penatalayan Kristian. Mengapa sifat-sifat ini perlu, dan bagaimana ia menyumbang kepada keberhasilan pekerjaan seorang penatalayan? Jika sifat-sifat tersebut tidak ada, bagaimanakah fungsi penatalayan itu dikompromikan?

#### Langkah 2 – Mengkaji

**Hanya Untuk Guru**:  Pelajaran minggu ini mengasingkan beberapa sifat utama seorang penatalayan Kristian. Kualiti-kualiti lain boleh ditambah, tanpa ragu, tetapi senarai kita memberi kita peluang untuk menyelidiki banyak daripada keperluan teras untuk penatalayanan yang berjaya. Demi keteraturan, ulasan berikut menggunakan kaedah pengumpulan seperti berikut: (a) kesetiaan dan ketaatan (b) integriti (hati nurani yang bersih), dan (c) ketaatan dan sikap amanah.

**Ulasan Alkitab**

**I.	Kesetiaan dan Ketaatan** (Imbas kembali 1 Korintus 4:1, 2; Ibrani 11:8-12, 17-19; Wahyu 2:10; Matius 6:24; dan 1 Tawarikh 28:9 bersama dengan kelas.)

Paul menulis, “Yang akhirnya dituntut dari pelayan-pelayan yang demikian ialah, bahwa mereka ternyata dapat dipercayai.  Bagiku sedikit sekali artinya entahkah aku dihakimi oleh kamu atau oleh suatu pengadilan manusia.  Malahan diriku sendiri pun tidak kuhakimi” (1 Kor 4: 2, 3). Apabila kesetiaan dan ketaatan diukur, satu-satunya yang dianggap penting adalah pendapat Tuhan. Manusia yang selalu berbuat salah, rindu diperkenankan dan diterima, sering lupa hakikat ini dan cuba menggembirakan gereja, rakan-rakan, rakan sekerja, rakan sekelas, atau rakan-rakan sebaya mereka.

Kesetiaan, menurut Paulus, tidak ada kena mengena dengan populariti. Ia adalah ketaatan kepada tugas-tugas yang diberikan oleh Tuhan-tidak lebih, tidak kurang, tidak ada yang lain. Hakikat bahawa kita tidak boleh setia kepada ramai orang dan Tuhan kita juga suatu kepastian bahawa kita tidak dapat melayani kedua-dua Tuhan dan mamon.  Sekiranya mata kita terganggu oleh penilaian duniawi, pasti kita akan salah mengerti arahan-arahan Tuhan. Kitadengan mudah boleh lulus dari penghakiman dunia namun masih gagal untuk melepasi piawaianTuhan. Ukuran piawaani Tuhan menuntut supaya minda hanya mempunyai satu tujuan.  Daud mengingatkan Salomo, “Dan engkau, anakku Salomo, kenallah Tuhannya ayahmu, dan beribadahlah kepadaNya dengan tulus ikhlas dan dengan rela hati, sebab Tuhan menyelidiki segala hati dan mengerti segala niat dan cita-cita” (1 Tawarikh 28: 9).	

Ananias dan Safira gagal kerana tujuan minda mereka yang bukan hanya satu.  Kita sering lupa bahawa mereka mempunyai pekerjaan Tuhan dalam hati-mungkin lebih baik daripada jutaan orang Kristian masa kini yang tidak pernah terlintas dalam fikiran mereka untuk menyokong misi Tuhan dalam apa cara pun.  Ananias dan Safira mahu memberikan sumbangan yang agak besar untuk pekerjaan Tuhan; tetapi mereka tidak memberikan semua yang mereka telah nazarkan. Kesetiaan mereka terbahagi.   Fikiran mereka bukan dengan hanya satu tujuan. “Tuhan mendapat bahagianNya, tetapi kita juga harus menjaga diri sendiri,” nampaknya inilah pemikiran mereka. Kesetiaan yang berbelah bahagi tidak dapat diterima oleh Allah.  Penguasa muda yang kaya dalam buku Matius pasal 19 menyedari kebenaran ini dengan cara yang menyakitkan.  Fikiran yang rela dan hati yang setia diserahkan tanpa syarat kepada Tuhan adalah tuntutan mutlak Kristus.

**Perhatikan Hal Ini**:  Mengikuti cerita-cerita tragik Ananias dan Safira dan penguasa muda yang kaya, apakah perlindungan yang harus kita gunakan untuk memastikan bahawa kita tidak membahagikan kesetiaan kita?

**II.	Integriti** (Imbas semula Ibrani 9:14; 10:19-22; 1 Timotius 4:1, 2; Roma 2:14, 15; dan Mazmur 40:7, 8 bersama dengan kelas.)

Hati nurani yang bersih adalah hasil yang tidak dapat dielakkan dari satu perkara: integriti. Integriti adalah penilaian kesempurnaan dan kewarasan.  Ia merujuk kepada kesetiaan yang tidak berbelah bagi atau keadaan yang masih utuh.  Tanpa integriti, adalah mustahil untuk memiliki hati nurani yang bersih. Kata Yunani dari mana kita mendapatkan kata hati nurani dalam Bahasa Inggeris adalah syneidēsis, penggabungan kata-kata syn, yang bermaksud “dengan,” dan oida, yang bermaksud “untuk mengetahui.” Setiap kali kita menunjukkan diri kepada dunia selain dari diri kita yang sebenar, krisis integriti ini akan membuat kita mudah terdedah kepada psikosis dan bentuk kemerosotan mental yang lain-lain, malah ia juga menunjukkan gejala-gejala pada fizikal.  Berbahagialah orang yang benar dan tulus di hadapan Allah.

**Perhatikan Hal Ini**:  Bagaimanakah sikap keterbukaan kepada kritikan membantu mengesahkan integriti kita?

**III.	Penurutan dan Amanah** (Imbas semula 1 Yohanes 5:2; Roma 1:5; 10:16, 17; Lukas 16:10-12; dan 1 Tawarikh 9:26, 27 bersama dengan kelas.)

Penurutan adalah bukti kepercayaan yang paling murni.  J. H. Sammis pastinya memahami hubungan itu apabila dia menulis lirik untuk pujian klasik Daniel Towner “Trust and Obey.” Penurutan, atau melakukan apa yang orang lain beritahu untuk dilakukan, adalah berdasarkan kepada hubungan percaya kepada seorang yang lain yang diakui mempunyai kuasa.

Ada, pastinya, motif lain apabila penurutan itu di luar kepercayaan.  Ia merupakan penurutan yang didorong oleh rasa takut. Sekiranya seseorang ditawan oleh pengganas, sudah pasti dia mematuhi pengganas kerana perasaan takut. Walau bagaimanapun, bentuk penurutan yang dipaksa tidak dapat mengekalkan hubungan yang terjalin di antara seorang tuan dan seorang pelayan. Kepercayaan yang kita bicarakan di sini adalah hasil dari jalinan hubungan yang sentiasa bertumbuh, dipupuk dari masa ke semasa. George Beverly Shea, penyanyi solo yang dikaitkan dengan penyanyi Billy Graham, menyanyikan, “The Longer I serve Him, the sweeter He grows.” Setiap hari Tuhan menyediakan keperluan kita, setiap hari kita mempelajari lebih dalam lagi tentang harga penebusan kita, setiap doa yang dijawab, dan setiap masa tambahan yang digunakan untuk memikirkan keajaiban penciptaan, semuanya akan membangun dan menguatkan hubungan tersebut.

Melihat gambaran yang lebih lengkap mengenai sifat dan keperibadian Tuhan membuatkannya lebih mudah bagi kita untuk mempercayai Dia dan hasilnya, kita menurutiNya.  Hubungan bukan merupakan jalan sehala.  Para penatalayan yang komited terlebih dahulu belajar untuk mempercayai Tuhan, dan seharusnya tidak lalai dalam mengatur kehidupan mereka agar Tuhan boleh mempercayai mereka. Komitmen adalah sifat amanah. Ia juga bertumbuh sejajar dengan masa. Tuhan akan terlebih dahulu menguji kita dengan perkara-perkara kecil, dan sementara hubungan itu bertumbuh, Dia akan mempercayakan kita dengan tanggungjawab yang lebih besar.

**Perhatikan Hal Ini**:  Bagaimanakah kepercayaan dan sifat amanah itu berhubungkait?

#### Langkah 3 – Menerapkan

**Hanya Untuk Guru**:  Tanda seorang penatalayan yang sangat diperlukan adalah hubungan dengan Pemilik. Hubungan itu mungkin tidak sempurna, tetapi pada tahap tertentu ia harus wujud. Sekiranya kita menerapkan sifat-sifat seperti yang dinyatakan dalam pelajaran ini ke dalam kehidupan kita, kita boleh menikmati keamanan dan kepuasan penuh yang dapat dibekalkan oleh kehidupan.

**Soalan-soalan Penerapan**

1.	Apa amalan-amalan yang kita boleh lakukan untuk membantu kita lebih mempercayai Tuhan?
2.	Apakah perubahan-perubahan yang perlu dibuat agar Tuhan boleh lebih mempercayai kita?
3.	Apakah rancangan gereja untuk memupuk dan menggalakkan kedua-dua perkara di atas?

#### Langkah 4 – Mewujudkan

**Hanya Untuk Guru**: Kita telah diberitahu bahawa kita tidak perlu takut apa-apa kecuali kita lupa bagaimana Tuhan telah menuntun dan mengajar kita pada masa-masa yang lalu. Oleh kerana kita telah menetapkan bahawa penurutan bergantung pada kepercayaan dan kepercayaan bergantung pada hubungan, bahagian terakhir kelas ini harus menilai hubungan antara percaya dan penurutan, berfokus kepada bagaimana Tuhan memimpin kita secara pribadi. 

**Aktiviti Penutup**

Minta kelas mengongsikan kesaksian peribadi tentang pimpinan dan petunjuk Tuhan, dengan menekankan bagaimana ia telah membina kepercayaan mereka.  Minta ahli-ahli kelas mengongsikan bagaimana ini telah menggalakkan penurutan mereka.