---
title:  Penurutan
date:   07/02/2018
---

Dengan penuh penurutan, Abel bertelut pada batu mezbah, yang menempatkan persembahan korban anak domba seperti yang diperintahkan Tuhan.  Kain, sebaliknya, bertelut dengan penuh amarah pada batu mezbah yang diletaknya dengan buah-buahan.  Kedua-duanya mempersembahkan korban, namun hanya seorang dari adik-beradik lelaki itu yang menurut perintah Tuhan.  Domba yang disembelih diterima, tetapi hasil dari tanah itu telah ditolak.  Kedua-dua adik-beradik lelaki itu memahami maksud dan perintah-perintah tentang persembahan korban itu, tetapi hanya seorang yang menurut apa yang diperintahkan oleh Tuhan (Kej. 4:1-5).

"Kematian Abel adalah akibat dari penolakan Kain untuk menerima rencana Tuhan di sekolah penurutan, untuk diselamatkan oleh darah Yesus Kristus, digambarkan oleh persembahan korban yang merujuk kepada Yesus Kristus.  Kain menolak untuk menumpahkan darah, iaitu simbol darah Kristus yang ditumpahkan bagi dunia.”—Ellen G. White, The SDA Bible Commentary, vol. 6, ms. 1109.

Penurutan bermula dari fikiran.  Ia melibatkan proses halus menerima secara mental tanggungjawab untuk melaksanakan perintah dari kuasa yang lebih tinggi.  Penurutan bercambah dari perhubungan dengan tokoh yang berkuasa dan kesediaan untuk mematuhi tokoh tersebut.  Dalam hal hubungan kita kepada Tuhan, penurutan kita adalah secara sukarela, tindakan kasih yang membentuk akhlak kita kepada kewajiban moral.  Penurutan kepada Tuhan harus khusus sepertimana yang Dia perintahkan, dan bukan hanya seperti yang kita fikirkan atau inginkan ia berlaku.  Kisah Kain adalah satu contoh sempurna menunjukkan seseorang yang melakukan halnya sendiri, bukannya melakukan apa yang Tuhan pinta.

`Baca 1 Yohanes 5: 2, 3 dan Roma 1: 5; 10:16, 17. Apa yang diajarkan oleh ayat-ayat ini kepada kita tentang maksud ketaatan bagi orang Kristian, yang telah diselamatkan oleh iman tanpa perbuatan hukum?`

Kita menurut bukan untuk diselamatkan; kita menurut kerana kita sudah diselamatkan.  Penurutan adalah pernyataan praktikal suatu moral iman. Samuel memberitahukan kepada Saul, "Apakah TUHAN itu berkenan kepada korban bakaran dan korban sembelihan sama seperti kepada mendengarkan suara TUHAN? Sesungguhnya, mendengarkan lebih baik dari pada korban sembelihan, memperhatikan lebih baik dari pada lemak domba-domba jantan” (1 Sam 15:22).

`Apakah maksud Samuel dengan “mendengarkan lebih baik daripada korban sembelihan”? Apakah yang seharusnya ia beritahukan kita sebagai Kristian yang dapat membantu kita tidak jatuh ke dalam injil palsu rahmat murah?`