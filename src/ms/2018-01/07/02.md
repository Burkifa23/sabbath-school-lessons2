---
title:  Perlunya Kejujuran
date:   11/02/2018
---

Satu persamaan kebanyakan kita miliki adalah kita tidak menyukai ketidakjujuran.  Kita terutamanya tidak menyukainya apabila kita melihatnya dalam diri orang lain.  Tidak mudah, bagaimanapun, untuk melihatnya dalam diri kita sendiri, namun apabila kita mengetahuinya, kita cenderung untuk merasionalkan tindakan kita, untuk membenarkan tindakan tersebut, dengan harapan dapat mengurangkan akibatnya:  Oh, ia tidaklah sebegitu teruk; ianya perkara yang kecil sahaja, ia tidak begitu penting.  Malahan, kita mungkin menipu diri sendiri, selalunya; tetapi kita tidak pernah akan dapat memperbodohkan Tuhan. 

“Ketidakjujuran diamalkan dalam semua lapisan masyarakat, dan ini menyebabkan sikap suam-suam kuku dalam kebanyakan mereka yang mengaku percaya kepada kebenaran.  Mereka tidak ada jalinan hubungan dengan Kristus dan mereka menipu jiwa mereka sendiri.”—Ellen G. White, Testimonies for the Church, vol. 4, ms. 310.

`Baca Lukas 16:10. Apakah prinsip penting yang Tuhan nyatakan di sini yang seharusnya membantu kita melihat bagaimana pentingnya kejujuran, walau dalam “perkara-perkara yang kecil”?`

Tuhan, bagaimanapun, tahu betapa mudah kita boleh berlaku tidak jujur, terutamanya sekali apabila ia berkaitan dengan harta yang kita punyai.  Oleh itu, Dia memberikan kita penawar yang sangat mujarab untuk ketidakjujuran dan sikap mementingkan diri, sekurang-kurangnya dalam hal bersangkutan dengan harta milik.

`Baca Imamat 27:30 dan Maleakhi 3:8. Apa yang diajarkan oleh ayat-ayat ini dan bagaimanakah apa yang perkatakan itu dapat membantu kita berlaku jujur?`

“Tidak ada rayuan dibuat untuk rasa berterimakasih atau kepada kemurahan hati.  Perkara ini adalah kejujuran yang sesungguhnya.   Persepuluhan itu milik Tuhan; dan Dia memanggil kita untuk mengembalikan kepadaNya apa yang menjadi milikNya...Jika kejujuran adalah prinsip penting dalam kehidupan perniagaan, tidakkah kita perlu mengakui kewajipan kita kepada Tuhan—kewajipan yang menjadi dasar setiap hal yang lain?”—Ellen G. White, Education, ms. 138, 139.

`Bagaimanakah membayar persepuluhan itu boleh  mengingatkan anda tentang siapa, secara muktlak, memiliki semua yang anda ada?  Mengapakah penting bagi kita jangan sekali-kali  melupakan siapa pemilik kepada semua harta benda kita?`