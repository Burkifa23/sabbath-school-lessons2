---
title: Persų „mesijas“ 
date:   23/02/2021
---

`6. Kokia stulbinanti pranašystė užrašyta Iz 44, 26–45, 6?`

Izaijo tarnystė truko nuo maždaug 745 m. prieš Kristų iki maždaug 685 m. prieš Kristų. Paminėjęs kovotoją iš Rytų ir Šiaurės (Iz 41, 2–3. 25) ir sakydamas, kad tai turi būti gera žinia Jeruzalei (Iz 41, 27), Izaijas tiksliai išpranašavo Kyrą vardu ir aprašė jo veiklą. Jis atėjo iš Babilono šiaurės ir rytų ir užkariavo jį 539 m. prieš Kristų; jis tarnavo Dievui išlaisvindamas žydus iš jų tremties Babilone; ir jis leido atstatyti šventyklą Jeruzalėje (žr. Ezros 1).

Įvertinkite šią pranašystę kontekste. Kadangi Izaijo mirtį ir Babilono griūtį skiria maždaug šimtas keturiasdešimt šeši metai, jis pranašavo pusantro šimtmečio anksčiau. Įsivaizduokite, jog Džordžas Vašingtonas būtų išpranašavęs, kad generolas, vardu Dvaitas Eizenhaueris, padės išlaisvinti Europą 1945 m.!

Kadangi Kyro darbus patvirtina įvairūs senovės šaltiniai, įskaitant Babilono metraščius, jo paties įrašas „Kyro cilindre“ ir Rašte (2 Met 36, 22–23; Ezros 1; Danieliaus 5; Dan 6, 28; Dan 10, 1), Izaijo pranašystės tikslumas neginčijamas. Tai sutvirtina žmonių, kurie tiki, kad tikri pranašai sulaukia tikslių pranašysčių iš ateitį žinančio Dievo, tikėjimą.
 
`7. Kodėl Dievas Kyrą vadina savo pateptuoju (Iz 45, 1)?`

Hebrajų kalboje žodis „pateptas“ čia yra tas pats žodis, iš kurio mes gauname žodį Mesijas. Kitur Senajame Testamente šis žodis galėjo reikšti pateptą vyriausiąjį kunigą (Kun 4, 3. 5. 16; Kun 6, 22), pateptą Izraelio karalių (1 Sam 16, 6; 1 Sam 24, 7. 11; 2 Sam 22, 51) arba Mesiją, būsimą idealų karalių iš Dovydo giminės ir gelbėtoją (Ps 2, 2; Dan 9, 25–26). Izaijo knygos požiūriu, Kyras buvo būsimas karalius, Dievo siunčiamas išgelbėti Jo tautos. Bet jis buvo neįprastas mesijas, nes buvo ne izraelitas. Jis darys kai kuriuos dalykus, kuriuos atliktų mesijas, pavyzdžiui, nugalėtų Dievo priešus ir išlaisvintų belaisvius, tačiau jis negalėjo prilygti Mesijui, nes nebuvo kilęs iš Dovydo.

Išpranašaudamas Kyrą, Dievas įrodė savo išskirtinį dieviškumą, parodydamas, kad tik Jis žino ateitį (Iz 41, 4. 21–23. 26–28; Iz 44, 26). Jis taip pat prabilo Kyrui: „Tau atiduosiu paslėptus turtus, slaptas sankaupas, kad žinotumei, jog Aš Viešpats, Izraelio Dievas, kuris šaukia tave vardu“ (Iz 45, 3).

`Pagalvokite apie kai kurias kitas tiksliai išsipildžiusias Rašto pranašystes (pvz., apie visas Danieliaus 2 karalystes, išskyrus paskutinę, Danieliaus 7 ar apie Kristaus metą Dan 9, 24–27). Kokią viltį šios pranašystės teikia mums asmeniškai?`