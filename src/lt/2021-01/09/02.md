---
title: Tarnų tauta 
date:   21/02/2021
---

`1. Iz 41, 8 Dievas kalba apie savo tarną Izraeli, o Iz 42, 1 Jis pristato: „Štai Mano tarnas“. Kas šis tarnas?`											

Ar tai Izraelis / Jokūbas, izraelitų protėvis? Izraelio tauta? Mesijas / Kristus, Naujajame Testamente įvardytas kaip Jėzus?

Izaijo 41–53 yra dviejų rūšių nuorodos į Dievo tarnus. Vienas tarnas įvardytas Izraeliu arba Jokūbu, pvz., Iz 41, 8; Iz 44, 1–2. 21; Iz 45, 4; Iz 48, 20. Kadangi Dievas kreipiasi į Izraelį / Jokūbą dabartyje, akivaizdu, kad jis, Jokūbas, simbolizuoja iš jo kilusią tautą. Tai patvirtina Viešpaties tarno Jokūbo išpirkimas tuo metu, kai jis turi išeiti iš Babilono (Iz 48, 20). 

Kitais atvejais, pvz., Iz 42, 1; Iz 50, 10; Iz 52, 13; Iz 53, 11, Dievo tarnas neįvardytas. Kai jis paminimas pirmą kartą Iz 42, 1, jo tapatybė iš karto neišryškėja. Tačiau Izaijui toliau apie jį kalbant tampa aišku, kad jis yra tas, kuris atkuria Jokūbo (Izraelio) gimines Dievui (Iz 49, 5–6) ir miršta pasiaukodamas vardan nusidėjėlių (Iz 52, 13–53, 12; taip pat žr. Iz 49, 5–6). Todėl jis negali būti tapatinamas su tauta. Akivaizdu, kad Izaijas kalba apie du Dievo tarnus. Vienas jų yra bendras (tauta), o kitas – individualus.

`2. Koks vaidmuo tenka tarnų tautai? Iz 41, 8–20.`

Dievas patikina Izraelį, kad ši tauta tebėra Viešpaties tarnas: „išsirinkau tave ir neatmesiu“ (Iz 41, 9). Tuomet Dievas duoda Izraeliui vieną nuostabiausių pažadų Rašte: „Nebijok, nes Aš su tavimi, nebūgštauk, nes Aš tavo Dievas! Stiprinsiu tave, padėsiu tau, remsiu tave savo teisumo dešine“ (Iz 41, 10). Čia ir tolesnėse eilutėse vienas pagrindinių Izraelio vaidmenų – tai pasitikėti gyvuoju Dievu, kad jį išgelbėtų (ko nepadarė karalius Ahazas), o ne pasikliauti kitais dievais ir jų atvaizdais, kaip tai daro kitos tautos (Iz 41, 7. 21–24. 28–29).

`Atkreipkite dėmesį, kaip Iz 41, 14 Viešpats vadina tautą kirminu. Ką Jis norėjo pasakyti? Perskaitykite visą tekstą, kad susidarytumėte geresnį atsakymą. Ko tai taip pat turėtų mokyti mus apie mūsų visiško priklausymo nuo Viešpaties poreikį?`