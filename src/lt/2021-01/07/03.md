---
title: Propaganda 
date:   08/02/2021
---

Asirijos valdovai buvo ne tik žiaurūs, bet ir gudrūs. Jų tikslas buvo turtas ir galia, o ne tiesiog sunaikinimas (plg. Iz 10, 13–14). Kam naudoti išteklius užimant miestą jėga, jei galima įtikinti jo gyventojus pasiduoti? Taigi Sanheribas, užsiimdamas Lachišo apgultimi, pasiuntė savo rab šakę, savotišką vyriausiąjį pareigūną, kad paimtų Jeruzalę propaganda.

`3. Kokiais argumentais rab šakė pasinaudojo, norėdamas įbauginti Judą? Iz 36, 2–20; taip pat žr. 2 Kar 18, 17–35; 2 Met 32, 9–19.`

Rab šakė pateikė keletą gana galingų argumentų. Negalite pasitikėti Egiptu, kad jis jums padės, nes jis silpnas ir nepatikimas. Negalite pasikliauti Viešpačiu, kad Jis jums padės, nes Ezekijas įžeidė Jį, nugriaudamas aukštumų alkus ir aukurus visame Jude, liepdamas žmonėms garbinti prie vieno aukuro Jeruzalėje. Tiesą sakant, Viešpats yra Asirijos pusėje ir liepė Sanheribui sunaikinti Judą. Net neturite pakankamai parengtų vyrų dviem tūkstančiams arklių.

Kad išvengtumėte apgulties, kurios metu neturėsite ką valgyti ir gerti, pasiduokite dabar ir jumis bus tinkamai pasirūpinta. Ezekijas negali jūsų išgelbėti ir todėl, kad visų kitų Asirijos užkariautų tautų dievai jų neišgelbėjo, galite būti tikri, kad ir jūsų Dievas neišgelbės.

`4. Ar rab šakė sakė tiesą?`

Kadangi jo kalboje buvo daug tiesos, jo argumentai atrodė įtikinami. Jį palaikė du neišsakyti argumentai. Pirma, jis ką tik atvyko iš Lachišo, už beveik 50 kilometrų, kur asirai parodė, kas nutiko stipriai įtvirtintam miestui, kuris drįso jiems priešintis. Antra, jį lydėjo galingos Asirijos kariuomenės pajėgos (Iz 36, 2). Žinant kariuomenių ir miestų likimą kitose vietose (įskaitant Samariją, Šiaurės Izraelio sostinę (2 Kar 18, 9–10)), kurias Asirija įveikė, joks judėjas neturėjo pagrindo abejoti, kad žmogiškuoju požiūriu Jeruzalė buvo pasmerkta (palyginkite Iz 10, 8–11). Rab šakė taip pat buvo teisus sakydamas, kad Ezekijas išgriovė įvairias aukojimo vietas, norėdamas centralizuoti garbinimą Jeruzalės šventykloje (2 Kar 18, 4; 2 Met 31, 1). Bet ar ši reforma įžeidė Viešpatį, kuris buvo vienintelė viltis, likusi Jo tautai? Ar Jis ją išgelbės, ar Jis tai galėtų? Į šį klausimą turėjo atsakyti Dievas!

`Ar kada nors teko būti panašiose aplinkybėse, kai žmogiškuoju požiūriu viskas atrodė žlugę? Kokia buvo vienintelė jūsų išeitis? Jei pageidausite, pasiruoškite pasidalyti su klase tuo patyrimu, kaip jūs susitvarkėte ir koks buvo galutinis rezultatas.`