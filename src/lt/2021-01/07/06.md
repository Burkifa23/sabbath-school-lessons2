---
title: Ligoje ir turte 
date:   11/02/2021
---

Izaijo 38 ir 39 (2 Karalių 20) įvykiai rutuliojosi labai arti to meto, kai Dievas išgelbėjo Ezekiją iš Sanheribo, nors išgelbėjimas, kaip nusakyta Izaijo 37 (taip pat žr. 2 Kar 19), dar nebuvo įvykęs. Iš tiesų Iz 38, 5–6 ir 2 Kar 20, 6 parodyta, kad Asirijos grėsmė niekur nedingo.

„Šėtonas buvo pasiryžęs ir pražudyti Ezekiją, ir sugriauti Jeruzalę, juk jei nebebūtų Ezekijo, nebevyktų reforma ir Jeruzalė kristų lengviau.“ („The SDA Bible Commentary“, 4 t., p. 240)

`9. Ką pateikta ištrauka mums sako apie tai, koks svarbus Dievo tautai yra geras vadovavimas?`

`10. Kokiu ženklu Viešpats sustiprino Ezekijo tikėjimą? 2 Kar 20, 8–10; Iz 38, 6–8.`
														
Atmesdamas Dievo ženklus (Izaijo 7), Ahazas pradėjo tokių įvykių eigą, dėl kurios kilo problemų su Asirija. Bet dabar Ezekijas paprašė ženklo (2 Kar 20, 8); taigi Dievas sustiprino jį, kad jis galėtų įveikti krizę, kurią jo tėvas užkrovė Judui. Iš tikrųjų šešėlio grąžinimas buvo įmanomas tik per stebuklą.

Babiloniečiai tyrinėjo dangaus kūnų judėjimą ir tiksliai jį fiksavo. Taigi jie būtų pastebėję keistą saulės elgesį ir pagalvoję, ką tai reiškia. Tai, kad karalius Merodach Baladanas siuntė pareigūnus šiuo metu, nėra atsitiktinumas. Babiloniečiai suprato ryšį tarp Ezekijo išgijimo ir stebuklingo ženklo.

Dabar mes žinome, kodėl Dievas pasirinko būtent šį ženklą. Kaip vėliau Jis panaudojo Betliejaus žvaigždę išminčių kelionei iš Rytų, Jis panaudojo saulę, kad atvyktų Babilono pasiuntiniai. Tai jiems buvo išskirtinė galimybė sužinoti apie gyvąjį Dievą. Merodach Baladanas visą savo vadovavimo laikotarpį siekė ilgalaikės nepriklausomybės nuo Asirijos. Jam reikėjo galingų sąjungininkų, o tai paaiškina jo paskatą susisiekti su Ezekiju. Jei pati saulė judėdavo Ezekijo prašymu, ką jis galėtų padaryti Asirijai?

`Kaip Ezekijas nepasinaudojo neįtikėtina galimybe pašlovinti Dievą ir nukreipti babiloniečius pas Jį? Koks buvo rezultatas? Izaijo 39. Ezekijas, kuris turėjo jiems liudyti apie Viešpatį, vietoj to rodė savo „šlovę“. Kokia čia mums pamoka?`