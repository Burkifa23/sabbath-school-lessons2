---
title: „Taip gyvuos tavo giminė ir tavo vardas“ 
date:   25/03/2021
---

`10. Perskaitykite Iz 66, 22. Ką mums sako ši eilutė? Kokią viltį čia galime rasti?`

Vienas nuostabiausių Izaijo knygos pažadų yra užrašytas Iz 66, 22. Atidžiai jį perskaitykite. Naujajame danguje ir naujojoje žemėje mūsų giminė ir vardas išliks amžiams. Nebereikės ištrynimo, naikinimo, įskiepijimo ar išrovimo. Mums čia pažadėtas amžinasis gyvenimas naujame pasaulyje – pasaulyje be nuodėmės, be mirties, be kančios, naujas dangus ir nauja žemė, galutinis ir visiškas mūsų krikščioniškojo tikėjimo išsipildymas, to, ką Kristus atliko dėl mūsų ant kryžiaus.

`11. Kodėl kartu su sabatomis yra jaunatys, nusakant naują dangų ir naują žemę, kaip parašyta Iz 66, 23?`

Nors į šią sudėtingą eilutę galima pažvelgti įvairiais būdais, vienas iš jų yra šis – Dievas sukūrė sabatą anksčiau, nei buvo sukurta atnašavimo sistema (Pr 2, 2–3). Taigi, nors sabata buvo gerbiama apeigų sistemos dalis, ji nėra nuo jų priklausoma. Taigi ji tęsiasi nenutrūkstamai visą atkūrimo periodą naujojoje žemėje. Rašte nėra jokios užuominos, kad jaunatys buvo įstatymu pagrįstos garbinimo dienos, atskirai nuo aukojimo sistemos. Galbūt jos bus garbinimo dienos (bet nebūtinai poilsio dienos kaip, pavyzdžiui, savaitinė sabata) naujojoje žemėje, galbūt susijusios su gyvybės medžio mėnulio ciklu (Apr 22, 2).

Kad ir kokia konkreti būtų Iz 66, 23 reikšmė, esminis dalykas yra tai, kad Dievo tauta garbins Jį visą amžinybę.

`12. Kodėl Izaijas pradeda neigiamu išgelbėtų žmonių, žiūrinčių į Dievo sunaikintų maištavusiųjų lavonus, paveikslu (Iz 66, 24)?`

Kaip vaizdingą įspėjimą savo laikmečio tautai, Izaijas pateikia kontrastą tarp ištikimų išgyvenusiųjų Babilono naikinimą ir maištavusiųjų, kurie bus sunaikinti. Tai nėra amžinas kankinimas – maištavusieji yra mirę, nužudyti ugnies, sunaikinimo, kuris nebus numalšintas tol, kol atliks savo darbą, kad galėtų prasidėti Jeruzalės atkūrimas.

Izaijo įspėjimas nurodo į paskutinį įvykdymą, pranašaujamą Apreiškimo knygoje: nusidėjėlių ir šėtono sunaikinimas bei mirtis ugnies ežere (Apr 20), po kurio bus „naujas dangus ir nauja žemė“, šventa Nauja Jeruzalė ir nebebus ašarų ar aimanos, „nes kas buvo pirmiau, tas praėjo“ (Apr 21, 1–4; plg. Iz 65, 17–19), nauja būtis, su amžinu gyvenimu visiems žemės atpirktiesiems.