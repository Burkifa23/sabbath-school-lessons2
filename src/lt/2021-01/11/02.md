---
title: Pirkti be pinigų? 
date:   07/03/2021
---

`1. Perskaitykite šią eilutę: „Nagi visi, kurie trokštate, ateikite prie vandens! Net jei neturite pinigų, ateikite, pirkite duonos ir valgykite!“ (Iz 55, 1) Kokį nesuderinamumą čia įžvelgiate?`
														
Tarkime, jūs atsistojate didelio miesto gatvėje ir skelbiate ten esantiems alkaniems ir benamiams: „Jūs, kurie neturite pinigų, ateikite, pirkite ir valgykite!“ Bet kaip jie gali pirkti, neturėdami pinigų?

Tačiau pridūrus, kaip tai padarė Izaijas: „Net jei neturite pinigų“ (Iz 55, 1), mintis tampa aiškesnė. Izaijas ragina žmones laisvai priimti atleidimą (Iz 55, 7). Tačiau žodis „pirkite“ pabrėžia, jog tai, ką Dievas siūlo žmonėms jų poreikių ir norų patenkinimui, yra vertinga; taigi norint kažką gauti, reikia atlikti operaciją (duoti kažką vertingo). Dievas laisvai siūlo atleidimą atkurtos Sandoros su savo tauta kontekste, bet ne todėl, kad Jam tai nieko nekainavo – Jis atleidimą nupirko už siaubingą savo Tarno kraujo kainą. Nors nemokamas, Jam atleidimas kainavo itin daug.

`2. Kokia yra mūsų išgelbėjimo kaina? 1 Pt 1, 18–19`
														
`3. Kaip Izaijo su išganymu susijusi samprata prilygsta išganymo sampratai Naujajame Testamente? Ef 2, 8–9`
													
Izaijas įvardija Evangeliją Senajame Testamente, ir ji yra tokia pati kaip Evangelija Naujajame Testamente. Nebuvo „senosios Sandoros“ išganymo darbais, kurią pakeitė „naujos Sandoros“ išganymas malone. Nuo tada, kai Dievas pažadėjo Adomui ir Ievai Išvaduotoją (Pr 3, 15), buvo tik vienas kelias į išganymą – malone per tikėjimą (Ef 2, 8); „Dievo malonės dovana – amžinasis gyvenimas mūsų Viešpatyje Kristuje Jėzuje“ (Rom 6, 23). Nuo senovės Gilgamešo, didvyriškai ieškojusio amžinojo gyvenimo, iki šiuolaikinių aktorių, kurios tiki reinkarnacija, žmonės mėgino įvairius išgelbėjimo kelius, tačiau visi jie yra bevaisiai. Štai kodėl jie turi sužinoti apie Jėzų ir tai, ką Jis dėl jų padarė ant kryžiaus.

Išgelbėjimas yra nemokamas, nes mes nieko negalime padaryti, kad jį pelnytume. Jokių mūsų darbų niekada nepakaks, kad jie mus išgelbėtų. Tuo pačiu, darbai mums gali kainuoti viską. Ką tai reiškia? žr., pavyzdžiui, Mt 10, 39; Lk 9, 23; 14, 26; Fil 3, 8.