---
title: Paguoda ateičiai 
date:   14/02/2021
---

`1. Iz 40, 1–2 Dievas guodžia savo tautą. Jos bausmės laikas pagaliau baigėsi. Kokia tai buvo bausmė?`

Yra daugybė atsakymų į šį klausimą. Buvo Asirijos paskirta bausmė, Dievo „įniršio lazda“ (Iz 10), iš kurios Dievas išgelbėjo Judą sunaikindamas Sanheribo kariuomenę 701 m. pr. Kristų (Iz 37). Buvo Babilono bausmė, kuris išgabeno iš Judo grobį ir žmones, nes Ezekijas parodė savo turtus Merodach Baladano pasiuntiniams (Iz 39). Taip pat buvo kita bausmė, kurią vykdė viena iš kitų tautų, prieš kurią Izaijas rašė ištarmes (Iz 14–23).

Tuo tarpu, nors „Asirija“ ir „asirai“ minimi 43 kartus nuo Iz 7, 17 iki Iz 38, 6, ši tauta minima tik vieną kartą likusioje Izaijo knygoje, o Iz 52, 4 kalbama apie ankstesnę Egipto priespaudą ir tik tada asirų. Pastarojoje Izaijo knygos dalyje paminėtas išgelbėjimas iš tremties Babilone (Iz 43, 14; Iz 47, 1; Iz 48, 14. 20), ir būtent persas Kyras, užkariavęs Babiloną 539 m. pr. Kristų, turi išlaisvinti Judo tremtinius (Iz 44, 28; Iz 45, 1; Iz 45, 13). 

Izaijo 1–39 pabrėžiami įvykiai, vedę prie išgelbėjimo iš asirų 701 m. pr. Kristų, tačiau 40 skyriaus pradžioje knyga peršoka pusantro šimtmečio į Babilono baigtį 539 m. pr. Kristų, ir žydų sugrįžimą, netrukus po šių įvykių.

`2. Ar grįžimo iš Babilono tema yra susijusi su kažkuo ankstesniu Izaijo knygoje? Jei taip, su kuo?`

Izaijo 39 yra perėjimas į likusius skyrius, numatant nelaisvę Babilone bent kai kuriems Ezekijo palikuonims (Iz 39, 6–7). Izaijo 13, 14 ir 21 išpranašauja Babilono žlugimą ir laisvę, kurią žlugimas atneš Dievo tautai: „Pasigailėjęs Jokūbo, Viešpats vėl išsirinks Izraelį ir apgyvendins juos jų pačių žemėje. Tą dieną, kai Viešpats suteiks tau atilsį nuo kančios ir baimių, nuo nuožmios vergijos, kurioje vergavai, tu užtrauksi patyčių giesmę Babilono karaliui“ (Iz 14, 1–4). Atkreipkite dėmesį į glaudų ryšį su Iz 40, 1–2, kur Dievas pažada savo tautai, kad jos kančioms bus pabaiga.

`Ką Rašto pažadai, susiję su kančios pabaiga, reiškia jums dabar, esant dabartinėms kančioms? Kuo būtų naudingas mūsų tikėjimas be šių pažadų? Tuomet, kodėl itin svarbu jų laikytis, kad ir kas benutiktų?`