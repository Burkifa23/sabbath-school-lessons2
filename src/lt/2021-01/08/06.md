---
title: Stabmeldystės problema 
date:   18/02/2021
---

Stabmeldystė sugriauna išskirtinius, artimus santykius su Dievu, pakeisdama Jį kažkuo kitu (Iš 20, 4–5; Iz 42, 8). Taigi pranašai stabmeldystę vadina dvasine „neištikimybe“ (Jer 3, 6–9; Ez 16, 15–19).

`9. Perskaitykite Iz 41, 29. Kaip Izaijas nusako stabus? Kaip jūs suprantate, ką jis čia apie juos sako? Kodėl tai itin tikslus bet kokio stabo apibūdinimas, kad ir kas jis būtų?`
														
Senovės stabmeldžiai tikėjo, kad garbina galingas dieviškas būtybes per jų atvaizdus ar simbolius. Garbinant stabą, simbolizuojantį kitą dievą, nesilaikoma pirmo įsakymo – „Neturėsi kitų dievų, tiktai Mane“ (Iš 20, 3). Bet jei stabas yra skirtas pavaizduoti tikrąjį Dievą, kaip buvo auksinio veršio atveju (Iš 32, 4–5), Viešpats atmeta jį kaip panašų į save, nes niekas nežino, kaip Jį pavaizduoti (Įst 4, 15–19), ir niekas negali parodyti Jo neprilygstamos šlovės ir didybės. Taigi pats stabas tampa kaip kitas dievas, o jo garbinimu sulaužomas pirmasis ir antrasis įsakymai.

Dievo tautai nereikia stabų, nes tikrasis Jo Artumas yra su ja šventykloje. Garbinti stabą reiškia pakeisti ir išsižadėti tikrojo Jo Artumo. 

`Su kokiomis stabmeldystės apraiškomis mes susiduriame šiandien kaip bažnyčia? Ar šiandien bažnyčioje stabmeldystė yra subtilesnė? Jei taip, kuo subtilesnė?`

> <p></p>
> „Daugelis, pasivadinusiųjų krikščionimis, tarnauja kitiems dievams, o ne Viešpačiui. Mūsų Kūrėjas reikalauja aukščiausio pasišventimo, didžiausios ištikimybės. Viskas, kas sumenkina meilę Dievui ar trukdo Jam tarnauti, tampa stabu.“ (Ellen G. White Comments, The SDA Bible Commentary, 2 t., p. 1011)

Iš senovės raštų žinome, kad stabmeldystė buvo patraukli, nes ji buvo susijusi su materializmu. Naudodamiesi žmonėms priimtinais garbinimo būdais, stabmeldžiai garbino jėgas, jų manymu, suteikiančias jiems vaisingumo ir gerovės. Tai buvo savipagalbos religija. Jums tai kažką primena?

Prieš pat Viešpačiui vėl ateinant, Jam kelią paruošus paskutine Elijo susitaikymo žinia (Malachijo 3), pasirinkimas bus toks pat kaip ir Izaijo dienomis – arba garbinti Kūrėją, arba garbinti kažką kitą (Apr 13–14), nes galų gale mes visada kažką garbiname.