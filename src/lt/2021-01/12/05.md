---
title: Viešpaties malonės metai 
date:   17/03/2021
---

`6. Kas kalba Iz 61, 1?`

Dievo dvasia yra su šiuo pateptu žmogumi, o tai reiškia, kad jis yra arba mesijas, arba Mesijas. Jis turi nešti „gerąją naujieną vargdieniams. Jis pasiuntė mane guosti prislėgtųjų, skelbti belaisviams laisvę ir atidaryti kalėjimo duris kaliniams“ (Iz 61, 1). Ką tai primena? Palyginkite su Iz 42, 1–7, kur Dievo tarnas aprašytas labai panašiai.

Iz 61, 2 kalba apie „Viešpaties malonės“ metus. Mesijas, pateptasis Karalius iš Dovydo giminės ir Išvaduotojas, skelbia ypatingus dangaus palankumo metus ir, tuo pat metu, laisvę. Palyginkite Kun 25, 10, kur Dievas liepia izraelitams paskelbti laisvę šventais penkiasdešimtaisiais metais: „Švęsite penkiasdešimtuosius metus ir paskelbsite laisvę krašte visiems jo gyventojams“. Tai reiškia, kad asmenys, kurie buvo priversti parduoti savo protėvių žemę ar tapti vergais, kad išgyventų sunkmetį (Kun 25, 25–55), atgaus savo žemę ir laisvę. Kadangi jubiliejaus metai prasidėdavo rago pūtimu Permaldavimo dieną (Kun 25, 9), mes jau minėjome šią eilutę, kalbėdami apie Izaijo 58.

Nors „Viešpaties malonės“ metai Iz 61, 2 yra savotiški jubiliejaus metai, tai nėra tik Kunigų 25 laikymasis. Šiuos metus skelbia Mesijas, Karalius, kai Jis apsireiškia per išlaisvinimo ir atkūrimo tarnystę. Tai primena kai kuriuos senovės Mesopotamijos karalius, kurie skatino socialinį gerumą skelbdami atleidimą nuo skolų pirmaisiais savo karaliavimo metais. Mesijo tarnystė peržengia Kunigų 25 įsakų taikymą. Jis ne tik skelbia „belaisviams laisvę“, bet ir guodžia prislėgtuosius ir visus liūdinčiuosius, atkuria juos (Iz 61, 1–11). Be „Viešpaties malonės metų“, jis skelbia ir „mūsų Dievo atpildo“ dieną (Iz 61, 2).

`Kada išsipildė Izaijo pranašystės? Lk 4, 16–21. Kaip Jėzaus tarnystė tai įvykdė? Taip pat paklauskite savęs: mes, be abejo, nesame Jėzus. Bet mes turime rodyti Jį pasauliui. Ką Mesijas daro, kaip parašyta Iz 61, 1–3, ką mes taip pat turėtume daryti, net turėdami ribotas galimybes? Kaip praktiškai mes galime daryti šiuos dalykus?`