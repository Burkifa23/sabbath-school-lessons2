---
title: Kam atleista? 
date:   15/03/2021
---

Izaijo 59 pateikia stulbinantį nuodėmės problemos vaizdą. Laimei, Raštas taip pat pateikia Atpirkimo viltį.

Pirmiausia reikia atsakyti į klausimą – kiek iš mūsų nusidėjome? Raštas nedviprasmiškai sako – visi. Taigi atpirkimas negali būti grindžiamas nuodėmės stoka; jis turi būti pagrįstas atleidimu (Jer 31, 34). Paulius pritaria. Visi nusidėjo (Rom 3, 9–20. 23); taigi remiantis tuo čia negali būti jokio skirtumo (Rom 3, 22). Nuteisintieji gali būti laikomi teisiais tik todėl, kad per Kristaus auką jie gauna Dievo teisumo dovaną tikėjimu.

`2. Perskaitykite Rom 3, 21–24. Ką šios eilutės pasako apie tai, kaip mes esame išgelbėti? Kokią viltį jos turėtų suteikti mums teisme?`
														
Dauguma žmonių mano, kad svarbiausias klausimas teisme yra šis – kas nusidėjo? Bet atsakymo reikalauja ne šis klausimas, nes visi nusidėjo. Vietoj to kyla klausimas – kam atleista? Dievas yra teisus tik nuteisindamas „tą, kuris tiki Jėzų“ (Rom 3, 26). Lemiamas veiksnys teisme yra šis – kas priėmė ir tebepriima atleidimą tikėdamas Jėzų?

Tiesa, kad mes teisiami pagal darbus, bet ne ta prasme, jog darbai mus gelbsti. Jei taip, tada tikėjimas tampa tuščias (Rom 4, 14). Vietoj to mūsų darbai atskleidžia, ar tikrai esame išgelbėti (Jok 2, 18).

`3. Kodėl darbai negali mūsų išgelbėti nei dabar, nei teisme? žr. Rom 3, 20. 23.`
														
Geriems darbams ar paklusnumui Įstatymui jau per vėlu, kad kas nors būtų taip atpirktas. Įstatymo tikslas nuodėmingame pasaulyje yra ne išgelbėti, bet parodyti nuodėmę. Vietoj to „tikėjimas, kuris veikia meile“ (Gal 5, 6), kurią į širdį išlieja Dievo dvasia (Rom 5, 5), rodo, kad žmogus turi gyvą tikėjimą Jėzumi (taip pat žr. Jok 2, 26).

Darbai yra išorinė išraiška, gelbstinčio tikėjimo pasireiškimas žmoguje. Taigi tikrasis krikščioniškas patyrimas yra toks, kai tikėjimas išreiškiamas kasdieniu pasišventimu Viešpačiui, parodomu paklusnumu Įstatymui. Teisme Dievas naudoja darbus kaip įrodymą savo kūriniams, kurie negali skaityti tikėjimo minčių, kaip tai gali Jis. Tačiau atsivertusiam asmeniui teisme reikšmingi yra tik darbai po atsivertimo, kai gyvenime atsiranda Kristus ir Šventoji Dvasia. Gyvenimas nuodėmėje iki atsivertimo jau nuplautas Avinėlio krauju (žr. Rom 6).