---
title: Galutinė Siono pergalė 
date:   04/02/2021
---

Po pranašo žodžių Izaijo 13–23 atskiroms tautoms, Izaijo 24–27 nusako kulminacinį Dievo priešų pralaimėjimą ir Jo tautos išvadavimą pasauliniu mastu.

`5. Kodėl Izaijo aprašytas žemės nuniokojimas (Iz 24) primena Jono nusakytus įvykius, susijusius su 1000 metų po Kristaus antrojo atėjimo (Apr 20)?`

Kaip ir Izaijo 13–14, pažodinės Babilono savybės galioja ir vėlesnėms galioms, o „Babilono karalius“ simbolizuoja žmonių valdovų susiliejimą su tikruoju sumanytoju, esančiu už jų, pačiu šėtonu. Taigi žinia apie Babilono griūtį (Iz 21, 9) gali būti pakartota vėliau (Apr 14, 8; 18, 2), o šėtonas visiškai sunaikinamas po Kristaus antrojo atėjimo (Apr 20, 10). Nors tikrojo Babilono sunaikinimas buvo teismas Viešpaties dieną (Iz 13, 6. 9), ateina dar viena didinga ir baisi Viešpaties diena (Jl 3, 4; Mal 3, 23; palyginkite Sof 1, 7).

Panašiai, Izaijo 24 pranašo regėjimas susijęs su jam suprantamomis aplinkybėmis iki laikmečio, kai „mėnulis paraus, saulė susigės, nes Galybių Viešpats ant Siono kalno ir Jeruzalėje viešpataus šlovingas tarp savo seniūnų“ (Iz 24, 23). Izaijas neabejotinai manė, kad regėjimas taikytinas jo žinomai Jeruzalei, tačiau Apreiškimo knygoje paaiškinta, kad jis iš tikrųjų išsipildys Naujojoje Jeruzalėje (Apr 21, 2). „Miestui apšviesti nereikia nei saulės, nei mėnulio, nes jį apšviečia tviskanti Dievo šlovė ir jo žiburys yra Avinėlis“ (Apr 21, 23).

`6. Ar tikrai Dievas sunaikina nedorėlius?`

Perskaitykite Iz 28, 21, kur Dievui sunaikinimo darbas yra Jo „neįprastas darbas“. Jam tai neįprasta, nes Jis nenori to daryti, bet vis dėlto tai yra poelgis ar įvykdymas. Tiesa, kad nuodėmė brandina susinaikinimo sėklas (Jok 1, 15). Bet, kadangi Dievas turi aukščiausią galią gyvybei ir mirčiai bei Jis nustato galutinio sunaikinimo laiką, vietą ir būdą (Apr 20), beprasmiška tvirtinti, kad galiausiai Jis pasyviu būdu nutraukia nuodėmės prakeiksmą, paprasčiausiai leisdamas priežastims ir padariniams atlikti savo.

Tai, ką matome Izaijo 24–27, atsispindi visame Rašte, t.y. nesvarbu, kokie dabar bebūtų kančia, skausmas ir sunaikinimas, Dievas ir gėris triumfuos prieš pikta. Kokį tada vienintelį dalyką mes galime padaryti, jei patys norime būti tos galutinės pergalės dalimi? Pat 3, 5–7; Rom 10, 9.