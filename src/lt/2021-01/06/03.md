---
title: Sunykęs didysis Babilonas 
date:   01/02/2021
---

626 m. prieš Kristų Chaldėjas Nabopolaseras atkūrė Babilono šlovę, tapdamas jo karaliumi, pradėdamas Naujojo Babilono dinastiją ir nugalėdamas (kartu su Medija) Asiriją. Jo sūnus Nebukadnecaras II buvo karalius, užkariavęs ir ištrėmęs Judą.

`2. Kokia galiausiai buvo Babilono pabaiga? žr. Dan 5.`

539 m. prieš Kristų, kai persas Kyras užkariavo Babiloną su Medų-Persijos imperija (žr. Danieliaus 5 skyrių), miestas amžiams prarado nepriklausomybę. 482 m. prieš Kristų Kserksas I žiauriai numalšino Babilono sukilimą prieš persų valdymą. Jis pašalino vyriausiojo dievo Marduko statulą ir, matyt, apgadino kai kuriuos įtvirtinimus ir šventyklas.

Aleksandras Didysis be kovos atėmė Babiloną iš persų 331 m. prieš Kristų. Nepaisant trumpalaikės svajonės padaryti Babiloną savo rytų sostine, miestas per kelis šimtmečius nyko. 198 m. po Kristaus romėnas Septimas Severas rado Babiloną visiškai apleistą. Taigi didysis miestas sunyko apleistas. Šiandien kai kurie irakiečiai gyvena tam tikrose šios senos vietovės dalyse, tačiau jie miesto neatstatė.

Babilono pasmerkimas, aprašytas Izaijo 13 skyriuje, išlaisvino Jokūbo palikuonis, kuriuos Babilonas engė (Iz 14, 1–3). Tai lėmė Kyro įvykdytas Babilono užkariavimas 539 m. prieš Kristų. Nors jis nesugriovė miesto, tai buvo Babilono pabaigos pradžia ir jis daugiau niekuomet negrasino Dievo tautai.

Izaijo 13 aprašo Babilono griūtį kaip dangaus teismą. Miestą užėmę kariai yra Dievo įrankiai (Iz 13, 2–5). Teismo laikas vadinamas „Viešpaties diena“ (Iz 13, 6. 9), o Dievo rūstybė tokia galinga, kad paveikia žvaigždes, saulę, mėnulį, dangų ir žemę (Iz 13, 10. 13).

Palyginkite Teisėjų 5, kur Deboros ir Barako giesmė apibūdina Viešpatį kaip žemės drebėjimą ir lietų iš dangaus (Ts 5, 4). Ts 5, 20–21 nusako gamtos stichijas, įskaitant žvaigždes, kovojančias su svetimu engėju.

`Įsivaizduokite, kad kas nors, gyvenęs Babilone, kai pastarasis buvo šlovės viršūnėje, perskaitė šiuos Izaijo 13, ypač Iz 13, 19–22 žodžius. Kokie jie atrodytų kvaili ir neįmanomi! Kokios dar neišsipildžiusios pranašystės mums atrodo kvailos ir neįmanomos? Kodėl mes apsikvailintume, jei laikytume jas neįmanomomis?`