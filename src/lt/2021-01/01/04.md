---
title: Atleidimo argumentas 
date:   29/12/2020
---

`4. Kelis kartus perskaitykite Iz 1, 18. Parašykite, ką, jūsų manymu, Viešpats sako čia (perskaitykite keletą gretimų eilučių, kad suprastumėte visą kontekstą).`
														
Dievas pateikė svarių įrodymų, kad kaltinamas Judas yra kaltas dėl susitarimo nesilaikymo (Iz 1, 2–15), ir Jis paragino Judą reformai (Iz 1, 16–17). Šis kreipimasis rodo, kad yra vilties. Galų gale, kam raginti nusikaltėlį, nusipelniusį mirties bausmės, pasikeisti? Kaip mirties bausmei nuteistas kalinys galėtų padėti engiamajam, užstoti našlaitį, ginti našlės bylą? Bet kai Dievas sako: „Eikite šen, ir drauge pasvarstykime“ (Iz 1, 18), matome, kaip Viešpats vis dar bando kartu mąstyti su savo tauta ir vis stengiasi priversti ją atgailauti ir išsižadėti savo piktų kelių, kad ir kokia išsigimusi ji tapo.

Viešpats sako jai, kad jos raudonos nuodėmės taps baltos. Kodėl nuodėmės raudonos? Nes raudona yra „kraujo“ (kaltės dėl kraujo), sutepusio žmonių rankas, spalva (Iz 1, 15). Balta, atvirkščiai, yra tyrumo, kaltės nebuvimo spalva. Dievas siūlo juos pakeisti. Taip kalbėjo karalius Dovydas, melsdamas Dievo atleidimo už savo nuodėmę, kai pasinaudojo Batšeba ir pražudė jos vyrą (Ps 51, 7. 14). Iz 1, 18 Dievo argumentas yra pasiūlymas atleisti savo tautai!

`5. Kaip Dievo pasiūlytas atleidimas yra argumentas Judui nusisukti nuo savo nedoro kelio? Palyginkite Iz 1, 18 su Iz 44, 22.`

Dabar matome aštrių Dievo tautą įspėjančių žodžių tikslą. Jie turi ją ne atstumti, bet grąžinti pas Jį. Jo atleidimo pasiūlymas yra galingas argumentas, patvirtinantis Jo raginimą žmonėms apsivalyti morališkai (Iz 1, 16–17). Jo atleidimas suteikia galimybę pakeisti juos Jo galia. Čia matome Jer 31, 31–34 pranašautos „naujosios Sandoros“ sėklas, kai atleidimas yra naujos širdies santykio su Dievu pagrindas. Mes pradedame „raudona spalva“ dėl skolos, kurios negalime grąžinti. Nuolankiai pripažindami atleidimo poreikį, esame pasirengę priimti viską, ką Dievas gali suteikti.