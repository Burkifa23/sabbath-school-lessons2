---
title: Klausykitės, dangūs! 
date:   27/12/2020
---

Izaijo knyga trumpai pristatoma įvardijant autorių („Amoco sūnų“), žinios šaltinį („regėjimas“) ir temą (Judas ir jo sostinė Jeruzalė, valdant keturiems karaliams). Tema taip pat pristato Izaijo auditoriją, įvardijamą kaip jo krašto žmones tuo laikmečiu, kai jis gyveno. Pranašas kalbėjo su jais apie jų pačių būklę ir likimą.

Paminėdamas karalius, kurių valdymo laiku jis buvo aktyvus, Izaijas susiaurina auditoriją ir knygą sieja su tam tikro laikotarpio istoriniais, politiniais įvykiais. Šis laikotarpis nukreipia mus į 2 Karalių 15–20 ir 2 Metraščių 26–32.

`1. Perskaitykite Iz 1, 2. Kokia šios žinios esmė? Ką sako Viešpats? Kaip ta pati mintis kartojasi per visą šventąją istoriją? Ar tą būtų galima pasakyti ir apie krikščionių bažnyčią šiandien? Paaiškinkite savo atsakymą.`
														
Atkreipkite dėmesį, kaip Izaijo žinia prasideda: „Klausykitės, dangūs! Išgirsk, žeme!“ (palyginkite su Įst 30, 19; Iš 31, 28). Viešpats nesako, kad pats dangus ir pati žemė gali girdėti ir suprasti. Jis taip kalba norėdamas šį tą pabrėžti.

Kai senovės Artimųjų Rytų karalius, pavyzdžiui, hetitų imperatorius, sudarė politinę sutartį su menkesniu valdovu, jis kreipėsi į savo dievus kaip liudytojus ir pabrėžė, kad bet koks susitarimo nesilaikymas tikrai bus pastebėtas ir susilauks bausmės. Tačiau, kai dangaus Karalius sudarė Sandorą su izraelitais Mozės dienomis, Jis neįvardijo kitų dievų kaip liudytojų. Kaip vienintelis gyvas Dievas, Jis pašaukė dangų ir žemę atlikti šį vaidmenį (taip pat žr. Įst 4, 26).

`Atidžiai perskaitykite Iz 1, 1–9. Žemiau esančiose eilutėse apibendrinkite, kokios buvo Judo nuodėmės. Taip pat atkreipkite ypatingą dėmesį į tų nuodėmių rezultatus. Dėl ko buvo kaltas Judas, ir kas nutiko dėl jo kaltės? Tuo pačiu metu, kokia viltis suteikiama 9 eilutėje?`