---
title: Pavojus iš šiaurės 
date:   10/01/2021
---


`1.	Su kokia bauginančia krize karalius Ahazas susidūrė ankstyvuoju savo valdymo laikotarpiu? 2 Kar 15, 37–38; 2 Kar 16, 5–6; Iz 7, 1–2.`
														
Šiaurės Izraelio (Efraimas) ir Sirijos (Aramas) karalystės susimokė prieš mažesnį Judą pietuose. Tai įvyko, kai Judą nualino edomitų ir filistinų išpuoliai. Anksčiau Judas kovojo prieš Izraelį, tačiau Izraelio ir Sirijos aljansas sukėlė didžiulį pavojų. Panašu, kad Izraelis ir Sirija norėjo priversti Judą kartu su jais dalyvauti koalicijoje prieš galingą Asirijos Tiglat Pileserą III (2 Kar 15, 19 – „pulas“), kuris ir toliau grasino jiems besiplečiančia imperija. Izraelis ir Sirija susitaikė, kad išvengtų didesnio pavojaus. Jei jie užkariautų Judą ir ten karaliauti paskirtų „marionetę“ (Iz 7, 5–6), jie galėtų panaudoti Judo išteklius ir darbo jėgą.

`2.	Koks buvo Ahazo sprendimas, kai jo pasaulis griuvo? 2 Kar 16, 7–9; 2 Met 28, 16.`
														
Užuot pripažinęs, kad Dievas buvo vienintelis draugas, galėjęs išgelbėti jį ir jo kraštą, Ahazas mėgino susidraugauti su Tiglat Pileseru III, savo priešų priešu. Asirijos karalius mielai sutiko suteikti pagalbą prieš Siriją ir Izraelį. Tiglat Pileseras sulaukė gausaus kyšio iš Ahazo bei jam teko gera proga užimti Siriją, ką jis greitai ir padarė (2 Kar 16, 9). Sirijos ir Izraelio aljansas buvo palaužtas. Netrukus paaiškėjo, kad Ahazas išgelbėjo Judą.

Šis Ahazo poelgis neturėtų nustebinti. Jis buvo vienas blogiausių karalių, iki šiol valdžiusių Judą (žr. 2 Kar 16, 3–4; 2 Met 28, 2–4.)

`Skaitant apie tai, koks buvo Ahazas, suprantama, kodėl jis taip reagavo į pavojų. Kokia čia mums asmeninė pamoka? Jei dabar nepaklūstame Viešpačiui, kas verčia mus galvoti, kad turėsime tikėjimo Juo pasikliauti, kai ateis tikri išbandymai? (žr. Jok 2, 22; Jer 12, 5.)`