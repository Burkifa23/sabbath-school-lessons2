---
title: Bandymas perimti sostą 
date:   11/01/2021
---

Kol Ahazas svarstė savo politines galimybes kovoti su Izraeliu ir Sirija, Dievas žinojo tai, kas karaliui buvo nežinoma. Visų pirma, Dievas leido, jog jį ištiktų sunkumai, kad jį sudrausmintų ir jis pasimokytų (2 Met 28, 5. 19). Be to, nors žmogiškuoju požiūriu Tiglat Pilesero pagalba atrodė logiška ir patraukli, Dievas žinojo, kad taip Dovydo Judo karalystė taptų pavaldi svetimtaučiams, iš ko ji niekada neišsivaduotų.

Statymai buvo stulbinančiai aukšti. Taigi Viešpats pasiuntė Izaiją, kad jis pasikalbėtų su karaliumi (panašu, kad tuomet jis tikrino Jeruzalės vandentiekį ir ruošėsi apgulčiai) ir įtikintų jį nesikreipti į Asirijos vadovą.

`3.	Kodėl Viešpats liepė Izaijui pasiimti su savimi savo sūnų Šear Jašubą (Iz 7, 3)?`

Ahazas bus priblokštas, kai Izaijas pasveikins jį ir pristatys savo sūnui, vardu – „Likutis sugrįš“. Koks likutis? Sugrįš iš kur? Kadangi berniuko tėvas buvo pranašas, toks vardas atrodė kaip grėsminga Dievo žinia, kad žmonės pateks nelaisvėn. O gal esmė buvo sugrįžimas pas Dievą atgailos prasme (žodis „sugrįžimas“ taip pat reiškia atgailą)? Dievo žinia Ahazui buvo tokia: ji reiškia tai, ką tu nori, kad ji reikštų! Nusigręžk nuo savo nuodėmių arba keliauk į nelaisvę, o iš nelaisvės grįš likutis. Spręsti tau! 

`4.	Kaip Dievo žinia derėjo su karaliaus aplinkybėmis? Iz 7, 4–9.`

Sirijos ir Izraelio grėsmė praeis, o Judas bus išgelbėtas. Jėgos, kurios Ahazui atrodė kaip du didžiuliai ugnikalniai, Dievo akyse tebuvo du smilkstantys nuodėguliai (Iz 7, 4). Ahazui nereikėjo kreiptis į Asiriją pagalbos.

Tačiau tam, kad priimtų tinkamą sprendimą, Ahazui reikėjo pasikliauti Viešpačiu ir Jo pažadais. Kad tvirtai stovėtų, jis privalėjo tikėti (Iz 7, 9). Hebrajų kalboje žodžių „tikėti“ ir „tvirtai stovėti“ šaknis yra ta pati, iš kurios taip pat kyla žodis „tiesa“ (tai, kas patikima) ir žodis amen (užtvirtinantis tai, kas tiesa / patikima). Ahazas turėjo būti tvirtas, kad būtų įtvirtintas; jis turėjo pasikliauti, kad jis būtų patikimas.

`Perskaitykite Iz 7, 9 antrą dalį. Kodėl tikėti ir pasikliauti yra itin svarbu, kad galėtume būti „įtvirtinti“? Įtvirtinti kur? Kaip šis principas taikytinas krikščioniškam gyvenimui?`