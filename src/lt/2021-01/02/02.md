---
title: Mirė karalius. tegyvuoja karalius!
date:   03/01/2021
---

`1. Iz 6, 1 parašyta apie karaliaus Uzijo mirtį. Perskaitykite 2 Metraščių 26 ir atsakykite į šį klausimą: Kokia yra karaliaus Uzijo mirties reikšmė?`

Šio karaliaus mirtis gali būti aiškinama įvairiai.

1. Nors Uzijo karaliavimas buvo ilgas ir klestintis, „kai tapo galingas, jo širdis pasidarė tokia išdidi, kad nuvedė jį į pragaištį“ (2 Met 26, 16), ir jis mėgino atnašauti smilkalus šventykloje. Kai kunigai deramai jį sustabdė, nes jis nebuvo kunigo Aarono palikuonis (2 Met 26, 18), karalius supyko. Tą akimirką, kai karalius atsisakė drausminimo, Viešpats nedelsiant ištiko jį raupsais, ir jis „liko raupsuotas iki pat mirties. Todėl jis gyveno atskirame name kaip raupsuotasis ir buvo atskirtas nuo Viešpaties Namų“ (2 Met 26, 21). Ironiška, kad Izaijas regėjo tyrą, nemirtingą, dievišką Karalių savo Namuose / šventykloje tais pačiais metais, kai mirė susitepęs žmogiškas karalius!

2. Tarp Uzijo ir Izaijo yra ryškus kontrastas. Uzijas siekė šventumo pernelyg pasitikėdamas savimi, dėl nederamos priežasties (puikybės), bet vietoje to tapo nešvarus apeigine prasme, todėl buvo atskirtas nuo šventumo. Kita vertus, Izaijas leido Dievo šventumui jį laimėti. Jis nuolankiai pripažino savo silpnybę ir troško moralinio tyrumo, kurio sulaukė (Iz 6, 5–7). Kaip muitininkas Jėzaus palyginime, jis buvo nuteisintas: „Kiekvienas, kuris save aukština, bus pažemintas, o kuris save žemina, bus išaukštintas“ (Lk 18, 14).

3. Uzijo raupsuotas kūnas ir jo tautos moralinė būklė stulbinančiai panašūs: „Nuo kojų padų iki viršugalvio neturite jūs sveikos vietos. Mėlynės, randai ir pūliuojančios žaizdos.“ (Iz 1, 6)

4. Uzijo mirtis apie 740 m. prieš Kristų žymi didelę krizę Dievo tautos valdymui. Bet kurio absoliutaus valdovo mirtis daro šalį pažeidžiamą pereinamuoju laikotarpiu. Bet Judui iškilo ypatingas pavojus, nes Tiglat Pileseras III prieš kelerius metus, 745 m. prieš Kristų, užėmė Asirijos sostą ir nedelsdamas pasirinko karo kelią, kuris jo tautą padarė nenugalima supervalstybe, keliančia grėsmę nepriklausomam visų tautų egzistavimui Artimuosiuose Rytuose. Šiuo krizės metu Dievas padrąsino Izaiją, parodydamas pranašui, kad Jis vis dar valdo.

`Atidžiai perskaitykite 2 Met 26, 16. Kaip kiekvienas iš mūsų susiduria su tomis pačiomis aplinkybėmis? Kaip kryžiaus apmąstymas gali mus apsaugoti nuo šių spąstų?`