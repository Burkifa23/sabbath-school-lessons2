---
title: Bauginantis paraginimas 
date:   07/01/2021
---

`5. Kai Dievas dar kartą paskyrė Izaiją, kodėl Jis pranašui davė tokią keistą žinią, kurią jis turėjo perduoti Jo tautai (Iz 6, 9–10)?`
 
Kad negalvotume, jog Izaijas neteisingai išgirdo arba kad ši žinia yra nesvarbi, Jėzus pacitavo šią ištrauką, kad paaiškintų, kodėl mokė palyginimais (Mt 13, 13–15).

Dievas nenori, kad kuris pražūtų (2 Pt 3, 9), ir tai paaiškina, kodėl Jis siuntė Izaiją į Judą, o Jėzų į pasaulį. Dievas trokšta ne sunaikinti, bet išgelbėti amžiams. Nors vieni žmonės teigiamai reaguoja į Jo raginimus, kiti dar labiau priešinasi. Nepaisant to, Dievas ragina, kad suteiktų vis daugiau galimybių atgailauti. Tačiau kuo daugiau jie priešinasi, tuo labiau jie užkietėja. Taigi šia prasme tai, ką Dievas jiems daro, užkietina jų širdis, nors Jis labiau norėtų, kad šis elgesys juos suminkštintų. Dievo meilė mūsų atžvilgiu nesikeičia; mūsų asmeninė reakcija į Jo meilę yra esminis veiksnys.

Tokių tarnų kaip Mozė, Izaijas, Jeremijas, Ezechielis ar net Kristus vaidmuo yra toliau raginti, net jei žmonės atmeta žinią. Dievas sakė Ezechieliui: „Klausys jie ar atsisakys klausyti, nes tai maištingi namai, tegu sužino, kad tarp jų buvo pranašas“ (Ez 2, 5). Dievo ir Jo tarnų vaidmuo yra suteikti žmonėms galimybę apsispręsti, kad jų perspėjimas būtų deramas (palyg. Ez 3, 16–21), net jei jie pasirinks sunaikinimą ir tremtį (Iz 6, 11–13).

`6. Turint omenyje šias mintis, kaip mes galime suprasti Dievo vaidmenį užkietinant faraono širdį?`

Iš 4, 21 Dievas sako: „Bet Aš užkietinsiu jo širdį“. Tai yra pirmas iš devynių kartų, kai Dievas pasakė, kad Jis užkietins faraono širdį. Bet taip pat buvo devyni kartai, kai faraonas pats užkietino savo širdį (pavyzdžiui, Iš 8, 15; Iš 9, 7. 34).

Akivaizdu, faraonas turėjo kažkokią laisvą valią, priešingu atveju jis nebūtų galėjęs užkietinti savo širdies. Bet tai, kad Dievas taip pat užkietino faraono širdį, rodo, jog Dievas sudarė aplinkybes, į kurias faraonas reagavo priimdamas sprendimą atmesti Dievo jam parodytus ženklus. Jei faraonas būtų priėmęs tuos ženklus, jo širdis būtų suminkštėjusi, o ne užkietėjusi.

`Ar jūs kada patyrėte savo širdies užkietėjimą Šventajai Dvasiai? Pagalvokite, kas tai sukėlė. Jei anuomet jūs nemanėte, kad ši sąvoka yra gąsdinanti (galų gale, juk tai dalis to, ką reiškia turėti užkietėjusią širdį), kaip dabar ją suprantate? Kokia yra išeitis? žr. 1 Kor 10, 13.`