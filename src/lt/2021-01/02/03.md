---
title: Šventas, šventas, šventas! 
date:   04/01/2021
---

Atkreipkite dėmesį, kas čia vyko pirmose keturiose Izaijo 6 eilutėse. Karalius miršta didelių politinių neramumų laikotarpiu (asirai pasirinko karo kelią). Izaijui tai galėjo būti bauginantis laikas, kai jis nebuvo tikras, kas valdo.

Ir kas gi nutinka? Regėjime Izaijas pamato nuostabią Dievo sosto šlovę, išgirsta serafus („deginančiuosius“), šaukiančius: „Šventas, šventas, šventas“, ir pajunta, kaip po juo dreba grindinys, ir žvilgteli per dūmus, pripildžiusius šventyklą. Tai pranašui turėjo būti stulbinantis patyrimas. Be abejo, Izaijas dabar žinojo, kas valdė, nepaisant išorinių įvykių.

`2. Kur yra Viešpats šiame regėjime? (žr. Iz 6, 1) Kodėl Viešpats pasirodė Izaijui čia, o ne kitur? (žr. Iš 25, 8; Iš 40, 34–38).`														

Ezechielis, Danielius ir Jonas regėjimus patyrė tremtyje (Ezechielio 1; Dan 7, 9–10; Apr  4; 5). Kaip ir Izaijui, jiems reikėjo ypatingos paguodos ir padrąsinimo, kad Dievas vis dar valdo, net jei jų pasaulis griūva. (Danielius ir Ezechielis buvo tremtiniai pagonių tautose, sunaikinusiose jų gimtinę, o Joną priešiškos politinės galios ištrėmė į salą.) Be abejo, šie regėjimai suteikė jiems tai, ko reikėjo, kad jie išliktų ištikimi net krizinėmis aplinkybėmis.

„Izaijui regint šią apreikštą Viešpaties šlovę ir didybę, jis buvo priblokštas Dievo tyrumo ir šventumo. Koks kontrastas tarp neprilygstamo jo Kūrėjo tobulumo ir nuodėmingo kelio tų, kurie, kartu su pranašu, jau seniai buvo priskirti Izraelio ir Judo išrinktiesiems!“ (E. Vait, „Prophets and Kings“, p. 307)

Izaijo regėjime pabrėžiamas transcendentinis Dievo šventumas yra esminė jo žinios pusė. Dievas yra šventas ir reikalauja iš savo tautos šventumo, kurį jai suteiks, jei tik ji atgailaus, nusigręš nuo savo nedorų kelių ir pasišvęs Jam tikėjimu ir klusnumu.

`Visiems mums teko atsidurti bauginančiose aplinkybėse, kai iš išorės viskas atrodė baigta. Ir net jei jūs nepatyrėte „Viešpaties šlovės“ regėjimo, kaip Izaijas, papasakokite, kaip Viešpats sugebėjo išlaikyti jus ir jūsų tikėjimą kriziniu laikotarpiu. Ko išmokote iš šio patyrimo, kuo galėtumėte pasidalyti su kitais?`