---
title: „Paguodei mane“ 
date:   28/01/2021
---

Izaijo 12 yra trumpa psalmė (giesmė), kurioje Dievas šlovinamas už Jo gailestingumą ir galingą paguodą. Psalmė, įdėta į atkurto likučio nario lūpas, lygina pažadėtą išgelbėjimą su hebrajų išgelbėjimu iš Egipto (žr. Iz 11, 16); tai yra tarsi Mozės ir izraelitų giesmė, kai jie buvo išgelbėti nuo faraono kariuomenės prie Raudonosios jūros (žr. Išėjimo 15).

`12. Palyginkite šią giesmę Izaijo 12 su Apr 15, 2–4, Mozės ir Avinėlio giesme. Už ką jose Dievas šlovinamas?`

Iz 12, 2 priartėja prie to, kad būsimasis Išgelbėtojas tapatinamas su Jėzumi. Parašyta, kad Dievas yra mano išganymas ir „Jis mano gelbėtojas“. Vardas Jėzus reiškia „Viešpats yra išgelbėjimas“ (palyginkite Mt 1, 21).

`13. Kuo reikšminga mintis, sutelpanti Jėzaus varde, reiškiančiame – Viešpats yra išgelbėjimas?`

Viešpats ne tik išgano (Iz 12, 2); Jis pats yra išganymas. Tai, kad Izraelio Šventasis yra su mumis, reiškia mums viską (Iz 12, 6). Dievas su mumis! Jėzus ne tik darė stebuklus; Jis „tapo kūnu ir gyveno tarp mūsų“ (Jn 1, 14). Jis ne tik užnešė mūsų nuodėmes ant kryžiaus; Jis dėl mūsų virto nuodėme (2 Kor 5, 21). Jis ne tik sutaiko; Jis yra mūsų sutaikymas (Ef 2, 14).

Todėl nestebina tai, jog Jesės šaknis bus padaryta „ženklu tautoms“ (Iz 11, 10). Iškeltas ant kryžiaus Jis visus žmones traukia pas save (Jn 12, 32–33)! Likutis sugrįš pas „galingąjį Dievą“ (Iz 10, 21), kuris yra mums gimęs kūdikis, „Ramybės Kunigaikštis“ (Iz 9, 5)!

`Įsigilinkite į šią mintį, kad Jėzus yra mūsų išgelbėjimas. Perskaitykite Rom 3, 24. Parašyta, kad atpirkimas yra Jėzuje; atpirkimas įvyko Jame, ir būtent per Dievo malonę ir gailestingumą mes taip pat galime amžinai būti šio atpirkimo dalininkai. Kitaip tariant, šis atpirkimas, kuris yra Jame, gali tikėjimu, o ne darbais tapti mūsų, nes jokių gerų darbų, kuriuos mes atliekame, nepakanka mums atpirkti. Atpirkimą gali atnešti tik tie darbai, kuriuos atliko Kristus, kuriuos Jis mums įskaito tikėjimu. Kaip ši tiesa suteikia jums vilties ir užtikrina dėl išganymo, ypač kai jaučiatės sukrėsti asmeninio nevertumo jausmo?`