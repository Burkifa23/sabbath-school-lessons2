---
title:  चौथो लालमोहर तोडिएको दृश्य
date:   29/01/2019
---

`प्रकाश ६:७,८मा कस्तो दृश्य चित्रण गरिएको छ? यो दृश्यले पहिको दृश्यसँग के सम्बन्ध देखाउँदछ? हेर्नुहोस् "७ जब उहाँले चौथो मोहोर तोड्नुभयो, तब चौथो जीवित प्राणीले “आऊ” भनेको मैले सुनें। ८ मैले पहेँलो घोडा देखें, र घोड़सवारको नाउँचाहिँ “मृत्यु” थियो, र “पाताल” चाहिँ त्यसको पछिपछि लागेको थियो। अनि पृथ्वीको चौथाइ भागलाई तरवार, अनिकाल, महामारी र पृथ्वीका जङ्गली जनावरहरूद्वारा मार्ने अख्तियार तिनीहरूलाई दिइएको थियो।" `

चौथो लालमोहरको रङ्ग ग्रीक शब्दमा क्लोरोस chloros भनिएको छ। यो खरानी जस्तो खैरो रङ्ग हो। यसले सडेको मुर्दालाई जनाउँछ। घोडा चढीको नाउँ मृत्यु हो र पाताल त्यसको पछि लागेको छ भन्दछ अर्थात् मुर्दाहरू गाडिने ठाउँ उसको पछि पछि लागेको छ रे! ती दुवैले मानिसहरूलाई तरवार, भोकमरी, मृत्यु र जङ्गली जनावरले नाश गर्दछ। यस संसारमा रहेका एक चौथाई मानिसहरूलाई त्यसले नाश गर्दछ (मत्ती २४:७,८ "७ किनभने जातिको विरुद्धमा जाति, र राज्यको विरुद्धमा राज्य उठ्नेछ, र ठाउँ-ठाउँमा अनिकाल र भूकम्प हुनेछन्। ८ तर यी सब त प्रसववेदनाको सुरु मात्र हो" )। सुसमाचार त यो हो कि मृत्यु र पातालको शक्ति अत्यन्त सिमित भएको हुन्छ। पृथ्वीमा रहेका मानिसहरूमा केवल एक भागमाथि मात्र तिनीहरूलाई अधिकार जमाउन दिइएको हुन्छ (अर्थात् चारभागको एक भाग)। मृत्यु र पातालको साँचो आफूसँग छ भनेर हामीलाई येशूले आश्वस्त पार्नुहुन्छ ("१७ जब मैले उहाँलाई देखें, तब म मरेतुल्य भएर उहाँका पाउमा परें। तर उहाँले आफ्नो दाहिने बाहुली यसो भनेर ममाथि राख्नुभयो, “नडराऊ, आदि र अन्त्य १८ र जीवितचाहिँ म नै हुँ। म मरेको थिएँ। हेर, म सदासर्वदाको निम्ति जीवित छु, अनि मृत्यु र पातालका साँचाहरू मसित छन्" प्रकाश १:१७-१८)।

`यही सन्दर्भमा प्रकाश २मा एफिसस, स्मूर्ना, पर्गामम र थियाटिराका चर्चहरूलाई दिइएको सन्देश फेरि पढ्नु उचित हुन्छ। प्रथम चारवटा लालमोहर तोडिएको दृश्यसँग ती चर्चहरूको अवस्थासँग तुलना गर्नु अर्थमूलक देखिन्छ। तिनीहरूको बीचमा के समानताहरू छन्?`

सातैवटा लालमोहरूका दृश्यले चर्चको भविष्यलाई चित्रण गर्दछ। जसरी सातवटा चर्चहरूलाई येशूले दिनुभएको सन्देशहरूसँग विभिन्न शताब्दीका इसाई इतिहासको चित्रण गर्दछ त्यसरी नै सातवटा लालमोहरले इसाई इतिहासको विभिन्न कालहरूलाई औँल्याउँदछ। प्रेरितहरूको समयमा सारा संसारमा सुसमाचार द्रुतगतिले फैलिएको थियो। त्यसपछि इसाईहरूलाई सताउने क्रुर रोमी साम्राज्यको विगविगी चर्किएको थियो। त्यो प्रथम शताब्दीदेखि सुरू भएर चौथो शताब्दीको सुरु थियो। दोस्रो लालमोहर तोडिएको दृश्यले रोमी शासनको कठोर साम्राज्यलाई देखाउँदछ। तेस्रो लालमोहर तोडिएको दृश्यले विश्व इतिहासको चौथो र पाँचौँ शताब्दीलाई औँल्याउँदछ। त्यसबेला धर्मसँग राजनीति र परम्पराको सम्झौता भएको थियो। त्यसले गर्दा परमेश्वरको वचनको शुद्धता र सत्यको अनुपस्थितिले मानव जगतमा आत्मिक अनिकाल लागेको थियो। युरोपको त्यस ऐतिहासिक युग अन्धकारको युग भनेर प्रचलित छ। चौथो लालमोहर तोडिँदा भएको दृश्यले मानिसहरूमा आत्मिक मृत्यु भएको देखाउँदछ। इसाई इतिहासमा यो युग झण्डै एक हजार वर्षसम्म रहेको थियो।

तेस्रो लालमोहर तोडिँदा चर्किने महामारीले ल्याउने अनिकालमा तेल र दाखमद्यलाई असर पार्नेछैन भनेर प्रकाश ६:६ले बताउँदछ। तेलको अर्थ पवित्र आत्मा हो (१ शमूएल १६:१३ "शमूएलले तेल भएको सिङ लिएर तिनका दाजुहरूका सामु तिनलाई अभिषेक गरे। तब परमप्रभुका आत्मा दाऊदमाथि आउनुभयो, र त्यस दिनदेखि उहाँ तिनीसँग रहनुभयो। त्यसपछि शमूएल रामाको बाटो लागे।" र प्रेरित १०:३८ "कि परमेश्वरले नासरतका येशूलाई पवित्र आत्मा र शक्तिले अभिषेक गर्नुभयो। उहाँ सुकर्म गर्दै र दियाबलसबाट पेलिएकाहरूलाई निको पार्दै हिँड्नुभयो, किनकि परमेश्वर उहाँको साथमा हुनुहुन्थ्यो")। र नयाँ दाखमद्य वा अङ्गुरको रसको अर्थ येशू ख्रीष्टमा पाइने मुक्ति हो ("१९ येशूले तिनीहरूलाई भन्नुभयो, “के दुलहा तिनीहरूका साथमा रहुञ्जेल जन्तीहरू उपवास बस्छन् र? जहिलेसम्म दुलहा तिनीहरूका साथमा हुन्छन् तिनीहरू उपवास बस्दैनन्। २० तर समय आउनेछ, जब दुलहा तिनीहरूबाट अलग गराइनेछन्, तब तिनीहरू त्यस दिन उपवास बस्नेछन्।  २१ “कसैले पुरानो लुगामा नयाँ कपड़ाको टालो हाल्दैन, नत्रता टालेको कपड़ा फाटिनिस्कन्छ, अर्थात् नयाँ पुरानोबाट फाटेर निस्कन्छ, र फटाइ झन् नराम्रो हुनेछ। २२ अनि कसैले नयाँ दाखमद्य पुरानो छालाको मशकमा हाल्दैन, नत्रता त्यस दाखमद्यले छालाका मशकहरू फुटाइदिन्छ, र दाखमद्य र मशक पनि नष्ट हुन्छन्। तर नयाँ दाखमद्यचाहिँ नयैँ भाँड़ामा हालिन्छ” मर्कू २:१९-२२)।  परमेश्वरको वचनको अनिकाल भएतापनि पवित्र आत्माको सक्रियतालाई ती प्रतीकहरूले कसरी व्याख्या गर्दछन्? सत्यको खोजि गर्नेहरूलाई मुक्तिको सुसमाचार उपलब्ध गराइरहेको हुन्छ भनेर दाखको रस र तेलको प्रतीकले कसरी बुझाउँदछ?