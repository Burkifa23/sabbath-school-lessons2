---
title:  सातवटा लालमोहरहरु लगाइएको चर्मपत्र
date:   26/01/2019
---

### यस अध्यायका मूल पदहरू
प्रकाश ६:१-१७, लेबीहरूलाई २६:२१-२६, इजकिएल ४:१६, व्यवस्था ३२:४३ र २ थेस्सोलिनिकी १:७-१०।

> <p>यस अध्यायको मूल सार पद</p>
> "९ तिनीहरूले यसो भन्दै एउटा नयाँ गीत गाए: “तपाईं यो चर्मपत्रको मुट्ठो लिने र त्यसका मोहोरहरू तोड्ने योग्यका हुनुहुन्छ, तपाईं मारिनुभएको थियो र आफ्नो रगतद्वारा तपाईंले परमेश्वरको निम्ति हरेक कुल, भाषा, मानिस र जातिबाट मानिसहरूलाई छुटकारा दिनुभयो, १० र हामीहरूलाई राजाहरू र हाम्रा परमेश्वरका पूजाहारीहरू बनाउनुभएको छ, र हामीहरूले पृथ्वीमा राज्य गर्नेछौँ।” प्रकाश ५:९-१० (रूपान्तरित)।

प्रकाश ६ले प्रकाश ४ र ५ अध्यायका दृश्यलाई निरन्तरता दिएको छ। येशूको विजयी जीवन र मृत्युले आदममा गुमाइएको सार्वभौमसत्ता फेरि प्राप्त गर्नुभएकोले चर्मपत्रको मुठ्ठामा लगाएको लालमोहर खोल्न उहाँ योग्य हुनुभएको छ। अब मुक्तिको योजनालाई अन्तिम चरणमा पूर्णता दिन वा वास्तविकरूपमा परिणत गर्न त्यस चर्मपत्रका लालमोहरहरूलाई खोलेर आफ्नो काम अघि बढाउन अब उहाँ तयार हुनुभएको छ।

सारा संसारमा सुसमाचार फैलाउनेको कार्यको थालनी पेन्टिकोस्टको दिनदेखि भएको थियो। त्यसबेलासम्म यहूदीहरूले मसीहको राज्य वा सनातन सृष्टिकर्ताको अनुग्रहको उपभोग केवल यहूदी जातिहरूमामात्र सिमित भएको ठानिएको थियो। अब पवित्र आत्मा पठाइएर येशू ख्रीष्टको राज्य यहूदी जातबाट फैलिएर संसारमा जन्मिने प्रत्येक मानिसमा फैलिएको थियो अर्थात् उहाँको राज्य कुनै जातमा सिमित नभएर सारा संसारमा फैलिन पुगेको थियो। त्यसकारण लालमोहरहरूलाई तोड्नुको अर्थ सुसमाचारको प्रचारबाजी र त्यसलाई इन्कार वा अस्वीकार गर्नेहरूले पाउने परिणामहरूलाई देखाइएको छ। जब त्यस चर्मपत्रको मुठ्ठामा रहेको अन्तिम र सातौँ लालमोहर तोडिन्छ तब यस संसारको इतिहासलाई निष्कर्षमा पुर्याइन्छ अर्थात् संसारको इतिहासको अन्त हुनेछ। प्रकाश ३:२१ सातवटा लालमोहरूको अर्थ खोल्ने साँचो हो। त्यसमा यसरी बताइएको छ "जसले जित्छ, त्यसलाई म मेरो सिंहासनमा मसित बस्ने अवसर दिनेछु, जसरी म आफैले पनि जितें, र मेरा पितासँग उहाँको सिंहासनमा बसेको छु।" येशू ख्रीष्टले क्रुसमा बलि हुनुभएर पापमाथि बिजय पाउनुभएकोले र उहाँको योग्यताले गर्दा हामीहरूको मूल पुजारी हुन र चर्चपत्र खोल्न सक्षम् हुनुभएको थियो भनेर प्रकाश ४,५ले हामीलाई बताउँदछ। अध्याय ७को अन्तिम पदले विजय पाउनेहरूले ख्रीष्टको सिंहासनमा बस्ने अवसर पाउने विषयमा वयान गरिएको छ। तब प्रकाश ६ अध्यायमा येशूको सिंहासनमा बस्ने अवसर पाउन विजयी जीवन बिताउनुपर्ने प्रक्रियाको बारेमा बयान गरिएको छ।