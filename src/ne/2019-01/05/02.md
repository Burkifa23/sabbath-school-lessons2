---
title:  पहिलो लालमोहर खोलिन्छ
date:   27/01/2019
---

`प्रकाश ६:१-८सँग तुलना गरेर अरू पदहरू पनि पढ्नुहोस्। त्यहाँ  साझा मूल शब्दहरू छन्। ती शब्दहरूलाई तुलना गरेर पढ्दा ती शब्दहरूको आधारमा प्रथम् चारवटा लालमोहरहरूको अर्थ कसरी लगाइन्छ? हेर्नुहोस्, प्रकाश ६:१-८ "१ जब थुमाले ती सातमध्ये एउटा मोहोर तोड्नुभएको मैले देखें, तब चार जीवित प्राणीहरूमध्ये एक जनाले मेघ गर्जन जस्तो आवाजले यसो भनेको मैले सुनें, “आऊ!” २ अनि मैले एउटा सेतो घोडा देखें, त्यसमाथि सवार हुनेसित एउटा धनु थियो, र त्यसलाई एउटा मुकुट दिइयो, अनि त्यो विजयी भएर विजय गर्न निस्क्यो। ३ जब उहाँले दोस्रो मोहोर तोड्नुभयो, तब दोस्रो जीवित प्राणीले “आऊ” भनेको मैले सुनें। ४ अर्को एउटा उज्ज्वल रातो घोडा बाहिर निस्किआयो। मानिसहरूले एक-अर्काको हत्या गरून् भनी यस घोड़सवारलाई पृथ्वीबाट शान्ति हरण गर्ने अख्तियार दिइयो। त्यसलाई एउटा ठूलो तरवार दिइयो। ५ जब उहाँले तेस्रो मोहोर तोड्नुभयो, तेस्रो जीवित प्राणीले “आऊ” भनेको मैले सुनें। मैले एउटा कालो घोडा देखें। घोड़सवारको हातमा एउटा तराजू थियो। ६ ती चार जीवित प्राणीका बीचमा एउटा आवाजले यसो भनेजस्तो मैले सुनें, “एक दिनको ज्यालामा एक किलो गहूँ, र एक दिनको ज्यालामा तीन किलो जौ, तर तेल र दाखमद्यलाई हानि नगर्नू।” ७ जब उहाँले चौथो मोहोर तोड्नुभयो, तब चौथो जीवित प्राणीले “आऊ” भनेको मैले सुनें। ८ मैले पहेँलो घोडा देखें, र घोड़सवारको नाउँचाहिँ “मृत्यु” थियो, र “पाताल” चाहिँ त्यसको पछिपछि लागेको थियो। अनि पृथ्वीको चौथाइ भागलाई तरवार, अनिकाल, महामारी र पृथ्वीका जङ्गली जनावरहरूद्वारा मार्ने अख्तियार तिनीहरूलाई दिइएको थियो।", लेबीहरू २६:२१-२६ "२१ “ ‘तिमीहरू मेरो विरुद्धमा हिँड़ेर मलाई अझै टेरेनौ भने म फेरि तिमीहरूका पाप सुहाउँदो सात गुणा बढ़ी विपत्तिहरू तिमीहरूमाथि ल्याउनेछु। २२ म तिमीहरूका बीचमा जङ्गली जनावरहरू पठाइदिनेछु, जसले तिमीहरूका नानीहरूलाई खाइदिनेछन्, र तिमीहरूका गाईबस्तुहरूलाई नाश गर्नेछन्, अनि तिमीहरूको संख्या यति थोरै बनाउनेछन् कि तिमीहरूका बाटो सूनसान हुनेछन्। २३ “ ‘यी सब भएर पनि तिमीहरू मतर्फ फर्केनौ र मेरो विरुद्धमा हिँड़िरह्यौ भने, २४ म पनि तिमीहरूका विरुद्धमा हुनेछु, र तिमीहरूका पापका लागि म सात गुणा तिमीहरूलाई प्रहार गर्नेछु। २५ म तिमीहरूमाथि युद्धहरू ल्याउनेछु, र मेरो करार भङ्ग गरेको बदला म चुकाउनेछु। तिमीहरू आफ्नो-आफ्नो सहरमा जम्मा हुनेछौ, म त्यहाँ पनि तिमीहरूका बीचमा रूढ़ी पठाउनेछु, अनि तिमीहरू आफ्ना शत्रुहरूका हातमा पर्नेछौ। २६ म तिमीहरूको अन्न यति साह्रो घटाइदिनेछु कि एउटै घरको चुलोमा दश घरका आइमाईहरूले पकाउनेछन्, अनि पकाएर भाग लगाउँदा यति थोरै हुनेछ कि कसैलाई पनि पुग्नेछैन।" र मत्ती २४:१-१४ "१ त्यसपछि येशू मन्दिरबाट निस्केर जान लाग्नुहुँदा उहाँका चेलाहरू उहाँलाई मन्दिरका भवनहरू देखाउन भनी उहाँको नजिक आए। २ तर उहाँले तिनीहरूलाई भन्नुभयो, ‘तिमीहरूले यी सब देख्छौ, होइन त? साँच्चै, म तिमीहरूलाई भन्छु, ‘एउटा ढुङ्गामाथि अर्को ढुङ्गा रहनेछैन, प्रत्येक भत्काएर फालिनेछ।” ३ येशू जैतून डाँड़ामा बस्नुहुँदा चेलाहरू एकान्तमा उहाँकहाँ आएर सोधे, “हामीलाई भन्नुहोस्, यी कुरा कहिले हुनेछन्, र तपाईंको आगमन र यस युगका अन्त्यको चिन्ह के हुनेछ?”  ४ तब येशूले तिनीहरूलाई जवाफ दिनुभयो, “होशियार रहो, कसैले तिमीहरूलाई भ्रममा नपारोस्। ५ किनभने धेरै जना मेरो नाउँमा ‘म ख्रीष्ट हुँ’ भन्दै आउनेछन्, र धेरैलाई बहकाउनेछन्। ६ तिमीहरूले युद्धहरू र युद्धहरूका हल्ला सुन्नेछौ। नघबराओ, किनकि यी हुनु आवश्यक नै छन्, तर अन्त्य त त्यत्ति नै बेला हुँदैन। ७ किनभने जातिको विरुद्धमा जाति, र राज्यको विरुद्धमा राज्य उठ्नेछ, र ठाउँ-ठाउँमा अनिकाल र भूकम्प हुनेछन्। ८ तर यी सब त प्रसववेदनाको सुरु मात्र हो। ९ “तब तिनीहरूले तिमीहरूलाई सङ्कष्टको लागि सुम्पिदिनेछन्, र तिमीहरूलाई मार्नेछन्, र मेरो नाउँको खातिर सबै जातिहरूले तिमीहरूलाई घृणा गर्नेछन्। १० तब धेरै जना भड्केर जानेछन्, र ठेस खानेछन्, र एउटाले अर्कालाई विश्वासघात गरेर सुम्पिदिनेछ र घृणा गर्नेछ। ११ धेरै झूटा अगमवक्ताहरू खड़ा हुनेछन्, र धेरैलाई बहकाउनेछन्। १२ दुष्टता बढ़ेको हुनाले धेरैको प्रेम सेलाएर जानेछ। १३ तर आखिरसम्म स्थिर रहनेचाहिँ बचाइनेछ। १४ अनि राज्यको यो सुसमाचार सारा संसारमा सबै जातिहरूका लागि गवाहीको निम्ति प्रचार गरिनेछ, त्यसपछि अन्त्य आउनेछ।"`

जब येशूले चर्मपत्रको (छाला) मुठ्ठामा लगाइएका लालमोहरहरू तोड्नुभयो तब त्यसबाट विभिन्न नरमाइलो दृश्यहरूको प्रवाह भएको थियो। तरवार, अनिकाल, रोगव्याधी र जङ्गली जनावरहरू ती मुठ्ठाहरूबाट निस्किएर मानिसहरूलाई त्राही त्राही बनाइएका थिए। यो बुझ्न पुरानो करारमा परमेश्वरले आफ्ना जनहरूलाई बाँध्नुभएको करारलाई ती जनहरूले तोड्दा कस्तो खालका श्रापहरूको सामना तिनीहरूले गर्नुपर्नेछ भनेर लेखिएको छ (लेबी २६:२१-२६)। अगमबक्ता इजिएलले तिनीहरूलाई परमेश्वरको चार गम्भीर तथा कठोर न्याय वा दण्डहरू भनेर सम्बोधन गर्दछन् (इजकिएल १४:२१ “किनकि परमप्रभु परमेश्वर यसो भन्नुहुन्छ: मैले यरूशलेममा मेरा चार भयानक दण्डहरू– तरवार, अनिकाल, जङ्गली जनावरहरू र रूढ़ी त्यहाँका मानिसहरू र पशुहरूलाई मार्न पठाएँ भने, झन् कस्तो खराब हुन्छ होला!")। ती दण्डहरू परमेश्वरले आफ्ना जनहरूलाई अनुशासनमा राख्न प्रयोग गर्नुभएको थियो। जातीयता वा देखावटी रूपमा परमेश्वरलाई विश्वास गर्छु त भन्ने तर आत्मिकरूपमा सक्रिय नहुने वा शिथिल भएर बस्ने उहाँको करारलाई तोड्ने वा विश्वासघात गर्ने जनहरूको आत्मिक निन्द्राबाट जगाउन ती दण्डहरू पठाइएका थिए। येशूको आगमनको निम्ति पर्खिएर बसेका  उहाँका मानिसहरूलाई जगाइ राख्ने माध्यमहरूलाई चारवटा घोडा सवारको प्रतीकले देखाउँदछ। प्रथम चारवटा लालमोहरहरू तोड्दा के भयो भनेर मत्ती २४:४-१४सँग तुलना गरेर हेर्दा संसारमा के हुनेछ भन्ने येशूका वचनहरूले व्याख्या गर्दछ। चारवटा घोडा सवारले परमेश्वरका जनहरूलाई ठिक बाटोमा लागिरहन प्रयोग गरिने तत्वहरूलाई बुझाउँछ। यस संसारमा रहेतापनि यस संसार तिमीहरूको घर होइन भनेर आफ्ना जनहरूले याद गरिरहुन् भन्ने परमेश्वरको चाहना हो। प्रकाश ६:१,२मा बिजयको अभियानलाई सङ्केतको रूपमा उल्लेख गरिएको छ ("१ जब थुमाले ती सातमध्ये एउटा मोहोर तोड्नुभएको मैले देखें, तब चार जीवित प्राणीहरूमध्ये एक जनाले मेघ गर्जन जस्तो आवाजले यसो भनेको मैले सुनें, “आऊ!” २ अनि मैले एउटा सेतो घोडा देखें, त्यसमाथि सवार हुनेसित एउटा धनु थियो, र त्यसलाई एउटा मुकुट दिइयो, अनि त्यो विजयी भएर विजय गर्न निस्क्यो")। यसले प्रकाश १९:११-१६लाई याद दिलाउँछ। यसमा येशूले सेतो घोडा चढेर स्वर्गका दूतहरूका फौजको नेतृत्व गर्दै उहाँको दोस्रो आगमनमा उहाँका जनहरूलाई गर्ने उद्धारको चित्रण गरिएको छ। सेतोको अर्थ शुद्ध भएको हुनाले सेतो रङ्ग येशू र उहाँका भक्तहरूसँग सम्बधित भएको बाइबलमा बारम्बार उल्लेख गरिएकोछ। प्रकाश ६:२मा घोडामा सवार हुनेसँग धनु हुन्छ र उनलाई मुकुट दिइएको हुन्छ। यसले पुरानो करारमा परमेश्वरको चित्रण गर्दछ। उहाँका जनहरूको शत्रुहरूमाथि बिजय पाउन उहाँले धनु लिएर घोडा चढेको चित्रण देहायका पदहरूले देखाउँदछन्: हबकूक ३:८-१३ "८ के तपाईंको क्रोध नदीहरूका विरुद्धमा थियो, हे परमप्रभु?  के तपाईंको रिस खोलाहरूका विरुद्धमा थियो?  जब तपाईं आफ्ना घोड़ाहरूमाथि र आफ्ना विजयका रथहरूमाथि सवार हुनुभयो,  के तपाईं क्रोधित हुनुभएको थियो?  ९ तपाईंले आफ्नो धनु निकाल्नुभयो, तपाईंले धेरै काँड़हरू ल्याउनु भनी भन्नुभयो। तपाईंले नदीहरूद्वारा पृथ्वीलाई चिर्नुभयो।  १० पर्वतहरू तपाईंलाई देखेर मड़ारिए। मुसलधार पानी छेउबाट बगेर गयो। समुद्र गर्ज्यो र आफ्ना छाल उठायो। ११ तपाईंका उड़िरहेका काँड़हरूको चमकले र तपाईंको चम्कने भालाको चमकले गर्दा, सूर्य र चन्द्र आकाशमा टक्क अड़िए। १२ क्रोधमा तपाईं पृथ्वीमा हिँड्नुभयो,  रिसमा तपाईंले जाति-जातिहरूलाई दाइँ गर्नुभयो। १३ आफ्नो प्रजाको उद्धारको लागि, आफ्ना अभिषिक्त जनलाई बचाउनका निम्ति तपाईं निस्कनुभयो। दुष्टताका देशको नेतालाई तपाईंले धूलोपीठो पार्नुभयो, त्यसलाई टाउकोदेखि खुट्टैसम्म नाङ्गो पार्नुभयो।" र भजन ४५:४,५ "४ आफ्नो गौरवमा विजयसाथ,  सत्यता, नम्रता र धार्मिकताको पक्षमा तपाईंको सवारी होस्। तपाईंको दाहिने बाहुलीले चमत्कारका कार्य प्रदर्शन गरोस्। ५ तपाईंका तिखा बाणहरूले राजाका शत्रुहरूका मुटु छेडून्।जाति-जातिहरू तपाईंका चरणमा झुकून्।"

घोडामा सवार हुनेले लगाउने मुकुटलाई ग्रीक शब्दमा स्टेफानोस stephanos भनिन्छ। यो विजयको मुकुट हो (प्रकाश २:१०, प्रकाश ३:११)। यो मुकुट लगाउने व्यक्ति बिजेता हुन् जसले जित्दै अघि बढ्दछन्।

पहिलो लालमोहर तोड्दा भएको प्रथम् दृश्यले सुसमाचारको प्रचारको वर्णन गर्दछ जुन् पेन्टिकोस्टको समयमा अत्यन्त प्रभावकारी रूपमा फैलिन सुरु भएको थियो। संसारभरि सुसमाचार सुनाउने माध्यमले येशूले आफ्नो राज्य बिस्तारित वा फैलाइएको देखाएको थियो। अझ कतिपय देशहरूमा सुसमाचार सुनाइएको छैन न त सबै जातिहरूमा। धेरै मानिसहरूले सुसमाचार सुनेर उहाँको विश्वास गर्नु जरुरी छ ताकि येशू आफ्नो महिमामा आउनु ठिक अघि उहाँको विजयले पूर्णता पाउन्। जब संसारका सबै ठाउँहरूमा रहेका मानिसहरूले उहाँको सुसमाचार सुन्ने अवसर पाउँछन् र कतिपयले उहाँलाई विश्वास गर्न पुग्छन् तब उहाँको विजय भएको मानिन्छ।

भविष्यवाणीको आँखाले हेरियो भने प्रथम् लालमोहर तोडिएको दृश्यले एफिसको चर्चलाई पठाइएको सन्देशलाई देखाउँदछ। प्रथम् शताब्दीमा सारा संसारभरि प्रेरितहरूको सक्रियताले सुसमाचार फैलिएको थियो ("यदि तिमीहरू आफ्ना विश्वासमा अचल र स्थिर भइरह्यौ र तिमीहरूले सुनेका सुसमाचारको आशाबाट हटेनौ भने। यही नै त्यो सुसमाचार हो, जो स्वर्गमुनि हरेक प्राणीलाई प्रचार गरिएको छ, जसको म पावल, धर्म-सेवक भएँ।" कलस्सी १:२३)।

`जब हामी येशूकोसाथमा छौँ तब हामी जितको पक्षमा छौँ भनेर हामीले किन सधैँ याद गरिरहनुपर्छ? हामीले जुनसुकै परिस्थितिको सामना गर्नुपरेतापनि प्रभु येशू हाम्रो साथमा हुनुहुन्छ भने हामी किन शिर झुकाएर बस्ने?`