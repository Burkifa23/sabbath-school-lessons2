---
title:  दोस्रो र तेस्रो लालमोहर 
date:   28/01/2019
---

`प्रकाश ६:३,४को वर्णन गरिएको आधारमा रातो घोडा र त्यसमाथि चढिएको व्यक्तिको वर्णनले सुसमाचारसँग के सरोकार राख्दछ? हेर्नुहोस्, "३ जब उहाँले दोस्रो मोहोर तोड्नुभयो, तब दोस्रो जीवित प्राणीले “आऊ” भनेको मैले सुनें। ४ अर्को एउटा उज्ज्वल रातो घोडा बाहिर निस्किआयो। मानिसहरूले एक-अर्काको हत्या गरून् भनी यस घोड़सवारलाई पृथ्वीबाट शान्ति हरण गर्ने अख्तियार दिइयो। त्यसलाई एउटा ठूलो तरवार दिइयो।"`

रातोको अर्थ रगतको रङ्ग हो। घोडाचढीको हातमा ठूलो तरवार छ र यस पृथ्वीबाट शान्ति हरण गर्ने अधिकार उसलाई दिइएको छ।। त्यसले गर्दा मानिसहरूलाई एक आपसमा मारकाट गर्न बाटो खुल्दछ ("तिमीहरूले युद्धहरू र युद्धहरूका हल्ला सुन्नेछौ। नघबराओ, किनकि यी हुनु आवश्यक नै छन्, तर अन्त्य त त्यत्ति नै बेला हुँदैन।" मत्ती २४:६)।

सुसमाचारलाई ग्रहण नगर्दा के हुनेरहेछ भनेर दोस्रो लालमोहर तोड्दा देखाइएको छ। यो दृश्यले विश्व इतिहासको दोस्रो शताब्दीलाई औँल्याउँदछ। जब सुसमाचारको प्रचारले येशूले यस संसारमा आत्मिक युद्ध लडिरहनुभएको थियो तब दुष्टका शक्तिहरूले त्यसको खिलाफमा अत्यन्त प्रतिरोध अथवा प्रतिकार गरेका थिए। त्यसले गर्दा येशूलाई विश्वास गर्नेहरूले भयानक सतावटको सामना गर्नुपरेको थियो। याद गर्नुहोस्, त्यो घोडाचढीले हत्या गर्दैन तर यस संसारबाट शान्तिलाई झिक्दछ। त्यसको फलस्वरुप येशूलाईमात्र विश्वास गर्नेहरूले भारी यातना भोग्दछन् (“म पृथ्वीमा शान्ति ल्याउन आएको हुँ भनी नठान। शान्ति ल्याउन होइन, तर तरवार चलाउनलाई म आएको हुँ"  मत्ती १०:३४)।

`लेबी २६:२६ र इजकिएल ४:१६सँग प्रकाश ६:५,६ पढ्नुहोस्। कालो घोडा र त्यसको घोडसवारको विवरणले सुसमाचार प्रचारको वास्तविकतासँग त्यसको के सम्बन्ध छ? हेर्नुहोस्, प्रकाश ६:५, ६ "५ जब उहाँले तेस्रो मोहोर तोड्नुभयो, तेस्रो जीवित प्राणीले “आऊ” भनेको मैले सुनें। मैले एउटा कालो घोडा देखें। घोड़सवारको हातमा एउटा तराजू थियो। ६ ती चार जीवित प्राणीका बीचमा एउटा आवाजले यसो भनेजस्तो मैले सुनें, “एक दिनको ज्यालामा एक किलो गहूँ, र एक दिनको ज्यालामा तीन किलो जौ, तर तेल र दाखमद्यलाई हानि नगर्नू।” , लेवी २६:२६ "म तिमीहरूको अन्न यति साह्रो घटाइदिनेछु कि एउटै घरको चुलोमा दश घरका स्त्रीहरूले पकाउनेछन्, अनि पकाएर भाग लगाउँदा यति थोरै हुनेछ कि कसैलाई पनि पुग्नेछैन।" र इजकिएल ४:१६ "उहाँले मलाई भन्नुभयो, “ए मानिसको छोरो, म यरूशलेमबाट अन्नको मूल बन्द गरिदिनेछु। जोखी-जोखीकन चिन्तित भई तिनीहरूले रोटी खानेछन्, र जोखीजोखीकन डराउँदै पानी पिउनेछन्।"`

खानेकुरो जोख्ने तराजु लिएर कालो घोडा चढ्ने आउँछ। उसले एक घोषणा गर्दछ: "“एक दिनको ज्यालामा एक किलो गहूँ, र एक दिनको ज्यालामा तीन किलो जौ, तर तेल र दाखमद्यलाई हानि नगर्नू" (प्रकाश ६:६ रूपान्तरित)। त्यस बेलाको युरोप तथा मध्यपूर्वमा गहुँ वा अन्न, तेल र दाखमद्य जीवनको निम्ति आधारभूत खाना थियो ("१४ म ऋतुअनुसार शरद् र बसन्तका वर्षाहरू दिनेछु, ताकि तिमीहरूका अन्न, नयाँ दाखमद्य र तेल बटुल्न सक" व्यवस्था ११:१४)। होसियारपूर्वक जोखेर अन्न खानुको अर्थ खानाको ठूलो अभाव वा अनिकाललाई औँल्याउँछ (लेवी २६:२६, इजकिएल ४:१६)। यूहन्नाको समयमा एक दिनारी भनेको एक दिनको ज्याला थियो (मत्ती २०:२)। सामान्यतया दिनको एक दिनारले घरपरिवारको निम्ति दैनिक आवश्यकता पूरा गर्दथ्यो। तर अनिकाल पर्दा खानेकुरा अति महङ्गो हुन्थ्यो। तेस्रो लालमोहर खोलिएको दृश्यमा एक जनालाईमात्र चाहिने खानेकुरा किन्न दिनभरि कामको ज्याला लाग्दथ्यो। सानो परिवार धान्न तिन किलो (नेपाली अनुवादमा तिन किलो तर अङ्ग्रेजीमा क्वार्ट भनिएको छ। त्यसको अर्थ एक क्वार्ट एक लिटर भन्दा अलिकति बढी। त्यसकारण तिन क्वार्ट भन्दा सवा तिन लिटर भन्न सकिन्छ। किलोको चलन तत्कालीन संसारमा चलिएको देखिँदैन-अनुवादकको टिप्पणी) जौ चाहिन्थ्यो। त्यस अरू अन्नभन्दा सस्तो र खस्रो अन्न थियो।

तेस्रो लालमोहर तोडिएको दृश्यले शुद्ध सुसमाचारलाई अस्वीकार गर्दा त्यसको परिणाम अझ नराम्रो देखाएको थियो। जब चर्चमा राजनैतिक शक्ति पस्यो अर्थात् धर्म र सरकारको मिलोमत्तो भयो तब शुद्ध सुसमाचार प्रदुषित हुन पुगेको थियो। इसाई जगतको बाहुल्यता भएको  युरोपको इतिहासको चौथो शताब्दीको दृश्यलाई औल्याउँदछ। सेतो घोडाले शुद्ध सुसमाचारको प्रचारलाई औँल्याउँछ भने कालो घोडाले इसाई इतिहासमा शुद्ध सुसमाचारको उपस्थिति नभइकन मानवी परम्परामाथि भर परेको देखाउँछ। बाइबलमा अन्नको अर्थ परमेश्वरको वचन हो ( येशूले भन्नुभयो "११ अब दृष्टान्त यो हो: बीउचाहिँ परमेश्वरको वचन हो" लूका ८:११)। जब शुद्ध सुसमाचारलाई राजनैतिक शक्तिको आधारमा मानिसहरूले अस्वीकार गर्न थाले तब परमेश्वरको वचनको अनिकाल हुन थालेको थियो। यो अगमबक्ता आमोसले भविष्यवाणी गरे जस्तै हो ("११ परमप्रभु परमेश्वर भन्नुहुन्छ, “यस्ता दिनहरू आउँदैछन्, जब म देशमा अनिकाल ल्याउनेछु– जुनचाहिँ न त अन्नको अनिकाल न पानीको तिर्खा हो, तर परमप्रभुको वचन सुन्ने तृष्णाको अनिकाल हुनेछ। १२ मानिसहरू परमप्रभुका वचनको खोजीमा एक समुद्रदेखि अर्को समुद्रसम्म, र उत्तरदेखि पूर्वसम्म धरमरिँदै हिँड्नेछन्। तर तिनीहरूले त्यो पाउनेछैनन्। १३ “त्यस दिन, सुन्दरी तरुणीहरू र बलिष्ठ जवानहरू तिर्खाले मूर्च्छा खानेछन्" आमोस ८:११-१३)।