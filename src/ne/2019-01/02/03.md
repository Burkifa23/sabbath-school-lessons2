---
title:  प्रभुको दिनमा
date:   07/01/2019
---

`"प्रभुको दिन" भनेर उल्लेख गरिएको देहायका पदहरू पढ्नुहोस्। प्रभुको दिन भन्ने दिन कुन दिन हो भनेर बाइबलमा कसरी स्पष्ट पारिएको छ? पात्मोस टापुमा निर्वासित र कष्टकर जीवन बिताइरहेका यूहन्नाको निम्ति प्रभुको दिन कस्तो अर्थपूर्ण भएको होला? हेर्नुहोस्: प्रकाश १:१० "प्रभुको दिनमा म आत्मामा थिएँ, र तुरहीको जस्तो एउटा चर्को आवाज मेरो पछाडि यसो भनिरहेको मैले सुनें।", यशैया ५८:१३,१४ "१३ “तिमीहरूले मेरो शबाथ-दिन तोडेनौ र मेरो पवित्र दिनमा आफूखुशी गरेनौ भने, र परमप्रभुको शबाथलाई आदरणीय ठान्यौ, र आफ्नो इच्छाअनुसार नगरी यस दिनलाई मान्यता दियौ र यसमा आफ्नो खुशी नगरी व्यर्थका कुरा गरेनौ भने, १४ तिमीहरूले परमप्रभुमा रमाहट पाउनेछौ, र म तिमीहरूलाई देशका उच्च स्थानहरूमा सवार गर्ने तुल्याउनेछु र म तिमीहरूलाई तिमीहरूका पुर्खा याकूबको उत्तराधिकारबाट भोज खुवाउने तुल्याउनेछु।” परमप्रभुको मुखैले यसो भन्नुभएको छ।" र मत्ती १२:८ "मानिसको पुत्र शबाथको प्रभु हो।” `

"हप्ताको सातौँ दिन शनिबार साबथ दिनमा कष्टकर निर्वासित  जीवन बिताइरहेको यूहन्नालाई परमेश्वरको महिमा देखाइएको थियो। जब यूहन्नाले यहूदीयाका सहर र गाउँहरूमा प्रचार गर्दथे तब उनले साबथ दिनलाई पवित्र रूपमा पालना गर्दथे। त्यही अनुसार उनले पात्मोस टापुमा पनि साबथ दिनको दिन प्रभुको विशेष आराधना गर्दथे। त्यस दिनको निम्ति दिइएका अनेकौँ अमूल्य प्रतिज्ञाहरू यूहन्नाले आफूलाई नै दिइएको हो भनेर दावी गरेका थिए।" एलेन जी ह्वाइट, द आक्टस् अभ आपोस्टल्स्, पृ. ५८१बाट रूपान्तरित।

हप्ताको सातौँ दिन साबथमा यूहन्नाले दर्शन पाएका थिए भनेर प्रकाश १:१०ले स्पष्टरूपमा आभास् दिएको छ। हुनत उनले येशूको दोस्रो आगमन (प्रकाश १:७) जसलाई "प्रभुको दिन" पनि भनिन्छ (यशैया १३:६-१३, २ पत्रुस ३:१०) र भविष्यको घट्नाहरूको प्रतीक्षामा थिए तर आफूले पाएका भविष्यका घट्नाका दृश्यहरू साबथ अर्थात् प्रभुकै दिनमा पाएका थिए भनेर उनी ठोकुवा गर्दछन्।

अनेकौँ कष्टहरूको बीचमा साबथ दिनैमै पाएका दर्शनहरू उनको निम्ति त्यो सुन्दर भविष्यको स्वाद हुन गएको थियो जब उनीमात्र होइन युगौँ युगदेखि येशूको दोस्रो आगमनको निम्ति पर्खिरहेका उहाँका विश्वासी जनहरूले पनि अनुभव गर्नेछन्। यहूदीहरूको सोचमा साबथ olam haba (ओलान हाबा) अर्थात् "आउने संसार" हो।

"अनकन्टार टापुमा यूहन्नाको निम्ति अदनको बँगैचामा स्थापना भएको साबथ अत्यन्त प्रिय र बहुमूल्यको थियो।...येशूको निम्ति प्रिय साबथ त्यो एक्लो निर्वासित जीवन बिताइरहेका यूहन्नाको निम्ति कस्तो थियो होला! साबथको गरिमा त्यसबेला जस्तो कहिल्यै पनि उचालिएको थिएन। त्यसै दिनमा यूहन्नाले येशूको बारेमा कहिल्यै पनि नसिकेका कुराहरू सिकेका थिए। अति गरिमामय र उच्च सत्यलाई त्यस दिनमा बाहेक अरू दिनमा यूहन्नाले कहिल्यै पनि सुनेका थिएनन्।"  एलेन जी ह्वाइट कमेन्टस्, द एसडिए बाइबल कमेन्टरी, ठेली ७, पृ. ९५५बाट रूपान्तरित।

`दश आज्ञाहरूको चौँथौँ आज्ञा प्रस्थान २०:११ र व्यवस्था ५:१५मा तुलना गरेर हेर्नुहोस्। "८ “शबाथ-दिन पवित्र मान्नुपर्छ भनी याद राख्नू। ९ छ दिनसम्म परिश्रम गरेर आफ्ना सबै काम गर्नू,  १० तर सातौँचाहिँ दिन परमप्रभु तिमीहरूका परमेश्वरको निम्ति शबाथ-दिन हो। त्यसमा तिमीहरूले केही काम नगर्नू, न त आफ्नो छोराले, न छोरीले, न कमारा-कमारीले, न गाईबस्तुले, न मूल ढोकाभित्र भएको परदेशीले केही काम गरोस्। ११ किनकि छ दिनमा परमप्रभुले आकाश, पृथ्वी, समुद्र र तिनमा भएका सबै थोक बनाउनुभयो, तर सातौँ दिनमा चाहिँ विश्राम गर्नुभयो। त्यसकारण परमप्रभुले शबाथदिनलाई आशिष् दिनुभयो, र त्यसलाई पवित्र गर्नुभयो।" (प्रस्थान २०:८-११) र "१४ तर सातौँचाहिँ दिन परमप्रभु तिमीहरूका परमेश्वरको निम्ति शबाथ हो। त्यसमा तिमीहरूले केही काम नगर्नू आफ्ना छोराछोरी, कमारा-कमारी, गोरु, गधा कुनै पशुले सहरभित्र भएको परदेशीले पनि केही काम नगरोस्। आफ्ना कमारा र कमारीले तिमीहरूसँग विश्राम गरून्। १५ तिमीहरू मिश्रमा कमारा हुँदा कसरी परमप्रभु तिमीहरूका परमेश्वरले आफ्नो बाहुबल र फैलिएको पाखुरा प्रयोग गरी तिमीहरूलाई निकालेर ल्याउनुभयो, सो याद राख। यसैकारण परमप्रभु तिमीहरूका परमेश्वरले शबाथ मान्न तिमीहरूलाई आज्ञा गर्नुभएको हो।" (व्यवस्था ५:१४-१५)। उपर्युक्त पदहरूले हप्ताको सातौँ दिन सृष्टिको र उद्धारको स्मारक हो भनेर देखाइएको छ। हामीलाई परमेश्वरले नै सृष्टि गर्नु भएको हो र उहाँले नै मुक्ति दिनुहुन्छ भन्ने कुरालाई हामीले ख्याल राख्नुपर्छ भन्ने परमेश्वरको चाहना हो। प्रत्येक साबथको दिनमा जब हामी प्रवेश गर्छौँ तब त्यो दिनमा परमेश्वर हाम्रो सृष्टिकर्ता र मुक्तिदाता हुनुहुन्छ भन्ने वास्तविकतालाई कसरी अनुभव गर्न सक्छौँ? यदि उहाँ सृष्टिकर्तामात्र हुनुहुन्छ तर मुक्तिदाता हुनुभएन भने त्यसको अर्थ के होला? त्यो पनि सोच्नुहोस्।`