---
title:  सामदानहरूको बीचमा
date:   05/01/2019
---

### यस अध्यायका मूल पदहरू
प्रकाश १:९-१८, प्रेरित ७:५४-६०, मत्ती १२:८, प्रस्थान २०:११,दानिएल १०:५,६,प्रकाश १:२० र प्रकाश २:१-७।

> <p>यस अध्यायको मूल सार पद</p>
> "पवित्र आत्माले चर्चहरूलाई जे भन्नुभएको छ सो कान हुनेले सुनोस्" (प्रकाश २:७ रूपान्तरित)।

जब दुष्टहरू वा परमेश्वरलाई विश्वास नगर्नेहरूले गरेका घमण्ड वा फाइफुट्टीहरू देख्दछन् भजनसंग्रहका लेखकले भजनसंग्रह ७३मा आफू आजित वा अचम्मित भएको कुरा व्यक्त गर्दछन्। हो, तिनीहरू मोजमज्जा, रमाइलो गर्दै सबै कुरामा सम्पन्न भएर जिउँदछन् र त्यसको ठिक बिपरीत धर्मीहरू वा परमेश्वरप्रति आस्था राख्नेहरू अनेक किसिमका कष्टहरू भोगीरहेका हुन्छन्। यो अन्यायले भजनका लेखक अत्यन्त निराश र बिचलित भएका थिए (भजन ७३:२-१६)। दुष्ट, अन्यायी, अत्याचारी शोषकहरू फलिफाप वा उन्नति भएको देखेर भजनका लेखकलाई असह्य भएको थियो। उनी यसरी व्यक्त गर्दछन् "२ तर मेरा खुट्टा प्राय: चिप्लन लागेका थिए। मैले मेरो टेक्ने आधार हराउन लागेको थिएँ। ३ किनकि दुष्टहरूको उन्नति देखेर ती अहङ्कारीहरूको म डाह गर्दथें। ४ तिनीहरूलाई कठिनाइ छैन, तिनीहरूका शरीर स्वस्थ र बलिया छन्। ५ अरू मानिसहरूझैँ तिनीहरू कष्टमा हुँदैनन्, तिनीहरूमाथि मानव खराबी आइलाग्दैनन्।६ यसकारण अहङ्कार तिनीहरूको सिक्री हुन्छ, र तिनीहरू हिंसाको वस्त्र लाउँछन्। ७ तिनीहरूका निष्ठुर हृदयबाट दुष्टता निस्कन्छ, तिनीहरूका मनको दुष्ट अहङ्कारको सीमा छैन। ८ तिनीहरू ठट्टा गर्छन्, अनि डाहका कुरा गर्छन्, र आफ्नो अहङ्कारमा अत्याचार गर्ने धम्की दिन्छन्। ९ तिनीहरूका मुखले स्वर्गकै दाबी गर्छन्, र तिनीहरूका जिब्राले पृथ्वीलाई अधिकार गर्छन्। १० यसकारण तिनीहरूका मानिसहरू तिनीहरूतर्फ फर्कन्छन्, र प्रशस्त पानी पिउँछन्।११ तिनीहरू भन्छन्, “परमेश्वरले कसरी जान्नुहुन्छ र? के सर्वोच्चमा ज्ञान छ र?”  १२ हेर, दुष्टहरू यस्ता छन्।  सधैँ निश्चिन्त, तिनीहरू धन बढ़ाउँछन्। १३ निश्चय मैले व्यर्थमा आफ्नो हृदय शुद्ध राखेको छु, र निर्दोषतामा आफ्नो हात धोएको छु। १४ दिनभरि मैले आपत्ति भोगेको छु, र प्रत्येक बिहान मैले दण्ड भोग्नुपरेको छ। १५ यदि “म यसै भन्नेछु” भनी मैले भनेको भए त, मैले तपाईंका सन्तानलाई विश्वासघात गर्नेथिएँ। १६ जब मैले यी सबै बुझ्ने कोसिस गरें, यो मेरो निम्ति अति गह्रौँ भयो।" (भजनसंग्रह ७३:२-१६)। परमेश्वर असल भएतापनि (भजन ७३:१) उहाँलाई विश्वास गर्नेहरू र हृदय शुद्ध हुनेहरूले दु:ख पाइरहेको देख्दा के गरुँ के गरूँ भएर आफ्नो मनको भारी बिसाउन उनी पवित्र स्थान वा मन्दिरमा गए। जब उनी त्यहाँ गए (अहिले चर्चमा भनेपनि हुन्छ) त्यहाँ परमेश्वरको उपस्थितिमा उनलाई जे भइरहेको थियो सो को बारेमा गहिरो आत्मज्ञान दिइएको थियो। उनले यसरी व्यक्त गर्दछन्: "१७ जबसम्म म परमेश्वरको पवित्रस्थानमा पसिनँ। तब मात्र मैले तिनीहरूको अन्तिम अवस्था बुझें।  

१८ निश्चय तपाईंले तिनीहरूलाई चिप्ला ठाउँहरूमा राख्नुहुन्छ, तपाईंले तिनीहरूलाई सर्वनाशमा फालिदिनुहुन्छ। १९ तिनीहरू कति अचानक नष्ट हुन्छन्, त्रासले तिनीहरू पूर्णत: बगाइए! २० तिनीहरू बिहान बिउँझँदा सपनाजस्तै टलिजान्छन्। हे परमप्रभु, तपाईं बिउँझँदा तिनीहरूलाई कल्पनाझैँ तुच्छ ठान्नुहुन्छ।" (भजनसंग्रह ७३:१७-२०)।

शताब्दीयौँ पछि येशूका वयोबृद्ध चेलालाई पत्थरै पत्थर भएको झ्यालखानारूपि टापुमा मरोस् भनेर फ्याँकिएको थियो। उनले जे कष्ट पाएतापनि प्रभु येशूप्रति आफ्नो निष्ठा छोडेका थिएनन्। त्यसकै फलस्वरुप उनले त्यो कष्टको जीवन बिताइरहनुपरेको थियो। आफू त्यस्तो कष्टमय जीवन बिताइरहेको बेलामा आफूले नराम्रो खबर सुन्नु परेको थियो। उनको रेखदेखमा भएका चर्चहरूले अनेक किसिमका दु:खहरू भोगीरहेका थिए। तैपनि त्यस्तो निर्णायक वा आफ्नो हृदय बिचलित भएको बेलामा येशूले उनलाई दिब्यदर्शन दिनुभएको थियो। त्यस दर्शनमा उनले येशूलाई स्वर्गमा रहेको पवित्र स्थानमा पुनरुत्थान भएको देख्न पुगेका थिए। भजनसंग्रहका लेखकलाई जस्तै यहाँ यूहन्नालाई यस जीवनका रहस्यहरू र विश्वासीहरूले सामना गर्नुपर्ने संघर्षहरू देखाइएका थिए। त्यस पवित्र स्थानको दृश्यले यूहन्नालाई येशूको उपस्थिति र हेरचाह विश्वासीहरूको बीचमा सुनिश्चित भएको देखाइएको थियो। येशूबाट पाएको त्यो सन्देश चर्चहरूलाई र शताब्दीभरि र पृथ्वीको अन्तसम्म आउने येशूका विश्वासी पीँढीहरूलाई सुनाउन येशूले यूहन्नालाई अर्हाउनुभएको थियो।

यस अध्यायमा स्वर्गको पवित्र मन्दिरमा येशूको सेवाकार्यको बारेमा अलिकति नियाल्नेछौँ। त्यसको साथै एशियाका सातवटा चर्चहरूलाई सम्बोधन गरेर लेखिएका विशेष सन्देशहरू यस अध्यायमा पढ्न सुरु गर्नेछौँ। ती सन्देशहरू केवल यूहन्नाका समयमा रहेका चर्चका विश्वासीहरूलाईमात्र अर्थपूर्ण नभएर बर्तमान समयमा रहेका हामीहरूका लागि पनि अत्यन्त महत्त्वपूर्ण र सान्दर्भिक छन्। अर्को अध्यायमा अरू सातवटा चर्चहरूलाई लेखिएका सन्देशहरू हेर्नेछौँ।