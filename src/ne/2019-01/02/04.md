---
title:  पात्मोसमा यूहन्नाले देखेका येशू ख्रीष्टको दर्शन
date:   08/01/2019
---

`प्रकाश १:१२-१८मा यूहन्नाले देखेका येशूको दर्शन पढ्नुहोस् "१२ मसँग बोल्नेलाई हेरौं भनेर म पछि फर्के। फर्केर हेर्दा सात वटा सुनका सामदान १३ र सामदानहरूका माझमा मानिसको पुत्रजस्तै पाउसम्मै पोशाक लाउनुभएको र छातीमा सुनौला चौडा फित्ता लाउनुभएको एक जनालाई मैले देखें। १४ उहाँका शिर र केश ऊनजस्तो सेता र हिउँजस्तै सेता, र उहाँका आँखा आगोका ज्वालाजस्तै थिए। १५ उहाँका पाउहरू आगोको भट्टीमा खारेर टल्काएका काँसाजस्ता थिए, र उहाँको स्वरचाहिँ उर्लिंदो पानीहरूको आवाजजस्तै थियो। १६ उहाँको दाहिने बाहुलीले सात वटा ताराहरू पक्रिराखेको थियो, र उहाँको मुखबाट धारिलो दुईधारे तरवार निस्केको थियो। उहाँको मुहारचाहिँ पूरा तेजमा चम्केको सूर्यजस्तै थियो। १७ जब मैले उहाँलाई देखें, तब म मरेतुल्य भएर उहाँका पाउमा परें। तर उहाँले आफ्नो दाहिने बाहुली यसो भनेर ममाथि राख्नुभयो, “नडराऊ, आदि र अन्त्य १८ र जीवितचाहिँ म नै हुँ। म मरेको थिएँ। हेर, म सदासर्वदाको निम्ति जीवित छु, अनि मृत्यु र पातालका साँचाहरू मसित छन्।"वन यूहन्नाले मात्र होइन येशूको दिब्य वा अलौकिक रूप दानिएलले पनि देखेका थिए। हेर्नुहोस दानिएल १०:५,६ "५ मैले माथि हेरें र मेरो अगि कम्मरमा अति राम्रो सुनको पेटी बाँधी सूतीको लुगा लगाएका एक जना मानिसलाई देखें। ६ तिनको शरीर पीतमणिजस्तै चहकिलो थियो, तिनको अनुहार बिजुलीझैँ चम्कन्थ्यो, तिनका आँखा राँकोझैँ बलिरहेका थिए। तिनका हात र खुट्टाहरू टल्काइएको काँसोजस्तै र तिनको स्वर ठूलो भीड़को स्वरझैँ थिए।"`

सामदानहरूको बीचमा मूल पुरोहितको पोशाक लगाएर येशू हिँडिरहनुभएको दृश्य यूहन्नाले आफ्नो दर्शनमा देख्दछन्।

पौराणिक इस्राएलमा इस्राएलीहरूको बीचमा परमेश्वर हिँड्नुहुनेछ (लेबी २६:१२ "म तिमीहरूका बीचमा हिँड़डुल गर्नेछु, र म तिमीहरूका परमेश्वर हुनेछु, अनि तिमीहरूचाहिँ मेरा प्रजा हुनेछौ") भनेर प्रतिज्ञा गर्नुभएको थियो। जब यूहन्नाले आफ्नो दर्शनमा  येशू सामदानहरूको बीचमा हिँडिरहनुभएको देखे तब त्यसले उक्त प्रतिज्ञालाई औँल्याएको थियो। प्रकाशको पुस्तकमा सातवटा सामदानहरूको अर्थ एशियाका सातवटा चर्चहरू हुन् भनेर जनाउँछ। सुरूमा यस पुस्तकमा लेखिएका सन्देशहरू ती चर्चहरूमा पठाउनको निम्ति लेखिएका थिए। केवल तत्कालीन इतिहासको चर्चमात्र नभएर इतिहासभरिका चर्चहरू सामदानको प्रतीकको रूपमा लिइएको छ। पवित्र आत्माको सहायताले यस पृथ्वीमा भएको उहाँको चर्चलाई  येशू ख्रीष्टले निरन्तररूपमा हेरचाहा गर्नुहुन्छ। जबसम्म तिनीहरूलाई अनन्तको राज्यमा उहाँले ल्याउनुहुन्न तबसम्म उहाँले आफ्ना जनहरूको हेरचाहा गरि नै रहनुहुन्छ।

अझ भन्ने हो भने येशूलाई सामदानहरूको बीचमा मूल पुजारीको रूपमा गरिएको चित्रण यरुशलेमको मन्दिरमा गरिने बिधिबाट लिइएको थियो। त्यसबेला पवित्र स्थानमा रहेको सामदानमा दिनदिनै निरन्तररूपमा बत्ती बलिरहोस् भनेर तेल हाल्न एक जना पुजारी नियुक्त गरिएको हुन्थ्यो। मन्दिरभित्रको पवित्र स्थानमा रहेका दियोहरू दिनदिनै चम्किलो पाराले बलिरहोस् भनी हेर्ने काम त्यस पुजारीको थियो। दियोको जलेर खरानी भएको धागो काट्ने र यदि सबै जल्यो भने नयाँ धागो राख्ने, दियोमा नयाँ तेल  हालेर बालिरहने काम त्यो पुजारीको थियो। सामदानमा रहेका सातवटा दियोहरूको प्रत्येक दियोको अवस्थाप्रति पुजारी परिचित थियो। त्यस्तै गरेर येशूलाई पनि उहाँका जनहरूको प्रत्येकको आवश्यकता र  अवस्था उहाँलाई थाहा छ र तिनीहरूको निम्ति उहाँले व्यक्तिगत रूपमा पहल गर्नुहुन्छ।

`उहाँलाई "थाहा छ" भन्ने वाक्यले परमेश्वरका जनहरूको परिस्थिति र आवश्यकताप्रति येशू परिचित हुनुभएको छ भनेर देहायका पदहरूले कसरी देखाउँछ? हेर्नुहोस्, प्रकाश २:२,९,१३,१९ "२ तिम्रा कामहरू, तिम्रो परिश्रम र सहनशीलता मलाई थाहा छ, र तिमीले खराब मानिसहरूलाई सहन सक्दैनौ तर तिनीहरू जसले प्रेरित हुँ त भन्दछन्, तर वास्तवमा होइनन्, त्यस्तालाई जाँचेर झूटा भेटाएका छौ भनी म जान्दछु।...  ९ म तिम्रा कष्टहरू र तिम्रो दरिद्रतालाई जान्दछु। तर तिमी त धनी नै छौ। म तिनीहरूलाई चिन्दछु, जसले आफूलाई यहूदी हौं त भन्छन्, तर वास्तवमा तिनीहरू होइनन्। तिनीहरूले गरेका निन्दा म जान्दछु। तिनीहरू शैतानको सभाघर हुन्।..१३ मलाई थाहा छ, तिमी कहाँ बस्छौ, त्यहीँ जहाँ शैतानको सिंहासन छ। तरै पनि तिमीहरू मेरो नाउँमा स्थिर बस्छौ। मेरो विश्वासयोग्य साक्षी एन्टिपासको समयमा पनि ममाथिको आफ्नो विश्वास तिमीहरूले त्यागेनौ। शैतान बस्ने ठाउँमा तिमीहरूकै माझमा तिनी मारिए।...१९ तिम्रा काम, तिम्रो प्रेम, तिम्रो विश्वास, तिम्रो सेवा र तिम्रो धैर्यपूर्ण सहनशीलता मलाई थाहा छ। तिम्रा पछिल्ला काम अघिल्लाभन्दा बढ़ी छन्। प्रकाश २:१९।" र प्रकाश ३:१,८,१५ "१ अनि सार्डिसका मण्डलीका दूतलाई यो लेख: यी कुरा परमेश्वरका सात आत्मा र सात तारा हुनेले भन्दछ। तिम्रा काम मलाई थाहा छ। तिमी जीवित छौ भन्ने नाउँ त छ, तर तिमीहरू मरेका छौ।...८ मलाई तिम्रा कामहरू थाहा छ। हेर, मैले तिम्रा सामुन्ने ढोका खुला राखिदिएको छु, जो कसैले थुन्न सक्दैन। तिमीसँग थोरै शक्ति छ भन्ने मलाई थाहा छ, तापनि तिमीले मेरो वचन पालन गरेका छौ, र मेरो नाउँ इन्कार गरेका छैनौ।...१५ मलाई तिम्रा कामहरू थाहा छ। तिमी चिसो पनि छैनौ, तातो पनि छैनौ, चिसो कि तातो भए त हुनेथियो।"`

परमेश्वरकै नाउँहरूद्वारा येशूले आफूलाई परिचय गर्नुभएको थियो। आफू "आदि र अन्त" भन्नु भएको थियो (यशैया ४४:६ “इस्राएलका महाराजा र उद्धारक र सर्वशक्तिमान् परमप्रभु यसो भन्नुहुन्छ: पहिलो र पछिल्लो म नै हुँ। मबाहेक अरू परमेश्वर छैन।" र यशैया ४८:१२ "१२ “हे याकूब, हे मैले बोलाएको इस्राएल, मेरो कुरा सुन्: म त्यही हुँ। म आदि हुँ, र म अन्त हुँ")। ग्रीक भाषामा "अन्त" eschatos  (इस्काटोज) हो। त्यसबाट युगको अन्तको बारेमा अध्ययन गर्ने बिषयबस्तुको शब्द  eschatology (इस्काटोलोजी) आएको हो। त्यसको अर्थ युगको अन्तको मूल केन्द्र येशू हुनुहुन्छ र उहाँले नै अन्तको घट्नाहरूको अन्तिम शब्द उच्चारण गर्नुहुन्छ। उहाँ "जीवित हुनुहुन्छ" र उहाँसँग "मृत्यु र पातालको" साँचो छ (प्रकाश १:१८ "१८ र जीवितचाहिँ म नै हुँ। म मरेको थिएँ। हेर, म सदासर्वदाको निम्ति जीवित छु, अनि मृत्यु र पातालका साँचाहरू मसित छन्")। उहाँको मृत्यु र पुनरुत्थानले मृत्युका ढोकाहरू खोल्ने अधिकार उहाँलाई सुम्पिएको छ (अय्यूब १७:१६ "के यो मृत्युको ढोकामा जान्छ? के हामी सँगै धूलोमा मर्नेछौं?” र भजन ९:१३ "१३ हे परमप्रभु, ममाथि अनुग्रह गर्नुहोस्। हेर्नुहोस्, मलाई घृणा गर्नेहरूबाट मैले कस्तो कष्ट भोग्नुपरेको छ। तपाईंले नै मलाई मृत्युको मुखबाट छुटाउनुहोस्")। जसजसले उहाँमाथि भरोसा राख्दछ वा उहाँलाई विश्वास गर्दछ त्यसलाई चिहान वा मरेर खरानी भएकाहरूलाई अनन्त जीवनको निम्ति बौरि उठ्नेछन् (१ कोरन्थी १५:२०-२३ "२० वास्तवमा ख्रीष्ट मृतकहरूबाट जीवित हुनुभएको छ। सुतिजानेहरूमध्येमा उहाँचाहिँ प्रथम फल हुनुहुन्छ। २१ किनकि जसरी मानिसबाट मृत्यु आयो, त्यसरी नै मृतकहरूको पुनरुत्थान पनि मानिसबाट नै आयो। २२ किनकि जसरी आदममा सबै मर्दछन्, त्यसै गरी ख्रीष्टमा सबै जीवित पारिनेछन्। २३ तर हरेक आ-आफ्नै क्रमअनुसार– ख्रीष्टचाहिँ अगौटे फल, त्यसपछि उहाँको पुनरागमनमा ख्रीष्टका आफ्नैहरू")।  येशूप्रति निष्ठावान भएर चलेकाहरूले कुनै डर मान्नु आवश्यक छैन किनभने मरेकाहरू पनि उहाँकै हेरचाहमा छन्। यदि मरेकाहरूको निम्ति त उहाँ त्यस्तो हुनुहुन्छ भने जीउँदाहरूको निम्ति उहाँ झन कस्तो होला? (१ थेस्सोलिनिकी ४:१६-१८ "१६ किनकि प्रभु स्वयम् हुकुमको गर्जनसित, प्रधान स्वर्गदूतको आवाज र परमेश्वरका तुरहीको सोरसित स्वर्गबाट ओर्लनुहुनेछ, र ख्रीष्टमा मरेकाहरूचाहिँ पहिले बौरिउठ्नेछन्। १७ तब हामी बाँचिरहेका र छोडिएकाहरू प्रभुलाई आकाशमा भेट्न तिनीहरूका साथसाथै बादलमा उठाइलगिनेछौं, र यसरी हामी सधैँ प्रभुसँग रहनेछौं। १८ यसैकारण एउटाले अर्कालाई यी वचनहरूले सान्त्वना देओ")।