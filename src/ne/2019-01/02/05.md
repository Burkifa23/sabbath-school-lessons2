---
title:  यूहन्नाको समयमा र बर्तमान समयमा रहेका येशूभक्तहरूको निम्ति सन्देश
date:   09/01/2019
---

`येशूले यूहन्नामार्फत सातवटा स्पष्ट र सान्दर्भिक सन्देशहरू एशियमा रहेका चर्चहरूलाई दिनुभएको थियो। जुन प्रान्तका चर्चहरूलाई सम्बोधन गरेर सन्देश दिइएको थियो त्यहाँ सातवटा भन्दा बढी चर्चहरू थिए। यद्यपि सातवटा चर्चहरूलाई भनेर सम्बोधन गरिएको परिप्रेक्ष्यमा साधारणतया इसाईहरूको निम्ति ती सन्देशहरू किन अर्थपूर्ण मान्नुपर्छ? हेर्नुहोस् येशूले दिनुभएको स्पष्ट सन्देश, प्रकाश १:११ "११ “तिमी जे देख्तछौ, सो एउटा पुस्तकमा लेख, र सातै वटा मण्डलीलाई पठाऊ, अर्थात् एफिसस, स्मुर्ना, पर्गामम, थिआटीरा, सार्डिस, फिलाडेल्फिया र लाउडिकियालाई।...१९ यसकारण तिमीले जे देख्छौ, र जे छ र यसपछि जे हुन आउनेछ, लेख।...२० मेरो दाहिने हातमा तिमीले देखेका यी सात तारा र सुनका यी सात सामदानको रहस्य यो हो: सात तारा सात मण्डलीका स्वर्गदूतहरू र सात वटा सामदानचाहिँ सात मण्डलीहरू हुन्।”  `

जुन सन्देशहरू येशूले यूहन्नालाई लेख र सातवटा चर्चहरूकहाँ पठाऊ भनेर अर्हाउनुभएको थियो ती सन्देशहरू प्रकाश २ र ३ अध्यायमा पाउँछौँ। तिनीहरूको अर्थ तीन तहमा बुझ्न र प्रयोग गर्न सकिन्छ:

ऐतिहासिक प्रयोग: प्रथम शताब्दीको अत्यन्त समृध्दि वा फस्टाएको एशियाका सहरहरूमा रहेका सातवटा चर्चहरूलाई सुरुमा सम्बोधन गरेर ती सन्देशहरू पठाइएका थिए। त्यहाँका येशूभक्तहरूले अत्यन्त गम्भीर चुनौतिहरू सामना गरेका थिए। त्यस प्रान्तमा रहेका धेरै सहरहरूमा सम्राट्को मूर्तिलाई पूजा गर्न त्यस प्रान्तमा भएका मन्दिरहरूमा स्थापना गरेका थिए। सम्राट्को मूर्तिलाई पूजा गर्नुको अर्थ त्यहाँका मानिसहरू रोमी साम्राज्यप्रति आफूहरू बफादारी भएको देखाउँथ्यो। सम्राट्को मूर्तिलाई ढोग्न मानिसहरूलाई जबरजस्ती गरिन्थ्यो। प्रत्येक जनताले राजाको प्रतिमालाई पूजा गर्नैपर्छ भन्ने कानुनी आदेश थियो। त्यतिमात्र नभएर रोमको देवीदेवताहरूको नाउँमा मनाउने अनेकौँ धार्मिक चाड र सार्वजनिक समारोहरूमा सबै नागरिकहरूले भाग लिनैपर्ने भएको थियो। येशूलाई विश्वास गर्नेहरूले ती धार्मिक समारोहहरूमा भाग नलिँदा तिनीहरूले अनेकौँ सतावट र मृत्युको पनि सामना गर्नुपरेको थियो। ती चुनौतिहरूको सामना गर्न येशूले यूहन्नामार्फत आफ्नो व्यक्तिगत सन्देशहरू पठाउनुभएको थियो।

भविष्यवाणीमा प्रयोग: प्रकाशको पुस्तक आफै पनि भविष्यवाणीको पुस्तक भएकोले केवल सातवटा चर्चहरूलाईमात्र चुनेर सम्बोधन गरेर लेखिएको परिवेशमा ती सन्देशहरूले भविष्यवाणीका चित्रणहरूलाई औँल्याउँछ भन्न उपयुक्त छ। जुन आत्मिक अवस्था ती सातवटा चर्चहरूमा थिए त्यही अवस्थाले विभिन्न ऐतिहासिक कालमा रहेका परमेश्वरको चर्चको अवस्थालाई जनाउँछ। कुन नियतले ती सन्देशहरू लेखिएर ती चर्चहरूलाई पठाएका थिए सो बुझ्नु जरुरी छ। त्यसमा प्रथम् शताब्दीदेखि युगको अन्त्यसम्म भएका इसाई आस्थाको आत्मिक अवस्थाको बिरात दृश्यलाई परमेश्वरले आफ्नै दृष्टिकोणले हेर्नुभएको देखाइएको छ।

जगतव्यापी प्रयोग: यथार्थमा भन्ने हो भने प्रकाशको पुस्तकको सम्पूर्ण पुस्तक नै चिठीको रूपमा प्रत्येक चर्चमा पढ्न पठाइएको थियो (प्रकाश १:११,२२:१६)। त्यसकारण सातवटा चर्चहरूलाई सम्बोधन गरेर लेखिएका विशेष सन्देशहरू प्रत्येक युगमा रहेका प्रत्येक इसाईलाई लागुहुने पाठ समावेश भएको पाइन्छ। त्यसको अर्थ विभिन्न स्थान र समयमा रहेका विभिन्न खालका इसाईहरूको चरित्रलाई उघारिएको पाउँछौँ। सातवटा पत्रहरूले सातै खालका चर्च वा इसाईहरूको चरित्रलाई उघारेर लेखिएको हुनाले वर्तमान समयमा लाओडेकियाको चर्चलाई चित्रण गरेको पाउँछौँ। तर सबै चर्चको अवस्था लाओडेकियाको जस्तै छ भन्न सकिन्दैन। कुनै अरू चर्चहरूमा ती सातवटा चर्चका विशेषताहरू पनि देखिन सक्छ। तर हामीहरूको निम्ति असल खबर त यो छ कि हामीहरूको आत्मिक अवस्था जस्तो भएतापनि "हामी पतित मानिसहरू जहाँ भएतापनि परमेश्वरले हामीलाई भेट्नुहुन्छ"-एलेन जी ह्वाइट, सेलेक्टेड मेसेजेज्, बुक १, पृ. २२बाट रूपान्तरित।

`यो सोच्नुहोस्: तपाईँको प्रान्तमा रहेका सातवटा चर्चहरूले चुनौति र आत्मिक अवस्था सामना गरिरहको अवस्थामा येशूले पत्रहरू लेख्नुभयो रे? येशूले ती पत्रहरूमा के लेख्नुहुन्थ्यो होला?`