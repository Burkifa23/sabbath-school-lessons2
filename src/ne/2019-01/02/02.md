---
title:  पात्मोसमा
date:   06/01/2019
---

`कुन परिस्थितिमा यूहन्नाले प्रकाशको पुस्तकमा लेखिएका दर्शनहरू देखेका थिए? हेर्नुहोस् प्रकाश १:९ "म यूहन्ना, तिमीहरूका दाजु, तिमीहरूका साथसाथै येशूमा भएका कष्ट, राज्य र सहनशीलतामा सहभागी छु। परमेश्वरको वचन र येशू ख्रीष्टको गवाहीको खातिर म पत्मोस भन्ने टापूमा थिएँ।" `

पात्मोस टापु अत्यन्त सुखा वा खास केही बोटबिरुवा नभएको र पत्थरै पत्थर भएको ठाउँ हो। यो भूमध्यसागरको एजियन समुद्रमा छ। यो टापु दश माइल वा करिब १७ किलोमिटर लामो छ र यसको फराकिलो भाग छ माइल वा करिब दस किलोमिटर छ। रोमको साम्राज्यले पात्मोस र त्यहाँको वरिपरि टापुहरूलाई राजनैतिक विद्रोहीहरूलाई सजायँ दिन वा तिनीहरूलाई देशबाट निकाला गरेर राख्न  खुला कारागारको रूपमा प्रयोग गरेको थियो। सुसमाचारको निम्ति प्रतिवद्ध भएकोले येशूका चेला यूहन्नालाई रोमी सरकारले पात्मोस टापुमा जहाजबाट लगेर फ्याँकिदिएको थियो। प्रकाशको पुस्तक लेखिएको समयमा रहेका इसाई लेखकहरूले यूहन्नालाई टापुमा फ्याँकिएको हो भनेर स्वीकार गरेका छन्। रोमी सरकारको कैदी भएर बयोबृद्ध यूहन्नाले पात्मोसमा अनेकौँ कष्ट भोगेका थिए। हुनसक्छ उनलाई अपराधी घोषणा गरेर सिक्रीले बाँधेको  र चाहिनेमात्रामा खाना पनि उनलाई दिइएन होला। कैदीहरूलाई गर्ने व्यवहार अनुसार उनलाई रोमी सिपाहीँहरूले कोर्रा लगाएर जबरजस्ती कडा परिश्रम गर्न लाउँथे।

"अपराधीहरूलाई खतम पार्न रोमी सरकारले एजियन समुद्रमा रहेको मरुभुमि र पत्थरै पत्थर भएको टापु चुनेको थियो। तर परमेश्वरका सेवकको निम्ति यो अन्धकाररूपी टापु स्वर्गको ढोका समान हुनगएको थियो। यहाँ सहरको व्यस्त जीवनबाट टाढा रहेको यूहन्नालाई विगतको सक्रिय जीवनबाट अलग राखिएको थियो। तर परमेश्वर, येशू र स्वर्गका दूतहरू उनका निम्ति साथी भएका थिए। त्यहीँबाट नै तत्कालीन र भविष्यका चर्चहरूको निम्ति तिनीहरूबाट उनले सन्देश पाएका थिए।"-एलेन जी ह्वाइट, द आक्टस् अभ आपोस्टल्स्, पृ. ५७०,५७१बाट रूपान्तरित।

`यूहन्नामात्र होइन बाइबलमा धेरै पात्रहरू छन् जसले परमेश्वरलाई विश्वास गरेतापनि अनेकौँ कठोर यातना भोगेका थिए। परमेश्वरप्रति निष्ठावान हुँदा विगतमा र अहिले पनि कतिले ठूलो मोल चुकाउनुपरेको थियो र चुकाइरहेकाछन्। उदाहरणमा दानिएल ३:१-२३ हेर्नुहोस् "१ राजा नबूकदनेसरले तीस मिटर अग्लो र तीन मिटर चौड़ा भएको सुनको एक मूर्ति बनाए र त्यसलाई बेबिलोनको प्रदेश स्थित दूरा नाम गरेको मैदानमा स्थापना गरे। २ त्यसपछि उनले त्यस मूर्ति अर्पण गर्नलाई प्रान्तका बड़ाहाकिम, इलाका अधिकारी, राज्यपाल, सल्लाहकार, कोषाध्यक्ष, उच्च न्यायाधीश, तल्लो अदालतका न्यायाधीश तथा सम्पूर्ण प्रान्तीय अधिकृतहरूलाई भेला गरे। ३ यसकारण प्रान्तका बड़ाहाकिम, इलाका अधिकारी, राज्यकाल, सल्लाहकार, कोषाध्यक्ष, उच्च न्यायाधीश, तल्लो अदालतका न्यायाधीश तथा सम्पूर्ण प्रान्तीय अधिकृतहरू राजा नबूकदनेसरले खड़ा गरेको त्यस मूर्तिलाई अर्पण गर्न भेला भए र त्यसको अगि उभिए। ४ तब सो कुराको घोषणा गर्नेले चर्को स्वरमा कराएर भन्यो, “हे मानिसहरू, जातिहरू र विभिन्न भाषा बोल्नेहरू, तिमीहरूलाई यो हुकुम भएको छ: ५ तिमीहरूले नरसिङ्गा, बाँसुरी, वीणा, सारङ्गी, सितार, न्याउली-बाजा र सबै किसिमका बाजाको स्वर सुन्ने बित्तिकै राजा नबूकदनेसरले स्थापना गर्नुभएको सुनका मूर्तिको अगि घोप्टो परेर तिमीहरू सबैले दण्डवत् गर्नुपर्छ। ६ घोप्टो परेर दण्डवत् नगर्ने जोसुकै पनि तुरुन्तै दन्किरहेको आगोको भट्टीमा फालिनेछ।” ७ यसैकारण नरसिङ्गा, बाँसुरी, वीणा, सारङ्गी, सितार, न्याउली-बाजा र सबै किसिमका बाजाहरूको स्वर सुन्ने बित्तिकै विभिन्न भाषा बोल्ने जाति-जातिका मानिसहरू सबैले घोप्टो परेर नबूकदनेसर राजाले स्थापना गरेको सुनको मूर्तिलाई दण्डवत् गरे। ८ यसै बेला केही ज्योतिषीहरू अगि सरेर यहूदीहरूका विरुद्धमा अभियोग लगाए। ९ तिनीहरूले राजा नबूकदनेसरलाई भने, “महाराजा, अमर रहून्! १० हजूरले हुकुम गर्नुभएको छ, कि हरेक जसले नरसिङ्गा, बाँसुरी, वीणा, सारङ्गी, सितार, न्याउली-बाजा र सबै किसिमका बाजाहरूको स्वर सुन्छ, त्यसले घोप्टो परेर सुनको मूर्तिलाई दण्डवत् गर्नुपर्छ। ११ अनि जसले घोप्टो परेर दण्डवत् गर्दैन, उसलाई दन्किएको आगोको भट्टीमा फालिनेछ। १२ तर केही यहूदीहरू छन्, जसलाई हजूरले बेबिलोनको प्रान्तमाथि शासन गर्न नियुक्त गर्नुभयो, जसका नाउँ शद्रक, मेशक र अबेद्नगो हुन्। हे महाराजा, यिनीहरूले हजूरलाई टेर्दैनन्। यिनीहरू न त हजूरका देवताहरूलाई पुज्छन्, न हजूरले स्थापना गर्नुभएको सुनको मूर्तिलाई दण्डवत् गर्छन्।”`

१३ रिसले चूर भएर नबूकदनेसरले शद्रक, मेशक र अबेद्नगोलाई ल्याउने हुकुम गरे। यसकारण यी मानिसहरू राजाकहाँ ल्याइए, १४ र नबूकदनेसरले तिनीहरूलाई भने, “ए शद्रक, मेशक अबेद्नगो, के यो कुरा सत्य हो, कि तिमीहरू मेरा देवताहरूको सेवा गर्दैनौ वा मैले स्थापना गरेको सुनको मूर्तिलाई दण्डवत् गर्दैनौ? १५ अब यदि तिमीहरूले नरसिङ्गा, बाँसुरी, वीणा, सारङ्गी, सितार, न्याउली-बाजा र सबै किसिमका बाजाहरूको आवाज सुन्ने बित्तिकै मैले बनाएको मूर्तिलाई दण्डवत् गर्न तयार भयौ भने धेरै राम्रो हुनेछ। तर यदि तिमीहरूले यसलाई दण्डवत् गरेनौ भने, तुरुन्तै दन्किरहेको आगोको भट्टीमा तिमीहरू फालिनेछौ। तब कुन देवताले तिमीहरूलाई मेरो हातबाट बचाउन सक्ला?” १६ शद्रक, मेशक, र अबेद्नगोले राजालाई जवाफ दिए, “हे नबूकदनेसर, यससम्बन्धमा हजूरको अगि हाम्रो आफ्नै पक्षमा भन्नुपर्ने आवश्यकता केही छैन। १७ हे महाराजा, यदि हामीहरू दन्किरहेको आगोको भट्टीमा फालियौं भने, हामीले सेवा गरेका परमेश्वरले हामीलाई यसबाट बचाउन सक्नुहुनेछ र हजूरको हातबाट छुटकारा दिनुहुनेछ। १८ तर हामीलाई उहाँले यसो नगर्नुभए तापनि, हे महाराजा, हजूरका देवताहरूको सेवा गर्नेछैनौं न त हजूरले स्थापना गर्नुभएको सुनको मूर्तिलाई दण्डवत् गर्नेछौं भनी हजूरलाई थाहा होस् भन्ने हामी चाहन्छौं।”  १९ तब शद्रक, मेशक र अबेद्नगोसित नबूकदनेसर रिसले चूर भए, र तिनीहरूप्रति उनको धारणा बद्लियो। उनले त्यस आगोको भट्टीलाई साधारणभन्दा सात गुणा चर्काउने हुकुम गरे, २० र उनका सेनाको सबभन्दा बलिया सिपाहीहरूमध्ये कोहीलाई शद्रक, मेशक र अबेद्नगोलाई बाँधेर दन्किएको आगोको भट्टीमा फ्याँकिदिन भनी आज्ञा गरे। २१ तब यी मानिसहरू दौरा, सुरुवाल, टोपी र अन्य लुगाहरूसित बाँधिएर दन्किरहेको आगोको भट्टीमा फ्याँकिए। २२ राजाको हुकुम यति जरूरी थियो र आगोको भट्टी यति तातो थियो कि आगोको ज्वालाले शद्रक, मेशक र अबेद्नगोलाई लैजाने सिपाहीहरूलाई भस्म पार्यो, २३ अनि यी तीन जना मानिसहरू दह्रिलो रूपमा बाँधिएकै अवस्थामा दन्किरहेको आगोको भट्टीमा परे।" र प्रेरित ७:५४-६० "५४ जब तिनीहरूले (स्तिफनसबाट) यी कुरा सुने तब तिनीहरू (यहूदीहरू) क्रुद्ध भए र रिसले दाह्रा किट्न लागे। ५५ तर तिनले चाहिँ पवित्र आत्माले भरिपूर्ण भईकन स्वर्गतिर एकटक लाएर हेरे, र परमेश्वरको महिमा र येशूलाई परमेश्वरको दाहिनेपट्टि उभिरहनुभएको देखे। ५६ तिनले भने, “हेर, स्वर्ग उघ्रेको म देख्छु, र मानिसको पुत्रलाई परमेश्वरको दाहिनेपट्टि उभिरहनुभएको म देख्तछु।”  ५७ तर तिनीहरू उच्च सोरले कराई उठे, र आ-आफ्ना कान थुने, र तिनीहरू एकसाथ तिनीमाथि झम्टे। ५८ तिनीहरूले तिनलाई सहर बाहिर निकाली लगे, र तिनीमाथि ढुङ्गा बर्साए। र साक्षीहरूले आफ्ना वस्त्रहरू शाऊल नाउँ भएको एक जना युवकका खुट्टानेर राखे। ५९ जसै तिनीहरूले स्तिफनसमाथि ढुङ्गा हानिरहेका थिए, तिनले प्रार्थना गरे, “हे प्रभु येशू, मेरो आत्मालाई ग्रहण गर्नुहोस्।” ६० तिनले घुँडा टेकेर ठूलो सोरले कराएर भने, “हे प्रभु, यो पापको दोष यिनीहरूलाई नलागोस्।” यति भनेर तिनले प्राण त्याग गरे।"

यूहन्नाको जस्तो भिषण परिस्थिति वा यातना भोग्नुपर्दा येशूका कोही पनि भक्तहरू एक्लै हुँदैनन् भनेर तिनीहरूले कहिल्यै पनि विर्सनु हुँदैन। पात्मोसमा महाकष्ट भोगिरहेका यूहन्नालाई आशा, सान्त्वना र साहसका वचनहरू दिन आउनुहुने उहाँ येशू अहिले पनि उहाँका जनहरूलाई तिनीहरूको कठिन परिस्थितिमा सहयोग गर्न र सम्भाल्न तत्पर हुनुहुन्छ।

`कतिपय मानिसहरू इसाईहरू नै किन नहुन् कष्ट भोगिरहेका हुन्छन्। तर येशूको निम्ति कष्ट भोग्नु र अरू कुनै कारणले कष्ट भोग्नुमा के भिन्नता छ? कितपय समयमा हामीले पाइरहेको कष्टको कारण हामीलाई थाहा नै हुँदैन। यद्यपि प्रत्येक परिस्थितिमा परमेश्वरमाथि भरोसा राख्न हामीले कसरी सिक्ने?`