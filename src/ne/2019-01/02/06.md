---
title:  एफिससमा रहेको चर्चलाई लेखिएको पत्र
date:   10/01/2019
---

एशिया महादेशमा रहेको सहर एफिसस रोमले कब्जा गरेको प्रान्तको राजधानी थियो। एफिसस त्यस प्रान्तको सबभन्दा ठूलो सहर थियो। एफिसस ब्यापारको निम्ति आवत जावत गर्ने मुख्य केन्द्र थियो। यो एशियाको मुख्य बन्दरगाह थियो। त्यसैले गर्दा ब्यापार र धार्मिक दृष्टिकोणले यो सहर अत्यन्त महत्त्वपूर्ण थियो। त्यो सहरमा धेरै उल्लेखनीय सार्वजनिक भवनहरू थिए। तिनीहरूमा विभिन्न देवीदेवताहरूका मन्दिरहरू, नाट्यशालाहरू, खेलखेलाउने जिम्नेसियमहरू, सार्वजनिकरूपमा नुहाउने ठाउँहरू र वेश्यालयहरू थिए।  अनेकौँ जादु, चमत्कार र कलाहरूको थलो भएको सहर भनेर प्रख्यात थियो। अनेकौँ अन्धविश्वास र अनैतिक क्रियाकलापले पनि एफिससको नाउँ कुख्यात थियो। इसाई आदर्शको प्रतिकूल वातावरण भएको एफिसस प्रान्तमा अत्यन्त उल्लेखनीय र प्रभावकारी इसाई चर्चको पनि उदय भएको थियो।

`प्रकाश २:१-४मा एफिससचर्चमा आफूलाई येशूले कसरी प्रस्तुत गर्नुभएको थियो सो उल्लेख गरिएको छ। त्यस चर्चका विश्वासीहरूमा भएका धेरै महान् गुणहरूको पनि येशूले सर्हाहना गर्नुभएको थियो। तर त्यस चर्चप्रति येशूले चिन्तापनि व्यक्त गर्नुभएको थियो। हेर्नुहोस्: "१ एफिससका मण्डलीका दूतलाई यो लेख: यी कुरा सात वटा तारा आफ्नो दाहिने हातमा लिने र सात वटा सुनका सामदानका बीचमा हिँड्नेले भन्दछ। २ तिम्रा कामहरू, तिम्रो परिश्रम र सहनशीलता मलाई थाहा छ, र तिमीले खराब मानिसहरूलाई सहन सक्दैनौ तर तिनीहरू जसले प्रेरित हुँ त भन्दछन्, तर वास्तवमा होइनन्, त्यस्तालाई जाँचेर झूटा भेटाएका छौ भनी म जान्दछु। ३ म जान्दछु, तिमीहरूले धैर्यपूर्वक सहेका छौ, र मेरो नाउँको खातिर कष्ट भोगेका छौ। अनि तिमीहरू थकित भएका छैनौ। ४ तर तिम्रा विरुद्धमा मसित यो कुरा छ, कि तिमीले तिम्रो पहिलो प्रेम त्यागिदिएका छौ।"`

परमेश्वरप्रति अत्यन्त निष्ठावान र प्रेमले ओतप्रोत भएको एफिसस चर्च भनेर सुरुका दिनहरूमा प्रसिद्ध थियो (पावलले पनि अत्यन्त सराहना गरेका थिए "१५ प्रभु येशूप्रति रहेको तिमीहरूको विश्वास र सबै सन्तहरूप्रति तिमीहरूका प्रेमको विषयमा मैले सुनेको कारणले नै, १६ मेरो प्रार्थनामा तिमीहरूलाई सम्झना गर्दै तिमीहरूका निम्ति धन्यवाद दिन म थामिन्नँ।" एफिसी १:१५-१६)। चर्चको भित्रैबाट पनि र बाहिरबाट जुनसुकै दवावको सामना गर्नुपरेतापनि एफिससको चर्चका विश्वासीहरू निष्ठावान र अटल भएर बसेका थिए। तिनीहरू अत्यन्त परिश्रम गर्दथे र सत्य वचन पालन गरेर अडिग भएर बसेका थिए। तिनीहरूको बीचमा चर्चलाई भड्काउने, आफ्नो भाऊ जोज्ने र अनेकौँ गलत शिक्षालाई उक्साउने इसाई हुँ भनेर दावी गर्ने धर्मगुरुहरूलाई तिनीहरूको माझमा हुलिएका थिएनन्। तर दुर्भाग्यवास समय बित्दै जाँदा तिनीहरूमा भएका ख्रीष्टप्रतिको अगाध प्रेम र चर्चका सहविश्वासीहरूलाई देखाउनुपर्ने माया सेलाउँदै जान थालेको थियो। त्यस चर्चका विश्वासीहरू आफ्नो विश्वासमा दरिलो र निष्ठावान भएर आफूहरूलाई प्रस्तुत गरेतापनि तिनीहरूमा हुनुपर्ने येशू ख्रीष्टप्रतिको प्रेम सेलाउँदै जाँदा तिनीहरूको बत्ति निभ्ने खतरामा थियो।

`प्रकाश २:५-७मा त्यस चर्चमा येशूप्रतिको प्रथम् प्रेम र उहाँप्रतिको भक्तिभावना र आफ्ना सह विश्वासीहरूलाई देखाउनुपर्ने माया जगाउन तीनवटा कुराहरू गर्न येशूले आफ्नो तीब्र चाहना व्यक्त गर्नुभएको थियो। ती तिन कुराहरू कसरी एक आपसमा क्रमवद्धरूपमा कसिएका छन् भनेर सोच्नुहोस्। हेर्नुहोस् "५ यसकारण कहाँबाट तिमी खसेका छौ, सो सम्झ, र पश्चात्ताप गर, अनि तिमीले पहिले गरेका काम गर, नत्रता म तिमीकहाँ आएर, तिमीले पश्चात्ताप गरेनौ भने, तिम्रो सामदान त्यसको ठाउँबाट हटाउनेछु। ६ तर तिमीहरूमा यो कुरा त छ, कि तिमीहरूले मैले जस्तै निकोलाइटसहरूका काम घृणा गर्छौ। ७ जसको कान छ, त्यसले सुनोस्, पवित्र आत्माले मण्डलीहरूलाई के भन्नुहुन्छ। जसले जित्छ त्यसलाई परमेश्वरको स्वर्गलोकमा भएको जीवनको रूखबाट खान दिनेछु।" (प्रकाश २:५-७)।`

भविष्यवाणीकै आँखाले एफिसस चर्चको अवस्थालाई हेर्ने हो भनेर सन् ३१-१००सम्मका चर्चहरूको आत्मिक र साधारण अवस्थालाई जनाउँछ। येशूका चेलाहरूले स्थापना गरेका चर्चहरूमा सुसमाचारप्रति प्रेम र निष्ठाले भरिएका थिए भनेर चित्रण गरिएको थियो। तर समय बित्दै जाँदा प्रथम् शताब्दीको अन्त्यतिर चर्चका विश्वासीहरूमा भएका सुसमाचार र प्रेमको आगोको ताप सेलाउँदै गएको थियो। त्यसको साथै विश्वासीहरूमा हुनुपर्ने सुसमाचारको सरलता र शुद्धताको पकड अनेकौँ गलत र भारी शिक्षादीक्षाले गर्दा हल्लिँदै गएको थियो।

`एक फेरा सुसमाचारको जोशले भरिएको तपाईँ त्यस्तो चर्चमा पर्नुभयो जहाँ प्रेम सेलाउँदै गएको र मानिसहरू चिसो हुँदै गएको पाउनुभयो। चर्चका सदस्यहरू धर्मको नाउँमा चर्चमा आइरहेको तपाईँले देख्नुहोला। तिनीहरूले कुनै पाप जानाजानी वा खुला रूपले नगरेका होलान्। तिनीहरूले जे गरिरहेका थिए सो ठिकै गरिरहेका थिए भनेर एकतर्फी तपाईँले सोच्नुहोला। तर तिनीहरू केवल औपचारिकता पूरा गर्न मात्र चर्च आएका होलान्। कोही नयाँ मानिस चर्चमा आयो भने तिनीहरूलाई दिनुपर्ने न्यानो सत्कार पनि बरफ जस्तो चिसो भएको होला वा चर्चमा जो आओस् त्यसलाई वेवास्ता गर्ने प्रवृत्तिले त्यो चर्च ग्रस्त भइरहेको होला। यस्तो अवस्थाबाट चर्चका विश्वासीहरूलाई स्वतन्त्र बनाउन एफिसी चर्चलाई येशूले दिनुभएको सल्लाह किन जरुरत पर्छ?`