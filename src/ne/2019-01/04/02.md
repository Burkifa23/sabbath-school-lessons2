---
title:  स्वर्गमा रहेको परमेश्वरको सिंहासन कक्षको दृश्य
date:   20/01/2019
---

प्रकाश ४:१को सुरुदेखि लेखिएको दर्शनहरूमा येशूले यूहन्नालाई स्वर्गमा आउन निमन्त्रणा गर्नुहुन्छ। त्यहाँ यूहन्नाको समयदेखि येशूको दोस्रो आगमनसम्म हुने इतिहासको समिक्षा वा विभिन्न घट्नाहरूको ठूलो दृश्य वा अत्यन्त फराकिलो पाराले उनलाई देखाइएको थियो।

`प्रकाश ४:१-८ र अरू केही पदहरूमा स्वर्गको सिंहासनको कक्षको वर्णन पाइन्छ। परमेश्वर रहनुहुने उहाँको राजगद्दीको कक्ष कस्तो छ भनेर  देहायका पदहरूले वर्णन गरेबाट हामीले के सिक्नसक्छौँ? हेर्नुहोस्, प्रकाश ४:१-८ "१ यसपछि मैले हेरें, र स्वर्गमा एउटा ढोका देखें, जो खुला थियो। मैले पहिले सुनेको सोर तुरहीको जस्तो आवाजमा मसँग यसरी बोलिरहेको थियो– “यतामाथि आऊ, र अब यसपछि जुन कुराहरू हुनुपर्छ सो म तिमीलाई देखाउनेछु।” २ म तुरुन्तै आत्मामा भएँ। हेर, स्वर्गमा एउटा सिंहासन थियो, र एक जना त्यस सिंहासनमा विराजमान हुनुहुन्थ्यो। ३ त्यहाँ विराजमान हुनुहुनेको मुहार बिल्लौर र लालमणिजस्तै देखिन्थ्यो, र सिंहासनको वरिपरि पन्नाजस्तो इन्द्रेनी थियो। ४ त्यस सिंहासनको वरिपरि चौबीस सिंहासनहरू थिए, र शिरमा सुनका मुकुटहरू र सेता पोशाकहरू पहिरेका चौबीस जना धर्म-गुरुहरू ती सिंहासनमा बसेका मैले देखें। ५ त्यस सिंहासनबाट बिजुलीहरू, आवाजहरू र गर्जनहरू निस्केर आउँथे, र त्यस सिंहासनको सामुन्ने आगोका सात वटा बत्तीहरू बलिरहेका थिए। यी परमेश्वरका सात आत्माहरू हुन्। ६ सिंहासनको अगि स्फटिकतुल्य काँचको समुद्रजस्तो थियो। अगाडि र पछाडि जम्मै आँखै-आँखा भएका चार वटा जीवित प्राणी सिंहासनको वरिपरि र चारैपट्टि थिए। ७ पहिलो प्राणी सिंहजस्तै थियो, दोस्रो प्राणी बहरजस्तै (साँढे), तेस्रो प्राणीको अनुहार मानिसको जस्तै र चौथो प्राणी उड़िरहेको गरुडजस्तै थियो। ८ ती चारै वटा प्राणीका छ-छ वटा पखेटा थिए र चारैपट्टि र भित्रपट्टि आँखाहरूले भरिएका थिए। दिनरात तिनीहरू नथामिकन यसो भन्दै गाइरहन्छन्, “पवित्र, पवित्र, पवित्र परमप्रभु सर्वशक्तिमान् परमेश्वर, जो हुनुहुन्थ्यो र हुनुहुन्छ र जो आउनुहुनेछ।”, इजकिएल १:२५-२८ " २५ आफ्ना पखेटा तल झारेर तिनीहरू टक्क अडिँदा, तिनीहरूको शिरको मास्तिर भएको विस्तृत क्षेत्रबाट एउटा सोर निस्क्यो। २६ तिनीहरूका शिरमाथिको विस्तृत क्षेत्रमाथि एउटा सिंहासनजस्तो थियो। हेर्दा त्यो नीरजस्तै (निलो रङ्गको रत्न) देखिन्थ्यो, र सिंहासनमा बस्नेको रूप मानिसको जस्तो थियो। २७ तिनको कम्मरदेखि मास्तिर तिनको अनुहार जल्दो धातुजस्तै भएको मैले देखें– चारैतिर आगोले भरिएको जस्तै। कम्मरदेखि मुन्तिर पनि तिनको अनुहार आगोजस्तै देखियो, र चहकिलो उज्यालोले तिनलाई घेरिराखेको थियो। २८ पानी परेको दिन बादलमा इन्द्रेनीको आकार देखिएझैँ तिनका चारैतिरको चमक त्यस्तै उज्ज्वल थियो। परमप्रभुका महिमाको प्रतिरूपको अनुहार यस्तै थियो। जब मैले त्यो देखें तब म घोप्टो परें, र कोही बोलिरहेको सोर मैले सुनें।" र प्रकाश ५:११-१४ "११ तब मैले हेरें, अनि सिंहासन, जीवित प्राणीहरू र धर्म-गुरुहरूका वरिपरि धेरै स्वर्गदूतहरूका आवाज सुनें। तिनीहरूको संख्या लाखौँ र करोडौँ थियो। १२ तिनीहरू चर्को सोरले यसो भनिरहेका थिए, “मारिएका थुमा सामर्थ्य, वैभव, बुद्धि, शक्ति सम्मान, महिमा, र स्तुति ग्रहण गर्ने योग्यका हुनुहुन्छ।” १३ अनि स्वर्गमा, पृथ्वीमा, पृथ्वीमुनि, समुद्र र त्यहाँ भएको हरेक प्राणीले यसो भनिरहेको मैले सुनें, “सिंहासनमा विराजमान हुनुहुनेलाई र थुमालाई स्तुति, सम्मान, महिमा, र सामर्थ्य सदासर्वदा होस्।” १४ तब ती चारै जीवित प्राणीले भने, “आमेन।” अनि ती धर्म-गुरुहरूले घोप्टो परेर दण्डवत् गरे।"  `

स्वर्गमा रहेको पवित्र मन्दिरको प्रवेशद्वार यूहन्नाको निम्ति खोलिएको थियो। त्यहाँभित्र उनलाई परमेश्वरको सिंहासन देखाइएको थियो। सिंहासनको अर्थ उहाँको सृष्टिमाथि उहाँको प्रभुत्व र सार्वभौमसत्ता हो। सिंहासनवरिपरि भएको इन्द्रेणीले परमेश्वर आफ्नो वचन वा प्रतिज्ञाहरूमा कतिबद्ध हुनुहुन्छ भनेर देखाउँछ (उत्पत्ति ९:१३-१६, यशैया ५४:९,१०)। तर यस पृथ्वीको अधिकार परमेश्वरबाट आफ्नो अधिकारमा खोस्ने शैतानले परमेश्वरको प्रतिद्वन्द्वी र परमशत्रु भएर परमेश्वरको अधिकारलाई चुनौति दिएको थियो। परमेश्वर र शैतानको बीचमा भइरहेको महान् वैचारिक द्वन्द वा युद्धमा यस जगतमा शासन गर्ने अधिकार कसको छ भन्ने विषयमा केन्द्रित भएको छ। स्वर्गमा भएको स्वर्गको परिषदले सारा जगतमा शासन गर्ने अधिकार सनातन परमेश्वरकोमात्र भएको यूहन्नाले देखेका थिए (प्रकाश ४:१-८, प्रकाश ५:११-१४)।

`परमेश्वरको आराधना, स्तुति प्रशंसा सही रूपमा कसरी गर्ने भनेर देहायका पदहरूबाट हामी कसरी सिक्न सक्छौँ?  प्रकाश ४ अध्यायमा  परमप्रभु परमेश्वर किन आराधनाको योग्य हुनुहुन्छ र प्रकाश ५मा उहाँको थुमा अर्थात् येशू किन योग्यको हुनुहुन्छ? फेरि हेर्नुहोस्, प्रकाश ४:८-११ " ८ ती चारै वटा प्राणीका छ-छ वटा पखेटा थिए र चारैपट्टि र भित्रपट्टि आँखाहरूले भरिएका थिए। दिनरात तिनीहरू नथामिकन यसो भन्दै गाइरहन्छन्, “पवित्र, पवित्र, पवित्र परमप्रभु सर्वशक्तिमान् परमेश्वर, जो हुनुहुन्थ्यो र हुनुहुन्छ र जो आउनुहुनेछ।” ९ जब-जब ती जीवित प्राणीहरूले सिंहासनमा विराजमान हुनुहुने र जो सदासर्वदा जीवित रहनुहुन्छ, उहाँलाई महिमा, आदर, धन्यवाद चढ़ाउँछन्, १० तब ती चौबीस जना धर्म-गुरुहरू सिंहासनमा विराजमान हुनुहुनेको सामुन्ने घोप्टो पर्दछन्, र सदासर्वदा जीवित रहनुहुनेलाई दण्डवत् गर्दछन्, र तिनीहरूका आफ्ना-आफ्ना मुकुट सिंहासनको सामुन्ने राखेर यसरी गाउँछन्: ११ “हे हाम्रा प्रभु र परमेश्वर, तपाईं महिमा, आदर, र शक्ति ग्रहण गर्ने योग्यको हुनुहुन्छ, किनभने सबै कुरा तपाईंले नै सृष्टि गर्नुभएको हो, र तपाईंकै इच्छाबमोजिम ती अस्तित्वमा आए, र तिनको सृष्टि भयो।”  र प्रकाश ५:९-१४ " ९ तिनीहरूले यसो भन्दै एउटा नयाँ गीत गाए: “तपाईं यो चर्मपत्रको मुट्ठो लिने र त्यसका मोहोरहरू तोड्ने योग्यका हुनुहुन्छ, तपाईं मारिनुभयो र आफ्नो रगतद्वारा तपाईंले परमेश्वरको निम्ति हरेक कुल, भाषा, मानिस र जातिबाट मानिसहरूलाई छुटकारा दिनुभयो, १० र तिनीहरूलाई राज्य र हाम्रा परमेश्वरका पूजाहारी बनाउनुभएको छ, र तिनीहरूले पृथ्वीमा राज्य गर्नेछन्।” ११ तब मैले हेरें, अनि सिंहासन, जीवित प्राणीहरू र धर्म-गुरुहरूका वरिपरि धेरै स्वर्गदूतहरूका आवाज सुनें। तिनीहरूको संख्या लाखौँ र करोडौँ थियो। १२ तिनीहरू चर्को सोरले यसो भनिरहेका थिए, “मारिएका थुमा सामर्थ्य, वैभव, बुद्धि, शक्ति सम्मान, महिमा, र स्तुति ग्रहण गर्ने योग्यका हुनुहुन्छ।” १३ अनि स्वर्गमा, पृथ्वीमा, पृथ्वीमुनि, समुद्र र त्यहाँ भएको हरेक प्राणीले यसो भनिरहेको मैले सुनें, “सिंहासनमा विराजमान हुनुहुनेलाई र थुमालाई स्तुति, सम्मान, महिमा, र सामर्थ्य सदासर्वदा होस्।” १४ तब ती चारै जीवित प्राणीले भने, “आमेन।” अनि ती धर्म-गुरुहरूले घोप्टो परेर दण्डवत् गरे।  `

प्रकाश ४मा स्वर्गमा रहेको पवित्र मन्दिरभित्रको सिंहासन कक्षको वयान गरिएको छ। त्यहाँ निरन्तररूपमा परमेश्वरको स्तुति, आराधना र प्रशंसा गरिएको देखाइएको छ। अध्याय ४मा परमेश्वरको सृष्टि गर्ने  शक्तिको प्रशंसा गरिएको छ भने अध्याय ५ले मारिएको थुमाले मानव जगतलाई मुक्ति दिइएको विषयमा उत्सब मनाइएको देखाउँदछ। सृष्टिमा देखाउनुभएको परमेश्वरको महान् क्रियाकलाप र मुक्तिको निम्ति चालिएको कदमलाई कदर गर्दै उहाँको आराधना, स्तुति, प्रशंसा र सराहना कसरी गर्ने भनेर ती दुई अध्यायहरूले देखाउँदछ। जुन परमेश्वरले छ दिन लगाएर यस पृथ्वीको सृष्टि गर्नुभयो त्यही परमेश्वरमा यस पृथ्वीलाई सुरुको अवस्थामा पुनर्स्थापना गर्नुहुने खुबी छ।  यही पृथ्वीलाई पुनसंरचना गरेर उहाँका जनहरूको निम्ति अनन्तको घर हुनदिने प्रतिज्ञा उहाँले गर्नुभएको छ।

`सुसमाचारले हामीलाई के सिकाउँछ सो सोच्नुहोस्: हामीलाई मात्र होइन सारा ब्रम्हाण्ड वा जगतलाई सृष्टि गर्नुहुने प्रभु हामीहरूको निम्ति मारिएको थुमा हुनुभयो (प्रकाश ५:१२)। आतङ्कले भरिएको, दु:खकष्ट पीडाले पिरोलिरहेको, निराश र अर्थहीन जीवनमा बगिरहेको मानिसहरूको निम्ति सुसमाचारले कस्तो आशा पल्हाइदिन सक्छ?`