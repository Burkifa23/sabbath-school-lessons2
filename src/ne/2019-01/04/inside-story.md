---
title:  कथा
date:   25/01/2019
---

#### साबथ पालन गर्ने चर्चलाई भेट्टाउने प्रयास

_इभाल्डो डा कन्सिकाओ नाजेर, २३, मोजाम्बिक_

हाइस्कूलमा पढिरहेको इभाल्डो रोमन क्याथोलिक चर्चको पादरी वा फादर बन्ने लक्ष्यमा लागिरहेको थियो। उसको प्रत्येक क्रियाकलाप वा आनिबानीले आफू भविष्यको पादरी हुँ भनेर देखाइरहेको थियो। मोजाम्बिक देशमा रहेको नाम्पुलाको क्याथोलिक चर्चमा उसले बढो मेहनतसाथ त्यस चर्चको क्याटिकिजम वा चर्चको शिक्षादीक्षा अध्ययन गरिरहेको थियो। नाम्पुला मोजाम्बिक देशको तेस्रो ठूलो महानगर हो जहाँ पचास लाख मानिसहरू बसोबास गर्दछन्। इभाल्डो आफ्नो घरको नजिकमा रहेको चर्चमा चर्चले सिकाएको धर्मदर्शन वा धार्मिक विद्याहरूको बारेमा गहन अध्ययन गरिसकेपछि मोजाम्बिकको राजधानी मापुटोमा जाने तरखरमा थियो। मोपुटोमा  फादर वा पादरी हुन चाहनेहरूको निम्ति क्याथोलिक चर्चको तालिम स्कूल छ।

तब बाइबल अध्ययन गर्ने क्रममा उसले एक दिन दश आज्ञाहरूको बारेमा पढ्यो। आफ्नो चर्चले सिकाएको क्याटोकिजम वा धार्मिक विद्यामा दश आज्ञाको औचित्य देखाइएको थिएन वा चर्चले दश आज्ञाको बारेमा कहिल्यै पनि सिकाएको थिएन। उसले चर्चले सिकाएको धार्मिक विद्या र बाइबललाई तुलना गर्न थाल्यो। एक आइतबार उसले चर्चका विश्वासीहरूलाई दश आज्ञाहरूको बारेमा सिकाउने  निर्णय गर्यो। तर त्यो निर्णय उक्त चर्चको फादर वा पादरीले मनपराएन। तर उसले त्यस पादरीलाई भन्यो, ×हेर्नुहोस्, बाइबलले सिकाएका कुराहरू र हामीहरूले सिकिरहेका विद्याहरू फरक छन्। ती किन फरक छन् र दश आज्ञाहरूको बारेमा सिकाउँदा हामीलाई केही आपत्ती हुन्छ र? यो त बाइबलमै छ। मलाई भन्नुहोस्।" उसको यो कुरा सुनेर पादरीले केही भन्नै सकेनन्। उनीसँग जवाफ थिएन।

तब इभाल्डोले आफूले पढिरहेको हाइस्कूलमा आफू जस्तै मन भएका विद्यार्थी साथीहरू जम्मा गर्यो। ती साथीहरू एक एक गरेर जम्मा हुँदा तिस जना जति भए। तिनीहरूले आफ्नो चर्चले सिकाएका विद्याहरू र बाइबलको बीचमा के के भिन्नता छ भनेर तुलना गर्दै अध्ययन गर्न थाले। रोमन क्याथोलिक चर्चको शिक्षादीक्षालाई ती विद्यार्थीहरूले केलाएर पढ्न थाले। जब ती विद्यार्थीहरू रहेको सहरको मूल पादरी बिशपले यो कुरा थाहा पाए तब उनी सशङ्कित भए। एक दिन ती विद्यार्थीहरूलाई बोलाएर उनले भने, ×बाबुहरू हो तिमीहरूले जे गरिरहेका छौ त्यो त पाप हो। हाम्रो अगाडि तिमीहरूको पाप स्वीकार गर नत्र भने तिमीहरू सबैलाई चर्चबाट निकालिदिनेछौँ।"

×बाइबल अनुसार हाम्रो पाप त येशूसँगमात्र स्वीकार गर्नुपर्छ भनिएको छ" ती विद्यार्थीहरूले नडराइकन जवाफ दिए। यो सुनेर बिशप ज्यादै रिसाए र तिनीहरूलाई चर्चबाटै निकाली दिए।

सुरुका इसाईहरूले हप्ताको सातौँ दिन साबथमा परमेश्वरको आराधना गर्दथे भनेर तिनीहरूले पढेका थिए। नम्पुला सहरमा तिनीहरूले कुनै चर्च पनि देखेनन् जसले साबथमा परमेश्वरको आराधना गरेको होस् । ती विद्यार्थीहरू के गर्ने भनेर छलफल गर्न थाले। आफूहरूलाई चर्चबाट निकालिएकोमा तिनीहरू संतुष्ट थिएनन्। तिनीहरूले आफ्नो विवेकलाई दवाएर चर्चमा भित्रिन पनि चाहेनन्। त्यसले गर्दा तिनीहरूमा फुट पनि भयो। कोही विधार्थीहरू आइतबार मान्ने चर्चमा जान थाले भने कोही त आफ्नो धर्म वा आस्था परिवर्तन गरि मुसलमान पनि भए। इभाल्डोका बाबुआमाहरू रोमन क्याथोलिक चर्चको आदरणीय सदस्यहरू भएकोले तिनीहरूको अनुरोधमा इभाल्डोलाई फेरि चर्चमा भित्र्याइयो तर उसलाई पादरी बन्नको लागि पढ्न अनुमति भने दिइएन।

एक दिन आइतबार इभाल्डोले साबथको बारे चर्चा गर्दै थियो तब त्यसबेला एक जना महिलाले भनिन्, ×बाबु, के तिमीलाई यो थाहा छ कि हाम्रो सहर नम्पुलामा एउटा चर्च छ जसले केवल शनिबारमात्रै साबथ भनेर आराधना गर्दछ?"

इभाल्डोले अत्यन्त खुशी भएर आफ्ना सबै तिसजना साथीहरूलाई बोलाएर साबथ पालन गर्ने चर्चको बारेमा थाहा पाएको कुरो बडो खुशीभएर सुनायो। तर तिनीहरूमा धेरै जसोले त्यसको बारेमा चासो देखाएनन्। अर्को साबथ केवल इभाल्डो र उसका तिन जना साथीहरूमात्रै सेभेन्थ­डे एडभेन्टिस्ट चर्चमा गए।

सेभेन्थ­डे एडभेन्टिस्ट चर्चमा जान थालेको पाँच महिनापछि इभाल्डोले बप्तिस्मा लियो। आफ्ना बाबुआमालाई आफ्नो निर्णयको बारेमा उसले सुनायो। ×मलाई थाहा छ तिमी सेभेन्थ­डे एडभेन्टिस्ट हुनेछौँ भनेर किनभने तिमी त्यस चर्चमा गएदेखि तिम्रो आनिबानी धेरै फरक भएको मैले महसुस गरेको छु। तिमीले जहिले पनि बाइबलको बारेमा सधैँ चर्चा गर्न सुरु गरेको हामीलाई थाहा छ" आमाले नहिच्किच्याइ आफ्नो छोरोलाई सुनाइन्।

तब इभाल्डोको बाबु भने ऊसँग आगो भए र भने ×यदि तँ अर्को शनिबार एडभेन्टिस्ट चर्चमा गइस् भने तेरो लुगाफाटा र तँलाई समेत घरबाट निकाली दिन्छु।"

अर्को साबथ इभाल्डो एडभेन्टिस्ट चर्चमै गयो। उसको बुबाले उसलाई घरबाट निस्केर जान हुकुम दिए। तर आमाले तातिएको पतिलाई साम्य पार्दै आफ्नो छोरोलाई घरबाट ननिकाल्न अनुरोध गरिन्।

×हुन्छ त, तँ घरमै बसेपनि तेरो लागि म एक पैसा पनि खर्च गर्दिन। तेरो हाइस्कुलको पैसा पनि म तिरि दिन्न। तँलाई गाड्ने बाकसकोमात्र पैसा दिन्छु" रिसले चुरमुरिन्दै बाबुले थर्काए।

इभाल्डोले आफ्नी आमाबाट खानेकुरा पायो र चर्चका सबै सदस्यहरू मिलेर उसको स्कूल र चाहिने पैसा तिरी दिए।

बाबुको कुरा नसुनेतापनि इभाल्डोको व्यवहार असलै भएको र उसको उन्नति भइरहेको भएपनि  उनको रिसको सिमा बढ्दै गयो ।  उसलाई सताउन उनले छरछिमेकीहरूलाई उसको बारेमा झुठो कुराहरू फैलाउन थाले। आफ्नो छोरोलाई एचआइभी र अन्य संक्रमित रोगले सताइरहेको छ भनेर छिमेकीहरूलाई सुनाउन थाले।

×मसँग रिस गरिरहेकोले मेरो चरित्र हत्या गर्ने मेरो बुबाको नियतले गर्दा छरछिमेकीहरू मसँग बोल्न पनि छोडे र आफ्ना छोराछोरीहरूलाई मलाई नछुन भनि तिनीहरूले अर्हाउन थाले" अत्यन्तै दु:खित भएर यस लेखकलाई इभाल्डोले सुनायो।

बाबुको रिस र छिमेकीहरूको छि:छि: दुरदुरले गर्दा इभाल्डो आफ्नो घरमा बस्न सकेन। उसको आमाले उसलाई उसको हजुरआमाको घरमा बस्न पठाइन्। तब एक वर्षपछि आफूले क्षमा दिएको भन्दै घर फर्कन बुबाले सन्देश पठाए। इभाल्डो घरमा आएपछि बुबा र छोरोको रमाइलोसँग पुनर्मिलन भयो। बाबुले उसलाई विश्वविद्यालयमा पढ्ने चाँजोफाँजो मिलाइदिए तर साबथमा पनि क्लासहरूभएकोले पढन् जान मानेनन्। बुबाले सराकारी जागिर खान कुरा मिलाए। त्यो जागिरको निम्ति अन्तरवार्ता शनिबार परेकोले उसले सरकारी जागिर पनि खान पाएन।

तब इभाल्डो स्वतन्त्र पत्रकारको रूपमा काम गर्न थाल्यो र त्यसबाट आम्दानी भएको पैसाले पत्रकार बनाउने स्कूलमा पढ्न गयो। उसले धेरै रेडियो र टेलिभिजनमा काम गर्न थाल्यो तर कसैले पनि उसलाई स्थायी जागिर दिएनन् किनभने उसले शनिबार काम गर्न अस्वीकार गरेको थियो।

×गत हप्तामात्र एक ठाउँमा मेरो काम झण्डै मिलेको थियो तर साबथले गर्दा मैले काम गर्न पाइन" उसले (इभाल्डोले) सुनायो।

तर अहिले २३ वर्षको इभाल्डो हतास मनि निराश भएको छैन। उसको प्रभावले गर्दा १० जना युवाहरू एडभेन्टिस्ट भए। उसका तिन जना भाइहरू पनि चर्चमा जान थालेका छन्। उसकी आमा पनि एडभेन्टिस्ट चर्चमा जान चाहन्छिन् तर बुबाले उनलाई पारपाचुके गरिदिन्छु भनेर धम्की दिएकोले आमा चर्च जान सकेकी छैनन्।

×मेरी आमाको निम्ति म प्रार्थना गर्दैछु। कमसेकम परिवारका अरू सदस्यहरूलाई चर्चमा जान दिऊन् भनेर मेरो बुबाको निम्ति म प्रार्थना गर्दैछु" इभाल्डेले आफ्नो भावना व्यक्त गर्दछ।

यस त्रैमासिक भेटिको उब्रिएको भाग इभाल्डो रहेको नाम्पुला सहरमा यौन रोगको कारण बाबुआमा गुमाए छोराछोरीहरूको निम्ति अनाथालय खोल्न सहयोग गरिनेछ।
­
लेखक आन्द्रयु मेकचेस्