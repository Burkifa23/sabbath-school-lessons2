---
title:  स्वर्गको सिंहासनको बैठकमा  स्वर्गका जीवहरूको सभा
date:   21/01/2019
---


प्रकाश ४:४मा वर्णन गरिएका एल्डरहरू स्वर्गदूतहरू होइनन् भनेर त्यहाँ लेखिएका बयानहरूले बताउँछ (नेपाली अनुवादमा धर्मगुरुहरू भनेर सम्बोधन गरिएको छ। धर्मगुरुलाई पनि आत्मिक जगतमा एल्डर, अगुवा वा नाइके भनेर कहलाइएको उचितै देखिन्छ-अनुवादकको भनाई)। "एल्डर" वा "धर्मगुरु" भनेर केवल मानव जीवलाई मात्र प्रयोग गरिएको बाइबलमा पाइन्छ। स्वर्गदूतहरू परमेश्वरको सम्मुख उभिरहन्छन् भने त्यसको विपरीत ती एल्डरहरू सिंहासनमा बसिरहेका यूहन्नाले देख्दछन्। तिनीहरूले सेतो वस्त्र लगाएका हुन्छन्। त्यसको अर्थ परमेश्वरका विश्वासिला र भरपर्दो जनहरूले लगाउने वस्त्र भनेर बुझिन्छ (प्रकाश ३:४,५)। तिनीहरूले विजयी श्रीपेचहरू लगाउँछन् । यो श्रीपेच भन्ने शब्द ग्रीक भाषाको स्टेफानोस stephanos बाट आएको हो (प्रकाश ४:४)। ती श्रीपेचहरू सबै थोकबाट विजयी सन्तहरूको निम्ति विशेष गरेर थन्काइ राखिएका हुन्छन्। ती सबै वर्णनहरूले २४ जना धर्मगुरु वा एल्डरहरू भनेका यश र महिमाले सिङ्गारिएका सन्तहरू हुन्।

२४ संख्या वास्तविक नभएर साङ्केतिक वा प्रतीक हो: यसमा दुई १२को जोडी छ। बाइबलमा यो परमेश्वरका जनहरूको प्रतीक हो। २४ जना धर्मगुरु वा एल्डरले परमेश्वरका जनहरूको पूर्णतालाई जनाउन सक्छ। दुवै पुरानो र नयाँ करारका परमेश्वरका जनहरूलाई जनाउन २४ गिन्ति वा दुई दर्जन भनेको अर्थ पूर्ण संख्यालाई सम्बोधन गरेको देखिन्छ। १ इतिहास २४:१-१९मा पौराणिक इस्राएलमा रहेको मन्दिरको सेवाकार्य गर्ने पुजारीहरूको बारेमा उल्लेख गरिएको छ। त्यहाँ पुजारीहरूलाई २४ समूहमा विभाजन गरिएको थियो। ती २४ समूहबाट मुख्य २४ जना पुजारीहरू छुट्याइएको थियो। त्यसकारण २४ भन्नाले ती २४ मुख्य पुरोहितहरूलाई पनि प्रतिबिम्ब गर्दछ।

पुरानो करारमा २४ धर्मगुरु वा एल्डरहरू भनेर कहिल्यै पनि उल्लेख नगरिएको कारणले परमेश्वरको सिंहासनमा हुने तिनीहरू नयाँ समूह हुन् भन्ने आभास् पनि दिन्छ। जब येशू ख्रीष्टलाई क्रुसमा टाँगियो र त्यसबेला उहाँको मृत्यु भयो तब कतिपय मरेकाहरूको पुनरुत्थान भयो भनेर लेखिएको छ (मत्ती २७:५१-५३ "५१ त्यसै घड़ी मन्दिरको पर्दा टुप्पादेखि फेदसम्म दुई भाग भएर च्यातियो, र जमीन काँप्न लाग्यो, र चट्टानहरू फुटे। ५२ चिहानहरू उघारिए, र सुतिगएका धेरै सन्तहरूका मृत शरीर जीवित भई उठे, ५३ र तिनीहरू चिहानहरूबाट निस्के, र मृतकबाट येशूको पुनरुत्थान भएपछि तिनीहरू पवित्र सहरमा प्रवेश गरे र धेरैकहाँ देखा परे")। त्यसकारण ती २४ धर्मगुरु वा एल्डरहरू भनेको येशूको मृत्युमा बिउँतिएका सन्तहरू हुन सक्छन्।

यदि उक्त कुरो सत्य हो भने ती २४ एल्डर वा धर्मगुरूहरू जो स्वर्गमा येशूसँगै गए तिनीहरूले स्वर्गमा मानिस जातिको प्रतिनिधित्व गरेको हुनसक्छ। परमेश्वरको मुक्तिको योजनामा उहाँका कामहरू उचित भएको तिनीहरूले महसुस गरेर उहाँको निम्ति गवाही बनेर सिंहासनमा बसिरहेका हुनसक्छन्। प्रकाश ५:९ र ८ अनुसार ती एल्डर वा धर्मगुरुहरू चार अरू जीवित जीवहरूको साथमा थुमाको अगाडि ढोगेर उहाँको आराधना गर्दछन् भनेर उल्लेख गरिएको छ। ती थुमा मारिएका थिए र जीवित छन्। ती दुवै समूहले थुमा अत्यन्त योग्य भएको भनेर उहाँको प्रशंसा स्तुति गर्दछन् किनभने: "तिमी मारिएर तपाईँको रगतले हामीहरूलाई परमेश्वरको सामु उद्धार गर्नुभयो। तपाईँले प्रत्येक जाति, भाषा, मानिस र राष्ट्रबाट हामीलाई उद्धार गर्नुभएको छ र हामीलाई हामीहरूको परमेश्वरको निम्ति राजा र पुजारीहरू बनाउनुभएको , र हामी यस पृथ्वीमा राज गर्नेछौँ" (प्रकाश ५:८-१० रूपान्तरित)।

`प्रकाश ४:६-८मा चार जना जीवित जीवहरू भनेर उल्खेख गरिएको छ। ती पदहरूको साथै पुरानो करारका अरू पदहरूमा उल्लेख गरिएका चार जना जीवित जीवहरूको बारेमा गरिएको वर्णनसँग तुलना गर्नुहोस्। हेर्नुहोस्, प्रकाश ४:६-८ "६ सिंहासनको अगि स्फटिकतुल्य काँचको समुद्रजस्तो थियो। अगाडि र पछाडि जम्मै आँखै-आँखा भएका चार वटा जीवित प्राणी सिंहासनको वरिपरि र चारैपट्टि थिए। ७ पहिलो प्राणी सिंहजस्तै थियो, दोस्रो प्राणी बहरजस्तै (साँढे), तेस्रो प्राणीको अनुहार मानिसको जस्तै र चौथो प्राणी उड़िरहेको गरुडजस्तै थियो। ८ ती चारै वटा प्राणीका छ-छ वटा पखेटा थिए र चारैपट्टि र भित्रपट्टि आँखाहरूले भरिएका थिए। दिनरात तिनीहरू नथामिकन यसो भन्दै गाइरहन्छन्, “पवित्र, पवित्र, पवित्र परमप्रभु सर्वशक्तिमान् परमेश्वर, जो हुनुहुन्थ्यो र हुनुहुन्छ र जो आउनुहुनेछ।”,इजकिएल १:४-१४ "४ मैले हेरें, र आँधीबेहरी उत्तरबाट आइरहेको देखें– एउटा विशाल बादल, बिजुलीको चमकसमेत, जसको वरिपरि चहकिलो उज्यालो थियो। त्यस आगोको माझ जल्दो धातुझैँ देखिन्थ्यो, ५ र आगोमा चार जीवित जीवात भएजस्तो केही देखा पर्यो। तिनीहरूको आकृति हेर्दा एउटा मानिसको जस्तै देखिन्थ्यो, ६ तर हरेकका चार मोहड़ा र चार पखेटा थिए। ७ तिनीहरूका गोड़ा सीधा थिए, तिनीहरूका खुट्टा बाछाका खुरजस्ता थिए। ती टल्काइराखेका काँसाजस्तै टल्कन्थे। ८ तिनीहरूका पखेटामुनि चारैतिर मानिसजस्ता हातहरू थिए। ती चारै जीवातका मोहड़ा र पखेटाहरू थिए, ९ र तिनीहरूका पखेटा एउटाले अर्कोलाई छोएको थियो। कतैतिर लाग्दा हरेक नै सोझै अगाड़ि हिँड्थ्यो। तिनीहरू यताउता फर्कन्दैनथिए। १० तिनीहरूको मोहड़ा यस्ता देखिन्थे: ती चारै जीवातको एउटा मोहड़ा मानिसको झैँ थियो। तिनीहरूको दाहिनेपट्टिको मोहड़ाचाहिँ सिंहको झैँ, देब्रेपट्टिको मोहड़ाचाहिँ गोरुको झैँ, र पछाडिपट्टिको मोहड़ाचाहिँ गरुडको झैँ थियो। ११ तिनीहरूका मोहड़ा यस्तै थिए। तिनीहरूका पखेटाचाहिँ बाहिर र मास्तिर फैलिएका थिए। हरेकका दुई पखेटाले चाहिँ एउटाले अर्काको पखेटालाई छोएका थिए, र अरू दुई पखेटाले आ-आफ्नो शरीर ढाकेका थिए। १२ तिनीहरू हरेक सोझै हिँड्थे। आत्मा जता-जता गयो त्यतै तिनीहरू जान्थे। तिनीहरू यताउता नफर्की हिँड्थे। १३ ती जीवित जीवातको आकृति जलिरहेको आगोको भुङ्ग्रो वा राँकोजस्तो थियो। आगो ती जीवातहरूका बीचमा केही यतादेखि उता र उतादेखि यता गइरहेको देखिन्थ्यो। आगो चहकिलो थियो, अनि त्यसबाट बिजुली निस्कन्थ्यो। १४ ती जीवातहरू बिजुली चम्केजस्तै यतादेखि उता र उतादेखि यता वेग हान्थे।", इजकिएल १०:२०-२२ "२० कबार नदीको किनारमा इस्राएलका परमेश्वरको मुन्तिर मैले देखेका ती जीवित जीवात यी नै थिए। तिनीहरू त करूबहरू रहेछन् भनी मैले थाहा पाएँ। २१ प्रत्येकका चार-चार वटा मोहड़ा र चार-चार वटा पखेटा थिए, र ती पखेटामुनि मानिसका हातहरूजस्तै देखिन्थे। २२ तिनीहरूका मोहड़ाको रूपचाहिँ कबार नदीको किनारमा मैले देखेका मोहड़ाको जस्तै थियो। तिनीहरू हरेक सोझै हिँड्दथे।" र यशैया ६:२,३मा सम्बोधन गरिएको सराफ स्वर्गदूतहरू "१ उज्जियाह राजा मरेको वर्षमा मैले परमप्रभुलाई अग्लो र उच्च सिंहासनमा विराजमान हुनुभएको देखें। उहाँको वस्त्रको छेउले मन्दिरै ढाकेको थियो। २ उहाँको मास्तिर सराफहरू खड़ा थिए– प्रत्येकका छ-छ वटा पखेटा थिए। दुई वटा पखेटाले तिनीहरूले आफ्नो मुख ढाकेका थिए, दुई वटाले आफ्ना खुट्टा ढाकेका थिए, र दुई वटाले तिनीहरू उड्दैथिए। ३ अनि एउटाले अर्कालाई यसो भन्दै तिनीहरू पुकार्दैथिए: “सर्वशक्तिमान् परमप्रभु, पवित्र, पवित्र, पवित्र हुनुहुन्छ, सारा पृथ्वी उहाँको महिमाले भरिपूर्ण छ।” `

चार जीवित जीवहरूले उच्च स्थानमा राखिएका जीवनहरूको सङ्केत गर्दछ। तिनीहरू परमेश्वरको सेवा गर्न उहाँको प्रतिनिधित्व गर्दछन् र परमेश्वरको सिंहासनको रक्षकहरू हुन् ("१ परमप्रभुले राज्य गर्नुहुन्छ, जाति-जातिहरू कम्पायमान होऊन्। 

उहाँ करूबहरूका बीचमा विराजमान हुनुहुन्छ, पृथ्वी हल्लिउठोस्" भजन ९९:१)। परमेश्वरका आदेशहरू तुरन्तै लान तयार भएको तिनीहरूमा भएको पखेटाहरूले सङ्केत गर्दछ। तिनीहरूको आँखाले तिनीहरूको बौद्धिक क्षमतालाई औँल्याउँछन्। २४ एल्डर वा धर्मगुरु र अनगिन्ति स्वर्गदूतहरूसँग  (प्रकाश ५:११) तिनीहरूको उपस्थितिले परमेश्वरको सिंहासनमा स्वर्ग र पृथ्वीको प्रतिनिधित्व भएको देखाउँछ।