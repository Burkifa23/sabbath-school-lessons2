---
title:  छाप वा मोहर लगाइएको कागजको मुठ्ठा
date:   22/01/2019
---

`प्रकाश ५:१-४मा यूहन्नाले लालमोहर लगाएको मुठ्ठा आफ्नो दर्शनमा देखेका थिए। त्यो खोल्नै नसकिने गरेर बन्द गरिएको छालाको मुठ्ठा देखेर यूहन्ना रोएका थिए। ती पदहरूको साथै यशैया २९:११,१२ पदहरू अनुसार लालमोहर लगाइएको छालाको मुठ्ठाको अर्थ के हो? हेर्नुहोस्: "१ सिंहासनमा विराजमान हुनुहुनेको दाहिने बाहुलीमा भित्र र बाहिरपट्टि लेखिएको एउटा चर्मपत्रको मुठ्ठो मैले देखें, जो सात वटा मोहोर लगाएर बन्द गरिएको थियो। २ अनि एउटा बलवान् स्वर्गदूतलाई ठूलो आवाजले यसो भनिरहेको मैले देखें, “यो मुठ्ठो खोल्न र यसका मोहोरहरू तोड्न योग्य को छ?” ३ स्वर्गमा अथवा पृथ्वीमा वा पृथ्वीमुनि यो चर्मपत्रको मुठ्ठो खोल्न वा त्यसभित्र हेर्न सक्ने कोही थिएन। ४ कोही पनि त्यो चर्मपत्रको मुठ्ठो खोल्ने अथवा त्यसभित्र हेर्ने योग्यको नपाइएको हुनाले म खूबै रोएँ। ५ तब धर्म-गुरुहरूमध्ये एक जनाले मलाई भने, “नरोऊ! हेर, यहूदाका कुलको सिंह, दाऊदको मूल यो मुठ्ठो र यी सात वटा मोहोरहरू खोल्न विजयी हुनुभएको छ।” र यशैया २९:११,१२ "११ तिमीहरूका निम्ति यो सारा दर्शन छाप लगाएर बन्द गरिएको पुस्तकका मुठ्ठा का शब्दहरू मात्र हुन्। अनि यदि तिमीहरूले पुस्तकको मुठ्ठा कुनै पढ्न सक्ने मानिसलाई यसो भनेर दियौ भने, “दया गरी, यो पढ्नुहोस्,” त्यसले जवाफ दिएर भन्नेछ, “अहँ, म पढ्न सक्दिनँ, त्यो छाप लगाएको बन्द पुस्तक हो।” १२ अथवा यदि त्यो पुस्तकको मुट्ठा कुनै पढ्न नसक्ने मानिसलाई यसो भनेर दियौ भने, “दया गरी, यो पढ़िदिनुहोस्,” त्यसले भन्नेछ, “मलाई त पढ्नै आउँदैन।”`

त्यो छालाको मुठ्ठा पिताको सिंहासनको दाहिनेपट्टि परिरहेको थियो भनेर ग्रीक भाषमा अनुवाद गरिएको बाइबलमा लेखिएको छ। यो मुठ्ठा लिन र यसका लाहाछापहरू खोल्न योग्य (प्रकाश ५:२) व्यक्तिको पर्खाइमा त्यो थियो।

त्यो लालमोहर लगाइएको मुठ्ठामा के समावेश भएको थियो भनेर एलेन जी ह्वाइट यसरी व्यक्त गर्छिन् "त्यसमा परमेश्वरका क्रियाकलापहरू, राष्ट्रहरूको भविष्यवाणी पूरा भएको विवरण र चर्चको इतिहास समावेश भएको छ। यसमा परमेश्वरले बोलेका वचनहरू, उहाँको सार्वभौमसत्ता, उहाँका आज्ञाहरू, उहाँका व्यवस्थाहरू, अनन्त राज्यको परिषदको वृतान्त साङ्केतिक लवजहरूमा र राष्ट्रहरूमा शासन गर्ने शक्तिहरूको इतिहास समावेश भएका छन्। त्यस मुठ्ठामा साङ्केतिक वा प्रतीकको लवजहरूद्वारा लेखिएको विवरणमा पृथ्वीको इतिहास सुरूभएदेखि पृथ्वीको अन्त्यसम्म हुने प्रत्येक राष्ट्र, भाषा र मानिसहरूको प्रभाव कोरिएको छ।"- मानुस्क्रिप्ट रिलिजेज, ठेली ९, पृ. ७बाट रूपान्तरित।

छोटकरीमा भन्ने हो भने, मानिसको पापको समस्या समाधान गर्ने परमेश्वरको योजनाको रहस्य र पतित मानिसहरूको उद्धारको निम्ति उहाँले गर्नुभएको कामको विवरण त्यस छालाको मुठ्ठामा लेखिएका छन्। जब येशू दोस्रो पल्ट आफ्नो महिमाको साथ आउनुहुनेछ तब त्यस मुठ्ठामा लेखिएका रहस्यहरूको विवरण पूर्णरूपमा पूरा हुनेछन् र स्पष्टरूपमा बुझ्न सकिनेछ (प्रकाश १०:७ "तर ती दिनहरूमा जब सातौँ स्वर्गदूतले आफ्नो तुरही फुक्नै लाग्छन्, उहाँले आफ्ना दास अगमवक्ताहरूलाई घोषणा गर्नुभएझैँ परमेश्वरको रहस्य पूरा हुनेछ")।

`सारा जगतमा केवल येशूमात्र त्यो लालछाप लगाएको मुठ्ठा खोल्न किन योग्यको हुनुहुन्छ? हेर्नुहोस्, प्रकाश ५:५-७ "५ तब धर्म-गुरुहरूमध्ये एक जनाले मलाई भने, “नरोऊ! हेर, यहूदाका कुलको सिंह, दाऊदको मूल यो मुट्ठो र यी सात वटा मोहोरहरू खोल्न विजयी हुनुभएको छ।” ६ तब मैले एउटा थुमा उभिरहनुभएको देखें, जो मारिएको जस्तो देखा पर्नुहुन्थ्यो। उहाँ सिंहासन र चार जीवित प्राणीहरूका बीचमा, र धर्म-गुरुहरूका माझमा हुनुहुन्थ्यो। उहाँका सात वटा सिङ र सात वटा आँखा थिए, जुनहरू सारा पृथ्वीमा पठाइएका परमेश्वरका सात आत्मा हुन्। ७ उहाँ जानुभयो, र सिंहासनमा विराजमान हुनुहुनेको दाहिने बाहुलीबाट त्यो मुट्ठो लिनुभयो।"`

जुन सङ्कट परमेश्वरको सिंहासन अगाडि देखियो त्यो परमेश्वरसँग शैतानले बिद्रोह गरेको विषयसँग सम्बधित थियो। परमेश्वरले सृष्टि गर्नुभएतापनि यो पृथ्वी ग्रह शैतानले जबरजस्ती आफ्नो कब्जामा लिएर शासन गरिरहेको छ। आदमदेखि अन्तसम्म पापको बन्दीमा रहेका मुक्तिको निम्ति रोएर आँसु बगाइरहेका परमेश्वरका जनहरूको भावनालाई यूहन्नाको रुवाइले व्यक्त गर्दछ। पापको समस्यालाई समाधान गर्ने परमेश्वरको योजनाको सङ्कल्प त्यस लालमोहर लगाइएको मुठ्ठामा लेखिएको छ। परमेश्वर आफैको महाशक्तिले त्यो मुक्तिको योजनालाई सम्पन्न गर्नुहुनेछ भन्ने कुरामा केही सन्देह छैन। तैपनि पतित मानिस जातिको उद्धारको निम्ति विशेष औजारको आवश्यक थियो, त्यो थियो येशू जो पापमाथि बिजयी हुनुभयो। त्यसको फलस्वरुप लालमोहर लगाइएको त्यस छालाको मुठ्ठा खोल्न उहाँ योग्य हुनुभयो र यस संसारको प्रभुत्व आफ्नो हातमा लिनुभयो र उहाँ स्वर्गमा रहेको पवित्र मन्दिरमा हाम्रो निम्ति पहल गर्ने हुनुभयो।

`येशूसँगको हामीहरूको अनुभवमा उहाँलाई नै हामीहरूको प्रथम र मुख्य स्थान दिन हामीले कसरी सिक्ने?`