---
title:  यस पुस्तकको शीर्षक 
date:   30/12/2018
---

`प्रकाश १:१,२मा यसरी लेखिएको छ "१ येशू ख्रीष्टको प्रकाश, जो परमेश्वरले चाँड़ै हुन आउने कुराहरू आफ्ना सेवकहरूलाई देखाउन उहाँलाई दिनुभयो। उहाँले आफ्नो दूत पठाउनुभएर यो कुरा आफ्नो सेवक यूहन्नालाई प्रकट गरिदिनुभयो। २ यूहन्नाले देखेका सबै कुराहरूको, अर्थात् परमेश्वरको वचन र येशू ख्रीष्टको साक्षीको गवाही दिए।" पूरा किताबैको नाउँ प्रकाश भनेर उल्लेख गर्नुको अर्थ के हो? पुस्तकको शीर्षकले खास गरेर कसको बारेमा हामीलाई सिकाउन खोजिएको पाउँछौँ?`

प्रकाश १:१मा लेखिएको यस पुस्तकको शीर्षक "येशू ख्रीष्टको प्रकाश।" प्रकाश भन्ने शब्द ग्रीक भाषाबाट आएको हो। यो शब्द ग्रीक भाषाबाट आएको apokalupsis (आपोक्यालुपसिस) अर्थात्  apocalypse (आपोक्यालिप्स) हो। यसको अर्थ "उघारिएको" वा "खोलिएको" भन्नेहुन्छ। आपोक्यालिप्स भनेको येशूको बारेमा ढाकिएको तथ्यलाई उघारेर देखाउनु हो। येशूको बारेमा खोलिएका तत्यहरू यूहन्नाले ध्यान गरेर वा  तपस्या गरेर लेखेको नभइ येशू स्वयंम आफैले आफ्नो बारेमा उनलाई दर्शनद्वारा प्रकट गर्नुभएको थियो। यस पुस्तकमा लेखिएका सामग्रीहरू येशूद्वारा परमेश्वरले दिनुभएतापनि (प्रकाश २२:१६) पुस्तकको विषयबस्तुको केन्द्रविन्दु येशू नै हुनुहुन्छ भनेर बताइएको छ। येशूले उहाँका जनहरूलाई स्वयंम् प्रकट गर्नुभएको र उहाँ अभिभावक भएर आफ्ना जनहरूप्रति उहाँले कस्तो वास्ता राख्नुहुँदोरहेछ भन्ने कुरा व्यक्त गर्न आपोक्यालिप्स भनिएको हो।

प्रकाशको पुस्तकमा लेखिएका विभिन्न सामग्रीहरूमा येशूलाई नै मुख्य विषयबस्तु बनाइएको छ। यो पुस्तक उहाँबाटै सुरू हुन्छ (प्रकाश १:५-८) र उहाँबाटै अन्त हुन्छ (प्रकाश २२:१२-१६)। "दानिएलले बोलोस्, प्रकाशको पुस्तकले बोलोस्, तिनीहरूद्वारा सत्य के हो सो थाहा दिइयोस्। तर जुन विषयबस्तुका पक्षहरूलाई प्रस्तुत गरिन्छ त्यसले येशू नै सबै आशाहरूको केन्द्रविन्दु हुनुहुन्छ भनेर उहाँलाई उचालियोस्। उहाँ "दाउदको जरा र सन्तान हुनुहुन्छ। उहाँ चहकिलो र बिहानीको तारा हुनुहुन्छ।"-एलेन जी ह्वाइट, टेस्टिमोनिज टु मिनिस्टरस् एण्ड गस्पल वर्कर्स्, पृ. ११बाट रूपान्तरित।

फेरि आपोक्यालिप्सको येशू चारैवटा सुसमाचार पुस्तकहरूका येशू हुनुहुन्छ। सुसमाचारका पुस्तकहरूमा येशूको र उहाँका जनहरूका निम्ति मुक्तिको काम गर्नुभएको बृतान्तले भरिएको छ। प्रकाशको पुस्तकले पनि उहाँको त्यही कामको बारेमा निरन्तरता दिएको पाइन्छ। येशूको अस्तित्व र उहाँका सेवाका विभिन्न पक्षहरूलाई प्रकाशको पुस्तकले औँल्याएको छ। सहीरूपमा भन्ने हो भने जहाँ सुसमाचारको पुस्तकको अन्त्य भएको थियो त्यहीँबाट यो पुस्तक सुरु भएको भनेपनि हुन्छ। येशूको पुनरुत्थान र स्वर्गमा जानुभएको बृतान्तले सुसमाचारको पुस्तक अन्त गरिएको थियो।

हिब्रूको पुस्तक र प्रकाशको पुस्तकले समुच्चरूपमा स्वर्गमा भएको पवित्र स्थान वा मन्दिरमा येशूको कामको बारेमा जोड दिएर लेखिएको पाइन्छ। जब येशू स्वर्गमा पस्नुभयो तब स्वर्गमा भएको पवित्र मन्दिरमा उहाँलाई राजकीय सम्मानसाथ स्वागत गरिएको थियो र उहाँले त्यहाँ पुजारीको काम थालनि गर्नुभएको थियो। यदि प्रकाशको पुस्तक र हिब्रूको पुस्तक भएन भने स्वर्गमा येशूका जनहरूका निम्ति उहाँले गरिरहनुभएको मूल पुजारीको सेवाकार्यको आत्मज्ञान हामीमा धेरै सिमित हुन्थ्यो। हाम्रो निम्ति येशू ख्रीष्टले स्वर्गमा गरिरहनुभएको कामलाई हिब्रू र प्रकाशको पुस्तकले उलब्ध गराएका सामग्रीहरूले हामीलाई विशेष रूपमा उघारेरै देखाएको छ।

`यूहन्ना १४:१-३मा यसरी लेखिएको छ " १ “तिमीहरूको हृदय व्याकुल नहोस्। तिमीहरू परमेश्वरमाथि विश्वास गर्दछौ, ममाथि पनि विश्वास गर। २ मेरा पिताको घरमा बस्ने ठाउँहरू धेरै छन्। त्यसो नभए, के म तिमीहरूलाई भन्नेथिएँ र, कि तिमीहरूका निम्ति ठाउँ तयार पार्न म गइरहेछु? ३ अनि गएर मैले तिमीहरूका निम्ति ठाउँ तयार पारेपछि म फेरि आउनेछु, र तिमीहरूलाई मकहाँ लैजानेछु, र जहाँ म छु, त्यहाँ तिमीहरू पनि हुनेछौ।" अहिले नै येशूले हाम्रो निम्ति स्वर्गमा के गरिरहनुभएको छ सो उपर्युक्त येशूको बचनले हामीहरूलाई स्पष्टरूपमा कसरी बुझाउन खोजिएको छ? उक्त अचम्मको प्रतिज्ञाले हामीमा कस्तो आशा पल्हाउन सक्छ?`