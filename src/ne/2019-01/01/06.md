---
title:  प्रकाशको पुस्तकको मूल विषयबस्तु
date:   03/01/2019
---

`प्रकाशको पुस्तकको परिचयको अन्तिम खण्डमा सारा पुस्तकको मुल विषयबस्तु केन्द्रित गरिएको छ: महान् शक्ति र महिमाकोसाथ येशू ख्रीष्टको दोस्रो आगमन। आफ्नो दोस्रो आगमनको बाचा येशूले प्रकाशको पुस्तकको अन्तमा फेरि तिन पल्ट दोहोर्याउनुभएको छ (“हेर, म चाँड़ै आउँदैछु। यस पुस्तकको अगमवाणीका वचन पालन गर्ने धन्यको हो।” प्रकाश २२:७, “हेर, म चाँड़ै आउँदैछु। हरेक मानिसलाई उसले गरेअनुसार दिने प्रतिफल मसँग छ।" प्रकाश २२:१२ र "यी कुराको गवाही दिनेले भन्नुहुन्छ, “निश्चय, म चाँड़ै आउँदैछु।” आमेन, आउनुहोस्, हे प्रभु येशू।" प्रकाश २२:२०)।`

प्रकाश १:७,८मा लेखिएका शब्दहरू पहिले नै लेखिएका केही भविष्यवाणीका अंशहरूबाट निकालिएका हुन्। "७ हेर, उहाँ बादलहरूसाथ आउँदैहुनुहुन्छ, र हरेक आँखाले उहाँलाई देख्नेछ। तिनीहरूले पनि, जसले उहाँलाई घोचे, र पृथ्वीका सबै कुलहरूले उहाँको कारण विलाप गर्नेछन्। यसै होस्। आमेन। ८ “अल्फा र ओमेगा म नै हुँ,” सर्वशक्तिमान् परमप्रभु परमेश्वर भन्नुहुन्छ, जो हुनुहुन्छ, जो हुनुहुन्थ्यो र जो आउनुहुनेछ।" (प्रकाश १:७-८)। येशूको आगमनको बारे पहिला नै भविष्यवाणी गरेका केही पदहरू: दानिएल ७:१३,१४ "१३ “राती मैले मेरो दर्शनमा हेरें, र त्यहाँ मेरो सामु आकाशका बादलका साथ आइरहनुभएको एक जना मानिसको पुत्रजस्तै हुनुहुन्थ्यो। उहाँ ती अति प्राचीनकहाँ आउनुभयो, र उहाँकै सामु उपस्थित गराइनुभयो। १४ उहाँलाई अधिकार, महिमा र सार्वभौमिक शक्ति दिइयो, र हरेक भाषा बोल्ने सबै मानिसहरू र जातिहरूले उहाँको आराधना गरे। उहाँको प्रभुत्व अनन्तसम्म रहने प्रभुत्व छ, जुनचाहिँ कहिल्यै टल्नेछैन, र उहाँको राज्य त्यो हो जुन कहिल्यै नष्ट हुनेछैन।", जकरिया १२:१० "“अनि म दाऊदको घराना र यरूशलेमका बासिन्दाहरूमाथि अनुग्रह र नम्र-निवेदन गर्ने आत्मा खन्याउनेछु। तिनीहरूले मलाई हेर्नेछन्, जसलाई तिनीहरूले घोचेका छन्, र जसरी एकमात्र छोराको लागि कोही शोक गर्दछ, त्यसरी नै तिनीहरू उनको लागि शोक गर्नेछन्, पहिले जन्मेको पुत्रको निम्ति गरेजस्तै शोक गर्नेछन्।" र मत्ती २४:३० "तब मानिसको पुत्रको चिन्ह आकाशमा देखा पर्नेछ, र पृथ्वीका सब जातिहरू विलाप गर्नेछन्, र तिनीहरूले मानिसको पुत्रलाई आकाशका बादलहरूमा शक्ति र ठूलो महिमासाथ आइरहेको देख्नेछन्।"  येशूको दोस्रो आगमनको सुनिश्चितता उपरोक्त सबै पदहरूले हामीहरूलाई कसरी बताउँदछन्?

जुन रूपमा विश्वको इतिहासको गति गइरहेको छ त्यसले येशूको दोस्रो आगमनलाई औँल्याउँदछ।  विश्वको इतिहास नै येशूको दोस्रो आगमनपछि निष्कर्षमा पुग्नेछ, यस पृथ्वीमा परमेश्वरको अनन्तको राज्यको त्यसबेला सुरुवात हुनेछ र समस्त मानव प्राणीमा भइरहेको पापले गर्दा ल्याइएका आतङ्क, भय, दुष्टता, पीडा, चिन्ता, फिक्री, बेदना, व्यथा, मृत्यु आदिको अन्त्य  हुनेछ भनेर प्रकाशको पुस्तकले ठोकुवा गर्दछ।

नयाँ करारको अन्तमा लेखिएको जस्तै येशूको दोस्रो आगमन कुनै काल्पनिक, आदर्शका कुरा, मनलाई सान्त्वना दिन मात्रै दिइएका सान्त्वनाका वचन नभएर वास्तविक र यस उहाँको आगमनमा यस पृथ्वीमा जिइरहेका सबैले आआफ्नै आँखाले व्यक्तिगत रूपमा नै राजकीय, महिमा र यशस्वीका साथ आउनुभएको देखिनेछ भनेर प्रकाश १:७ले जिकिर गर्दछ। त्यतिमात्र नभएर उहाँलाई घोच्नेहरूको पनि विशेष पुनरुत्थान हुनेछ र उहाँलाई घोचेर क्रुसमा टाँगेर मारेको प्रभुलाई प्रत्यक्ष्यरूपमा उहाँको आगमनमा उहाँलाई आआफ्नो नाङ्गो आँखाले देख्नेछन्। जब येशू आउनुहुन्छ उहाँलाई पर्खिनेहरूलाई उहाँले उद्धार गर्नुहुनेछ र उहाँमा मरेकाहरूको पुनरुत्थान हुनेछ तब त्यो समय न्यायको समय पनि हुनेछ अर्थात् उहाँको अनुग्रह, दया र प्रेमलाई तिरस्कार गरेर पापको दलदलमा रमाउन चाहनेहरूले आआफ्नै कारणले अनन्त जीवनको स्वाद पाउनेछैनन्।

येशूको दोस्रो आगमनको पक्का वचनलाई यी शब्दहरूले पुष्टि गर्दछन् "यसै होस्, आमेन" (प्रकाश १:७)। "यस्तै होस्" भन्ने शब्द ग्रीक भाषाको नेऐ आमनिस nai amenis हो जसको अर्थ हिब्रू भाषामा स्वीकार गरिएको भन्ने बुझाउँछ। दुवै ग्रीक र हिब्रू भाषाले प्रयोग गरेका शब्दहरूले जे हुन्छ सो पक्कापक्की हुनेछ भनेर बताउँदछ। त्यही पक्कापक्की गरेर नै प्रकाशको पुस्तक पनि यसरी अन्त्य गरिएको छ "यी कुराको गवाही दिनेले भन्नुहुन्छ, “निश्चय, म चाँड़ै आउँदैछु।” आमेन, आउनुहोस्, हे प्रभु येशू।" प्रकाश २२:२०।

"येशूले आफू आउनुहुनेछ भनेर गर्नुभएको प्रतिज्ञा अठारसय वर्षभन्दा बढी भइसक्यो। येशूलाई विश्वास गर्नेहरूका हृदयहरूमा शताब्दियौँदेखि ती वचनहरूले साहस भरिदिएका छन्। त्यो प्रतिज्ञा पूरा भएको छैन: येशूमा सुतेका सन्तहरू चिहानबाट अझै बोलाइएका छैनन् यद्यपि उहाँले बोलेका वचनहरू पक्का छन्। परमेश्वरले आफ्नै समयमा त्यो वचन पूरा गर्नुहुनेछ। उहाँको वचन अहिले पूरा नभएकोले के कोही थाक्नु उचित छ त? अनन्त संसारको नजिक पुगिरहेको समयमा के हामीले पकडि राखेको आस्था तथा विश्वासलाई छोड्ने त? यरुशलेम सहर धेरै टाढा छ भनेर निराश भएर ढल्ने त?-अहँ, हुँदैन, हुँदैन। अलिकति पर्खौँ र हामीले हामीहरूका राजा येशूलाई उहाँको यशस्वी र सौन्दर्यतामा देख्नेछौँ। केही समय पर्खौँ र हामीहरूका आँखाबाट सबै आँसुहरू पुछिदिनुहुनेछ। अलि समयपछि उहाँले हामीहरू सबैलाई अति हर्षित भएर आफ्नो महिमामा निर्दोष ठहर्याइएर परमेश्वरको सामु प्रस्तुत गर्नुहुनेछ।"-एलेन जी ह्वाइट, द आडभेन्ट रिभ्यु एण्ड साबथ हेराल्ड, नभेम्बर १३, १९१३बाट रूपान्तरित। 

`कुनै पनि प्रतिज्ञाको वचन त्यसबेला बलियो हुन्छ जब दिने मानिसको जीवनमा नैतिक शुद्धता, इमान्दारी र सत्यनिष्ठाले भरिएको हुन्छ र त्यो वचन पूरा गर्ने क्षमता उसमा छ भन्ने सामर्थ हुन्छ। विगतमा पूरा गर्नुभएका प्रतिज्ञाहरूको आधारमा येशूको दोस्रो आगमन पनि परमेश्वरले पूरा गर्नुहुनेछ भनेर तपाईँ कतिको विश्वस्त हुनुहुन्छ?`