---
title:  त्रिएक परमेश्वर
date:   02/01/2019
---

पावलले आफ्ना पत्रहरू लेख्दा जुन रूपमा अभिवादन गरेर लेखेका थिए त्यस्तै प्रकारले प्रकाशको पुस्तक पनि सुरु हुन्छ। यूहन्नाको समयमा स्थापना भएका एशिया माइनरका सातवटा चर्चहरूलाई सन्देश पठाउन येशूले अर्हाउँदै प्रकाशको पुस्तक लेखिएको हो। हेर्नुहोस्: “तिमी जे देख्तछौ, सो एउटा पुस्तकमा लेख, र सातै वटा मण्डलीलाई पठाऊ, अर्थात् एफिसस, स्मुर्ना, पर्गामम, थिआटीरा, सार्डिस, फिलाडेल्फिया र लाउडिकियालाई।” ( प्रकाश १:११)। तर प्रकाशको पुस्तकको विषयबस्तुहरूलाई गहिरोसँग अध्ययन गर्यौँ भने यो पुस्तक केवल ती सातवटा चर्चहरूको निम्तिमात्र लेखेको नभएर इतिहासभरि येशूलाई विश्वास गर्ने पिँढीहरूको निम्ति लेखिएका हुन् भनेर बुझ्नुपर्छ।

प्रकाशको लेखक यूहन्ना र पावलका पत्रहरूका लेखक पावलले जब चर्चलाई सम्बोधन गरेर पत्रहरू लेखे तिनीहरूमा भएका अभिवादनको शैली एकै खालका थिए साथै अभिवादन कसलाई सम्बोधन गरेर लेखे भन्ने शैली पनि एकैनास भएको पाइन्छ। हेर्नुहोस् प्रकाश १:४,५ "४ यूहन्नाबाट एशियामा भएका सात वटा मण्डलीहरूलाई: उहाँबाट तिमीहरूलाई अनुग्रह र शान्ति, जो हुनुहुन्छ, जो हुनुहुन्थ्यो, जो आउनुहुनेछ, र उहाँको सिंहासन अगि रहनुहुने सात आत्माबाट, ५ विश्वासयोग्य साक्षी येशू ख्रीष्टदेखि, मृतकबाट प्रथम जीवित हुनुभएको, तथा पृथ्वीका राजाहरूका शासकको तर्फबाट। हामीलाई प्रेम गर्नुहुने र आफ्नो रगतले हामीलाई हाम्रा पापबाट स्वतन्त्र पार्नुहुनेले।" र रोमी १:७ "७ रोममा भएका तिमीहरू सबै, परमेश्वरका प्रियहरू, जो सन्त हुनलाई बोलाइएका छौ: तिमीहरूलाई परमेश्वर हाम्रा पिता र प्रभु येशू ख्रीष्टबाट अनुग्रह र शान्ति।"

दुवै पत्रहरूमा साझा अभिवादन उल्लेख गरिएको छ: तिमीहरूमा अनुग्रह र शान्ति होस्।" दुवै पत्रमा ग्रीक भाषाको  च्यारिस  charis जसको अर्थ हो अनुग्रह र हिब्रू भाषाको शलोम   shalom जसको अर्थ हो शान्ति वा सुस्वास्थ्यको कामना व्यक्त गरिएको छ। शान्ति र अनुग्रह दिने व्यक्तिहरू त्रिएक परमेश्वर हुन् भनेर त्यहाँ व्यक्त गरिएकोबाट थाहा पाउन सक्छौँ। 

"जो हुनुहुन्छ, जो हुनुहुन्थ्यो र जो आउनुहुनेछ" भनेर परमेश्वर पिताको बारेमा हामीलाई चिनाइदिइएको छ। (हेर्नुहोस् प्रकाश १:८ “अल्फा र ओमेगा म नै हुँ,” सर्वशक्तिमान् परमप्रभु परमेश्वर भन्नुहुन्छ, जो हुनुहुन्छ, जो हुनुहुन्थ्यो र जो आउनुहुनेछ।" र प्रकाश ४:८ "ती चारै वटा प्राणीका छ-छ वटा पखेटा थिए र चारैपट्टि र भित्रपट्टि आँखाहरूले भरिएका थिए। दिनरात तिनीहरू नथामिकन यसो भन्दै गाइरहन्छन्, “पवित्र, पवित्र, पवित्र परमप्रभु सर्वशक्तिमान् परमेश्वर, जो हुनुहुन्थ्यो र हुनुहुन्छ र जो आउनुहुनेछ।”  यसले परमेश्वरको दैविक नाउँ यहवेलाई जनाउँछ। उहाँले मोशालाई आफ्नो नाउँ बताउनुपर्दा उहाँले भन्नुभएको थियो "म हुँ जो म हुँ" (प्रस्थान ३:१४)। परमेश्वरको अनन्तको अस्तित्वलाई ती शब्दहरूले जनाउँछन्।

"सातवटा आत्माहरू" भनेर पवित्र आत्मालाई सम्बोधन गरिएको छ (हेर्नुहोस् प्रकाश ४:५ "त्यस सिंहासनबाट बिजुलीहरू, आवाजहरू र गर्जनहरू निस्केर आउँथे, र त्यस सिंहासनको सामुन्ने आगोका सात वटा बत्तीहरू बलिरहेका थिए। यी परमेश्वरका सात आत्माहरू हुन्।" र प्रकाश ५:६ "तब मैले एउटा थुमा उभिरहनुभएको देखें, जो मारिएको जस्तो देखा पर्नुहुन्थ्यो। उहाँ सिंहासन र चार जीवित प्राणीहरूका बीचमा, र धर्म-गुरुहरूका माझमा हुनुहुन्थ्यो। उहाँका सात वटा सिङ र सात वटा आँखा थिए, जुनहरू सारा पृथ्वीमा पठाइएका परमेश्वरका सात आत्मा हुन्")। सात भन्ने संख्याले पूर्णता देखाउँछ। सातवटा आत्माहरू भन्दा पवित्र आत्मा सबै सात चर्चहरूमा सक्रिय हुनुभएको देखाउँछ। परमेश्वरका जनहरूलाई खटाइएको अनुसार तिनीहरूको काम पूरा गर्न र तिनीहरूलाई सामर्थी बनाउन पवित्र आत्माको सर्वव्यापकता र उहाँको निरन्तरको सक्रियता इतिहासभरि जारी भएको त्यस चित्रणले बताउँछ।

येशू ख्रीष्टलाई तिनवटा नाउँहरूले चिनाइ दिइएका छन्: " (१) विश्वासयोग्य साक्षी येशू ख्रीष्टदेखि, (२)  मृतकबाट प्रथम जीवित हुनुभएको, तथा (३) पृथ्वीका राजाहरूका शासकको तर्फबाट।" (प्रकाश १:५)। क्रुसमा येशूको मृत्यु, उहाँको पुनरुत्थान र स्वर्गमा उहाँको शासनलाई त्यस वाक्यले सम्बोधन गर्दछ। येशूले के गर्नुभयो भनेर यूहन्नाले व्यक्त गर्दछन्: "उहाँले हामीलाई प्रेम गर्नुभयो र हामीहरूको पापलाई उहाँले आफ्नै रगतबाट धुनुभयो र उहाँले उहाँका परमेश्वर र पिताको सामु हामीलाई राजाहरू र पुजारीहरू बनाउनुभयो" (प्रकाश १:५,६ रूपान्तरित)। 

"उहाँले हामीलाई प्रेम गर्नुभयो" भन्ने शब्द ग्रीक भाषामा केवल विगतमा मात्र नभएर निरन्तररूपमा भनेर अर्थ लगाइएको छ। त्यसको अर्थ उहाँको प्रेम हामीलाई विगतमा, वर्तमानमा र भविष्यमा अटल भइरहेको छ भनेर जनाउँछ। जुन येशूले हामीलाई प्रेम गर्नुहुन्छ त्यही येशूले हामीहरूलाई उहाँको आफ्नै रगतबाट पापबाट स्वतन्त्र बनाउनुभएको छ। ग्रीक भाषामा "स्वतन्त्र अर्थात् फुक्का गर्नुभयो"को अर्थ विगतमा उहाँले गर्नुभएको काम पूर्ण भएको थियो भन्ने हुन्छ। जब येशू क्रुसमा मर्नुभयो तब उहाँले हामीहरूको पापको निम्ति सिद्ध र पूर्णरूपमा हर्जाना तिर्नुभएको थियो अर्थात् हाम्रो पापको निम्ति उहाँ प्रायश्चित हुनुभएको थियो।

`प्रभु येशू ख्रीष्टलाई विश्वास गरेर पापको दमनबाट छुट्कारा पाएकाहरू यस संसारको सांसारिक नियन्त्रणबाट उठाइएको र तिनीहरूलाई उहाँ रहनुभएको स्वर्गको स्थानहरूमा बस्न दिएको छ भनेर देहायका पदहरूले बताउँछन्। हेर्नुहोस् एफिसी २:६ "उहाँसँग हामीलाई उठाउनुभयो, अनि स्वर्गीय स्थानहरूमा ख्रीष्ट येशूसँग बसाल्नुभयो।" र " हाम्रो नागरिकता स्वर्गमा छ। त्यहाँबाट आउनुहुने मुक्तिदाता, अर्थात् प्रभु येशू ख्रीष्टको प्रतीक्षा हामी गर्दछौं" (फिलिप्पी ३:२०)। त्यसको अर्थ के हो र पापको संक्रमण र श्रापित भएको संसारमा राजाहरू र पुजारीहरूको (प्रकाश १:६) महिमित ओहदाको अनुभव येशू ख्रीष्टमा रहेर वर्तमान समयमा नै हामी कसरी उपभोग गर्न सक्छौँ? उक्त तथ्यले हामीहरूको जीवनमा कस्तो प्रभाव पार्नुपर्छ वा हामीहरूको रहनसहन आदिमा कसरी प्रभाव पार्नु आवश्यक छ?`