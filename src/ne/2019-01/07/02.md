---
title:  सन्तहरूको प्रार्थना
date:   10/02/2019
---

सात जना स्वर्गदूतहरूले आआफ्ना हातमा तुरही लिएर फुक्न तयार भएर परमेश्वरको सामु उभिरहेको यूहन्नाले देखेको चित्र प्रकाश  ८मा लेखेर यो अध्याय सुरू गरेका थिए। तर तुरही फुक्नुभन्दा अघि अर्को दृश्य त्यहाँ देखा पर्छ। तुरहीहरूको अर्थ के हो भनेर त्यसको धार्मिक अर्थ बुझाउन त्यो दृश्य घुसारिएको थियो।

यरुशलेममा रहेको पवित्र मन्दिरमा दिनदिनै गरिने देहायको सेवा विधिहरूको वर्णन साथै प्रकाश ८:३, पढ्नुहोस्: बाइबलबारे टिप्पणी गरिएको यहूदीहरूको पुस्तकमा प्रत्येक बेलुका थुमाको बलिको बारेमा व्याख्या गरिएको छ। मन्दिरको आँगनमा रहेको अग्नी बेदीमा थुमालाई बलि चढाएर राखिन्थ्यो र त्यसको रगत बेदीको आधारमा पोखाइन्थ्यो। खटिएको एक पुजारीले सुनको भाँडोमा रहेको धुप लिएर मन्दिरभित्र जान्थ्यो अनि पवित्र स्थानमा रहेको सुनको बेदीमा धुप चढाउँथ्यो। जब पुजारी त्यहाँबाट निस्कन्थ्यो तब आफूसँग रहेको धुपको भाँडोलाई पेटीमा फ्याँक्थ्यो। त्यसले ठूलो आवाज निकाल्थ्यो। त्यस बखत सात जना पुजारीहरूले सातवटा तुरही फुक्थे। त्यसको अर्थ त्यस दिनमा मन्दिरमा हुने सेवाकार्य सिद्धिएको बुझाउँथ्यो।

अब प्रकाश ८:१-५ पढ्नुहोस् "१ जब थुमाले सातौँ मोहोर तोड्नुभयो, तब प्राय: आधा घण्टासम्म स्वर्गमा सन्नाटा छायो। २ परमेश्वरको सामुन्ने उभिने सात स्वर्गदूतहरूलाई मैले देखें। तिनीहरूलाई सात वटा तुरही दिइयो। ३ अनि अर्को एउटा स्वर्गदूत आए, अनि सुनको धुपौरो लिएर वेदीको छेउमा खड़ा भए। सिंहासनको सामुन्ने रहेका सुनको वेदीमाथि सबै सन्तहरूका प्रार्थनासँग चढ़ाउनका निम्ति तिनलाई धेरै धूप दिइयो। ४ धूपको धूवाँ सन्तहरूका प्रार्थनाका साथ स्वर्गदूतको हातबाट परमेश्वरको सामुन्ने मास्तिर गयो। ५ तब स्वर्गदूतले धुपौरो लिएर वेदीको आगो त्यसमा भरिदिए, र पृथ्वीमा फ्याँकिदिए। अनि मेघ गर्जनहरू, आवाजहरू, बिजुलीको चमकहरू उत्पन्न भए र भूकम्प गयो।"

पृथ्वीको मन्दिरमा बेलुकीपख गरिने सेवाकार्यको लवज प्रकाश ८:३-५मा प्रयोग गरिएको हामी देख्न सक्दछौँ। परमेश्वरको सिंहासनको अघि रहेको सुनको बेदीमा स्वर्गदूतले पाएको धुपको अर्थ महत्त्वपूर्ण छ। त्यो धुपको अर्थ परमेश्वरका जनहरूको प्रार्थना हो (प्रकाश ८:३)। तिनीहरूको प्रार्थनाको जवाफ अब परमेश्वरले दिनुभएको थियो।

प्रकाशको पुस्तकमा सातवटा तुरहीहरूको बारेमा महत्त्वपूर्ण सन्देश दिइएको छ: सात तुरहीको अर्थ बिद्रोही मानव जगतप्रति गरिने परमेश्वरको न्याय हो। ती दुष्ट मानवहरूले परमेश्वरका जनहरूलाई दु:ख सास्ती र दवाउने नीति लिँदा ती जनहरूको रुवावासी भएको थियो। त्यो क्रन्दन सुनेर परमेश्वरले ती दुष्टहरूलाई के गर्ने भनेर फैसला गर्नुभएको थियो। थुमारूपी येशूको मृत्युपछि तुरहीहरू बजाइएका थिए। यो प्रक्रिया अर्थात्  सताइएका परमेश्वरका सन्तहरूको प्रार्थना येशूको दोस्रो आगमन नहुँञ्जेल क्रमिकरूपमा चलिरहनेछ (हेर्नुहोस् प्रकाश ११:१५-१८ "१५ अनि सातौँ स्वर्गदूतले आफ्नो तुरही फुके, र त्यसपछि स्वर्गमा यसो भन्ने ठूला-ठूला आवाज गुञ्जिए, “संसारको राज्य हाम्रा प्रभुको र उहाँका ख्रीष्टको राज्य भएको छ, अनि उहाँले सदासर्वदा राज्य गर्नुहुनेछ।” १६ अनि परमेश्वरको सामुन्ने आफ्नो-आफ्नो सिंहासनमा बस्ने ती चौबीसै धर्म-गुरुहरूले घोप्टो परी परमेश्वरलाई दण्डवत् गरे, १७ भन्न लागे, “हे परमप्रभु परमेश्वर सर्वशक्तिमान्, हामी तपाईंलाई धन्यवाद चढ़ाउँछौं, जो हुनुहुन्छ र जो हुनुहुन्थ्यो, किनभने तपाईंले आफ्नो ठूलो सामर्थ्य हातमा लिनुभयो र राज्य गर्न थाल्नुभयो। १८ जाति-जातिहरू क्रुद्ध भए, तर तपाईंको क्रोध प्रकट भयो। मरेकाहरूका इन्साफको समय आयो, र तपाईंका दासहरू र अगमवक्ताहरू र सन्तहरूलाई र तपाईंका नाउँको डर मान्ने ठूला-सानाहरूलाई इनाम दिने समय, र पृथ्वीको विनाश गर्नेहरूलाई नाश गर्ने समय आयो")।

`प्रकाश ८:५सँग इजकिएल १०:२ पढ्नुहोस्: प्रकाश ८:५ "तब स्वर्गदूतले धुपौरो लिएर वेदीको आगो त्यसमा भरिदिए, र पृथ्वीमा फ्याँकिदिए। अनि मेघ गर्जनहरू, आवाजहरू, बिजुलीको चमकहरू उत्पन्न भए र भूकम्प गयो।" र इजकिएल १०:२ "२ तब परमप्रभुले त्यो सूती कपड़ा लगाएको मानिसलाई भन्नुभयो, “करूबहरूका मुन्तिर रहेका पाङ्ग्राहरूका बीचमा जा। ती करूबहरूका बीचमा भएको जलिरहेको आगोको भुङ्ग्रो हातमा लिएर सहरमाथि छरिदे।” तब मैले हेर्दाहेर्दै त्यो भित्र पस्यो।" परमेश्वरमाथि विश्वास नगरेर भ्रष्ट भएको यरुशलेममा आगो फ्याँकिएको दृश्य इजकिएलले देखेका थिए। त्यसले प्रकाशको पुस्तकमा वर्णन गरिएको तुरहीहरूको स्वभावलाई कसरी स्पष्ट पार्दछ?`

स्वर्गदूतले बेदीबाट धुपौरोमा आगो भर्दछन् र पृथ्वीमा फ्याँक्दछन्। त्यो आगो त्यही बेदीबाट निकालिएको थियो जहाँ परमेश्वरका सन्तहरूको प्रार्थना थुप्रिएको थियो। यो अर्थपूर्ण मान्नुपर्छ। त्यही बेदीबाट आगो आएको तथ्यले सातवटा तुरहीको आवाजबाट ल्याउने न्याय पृथ्वीका मानिसहरूमा खनिएको र त्यो परमेश्वरका जनहरूको प्रार्थनाको जवाफमा थियो भनेर बुझाउँछ। साथै परमेश्वरले आफ्नो समयमा ती सन्तहरूको पक्षमा हस्तक्षेप गर्नुहुनेछ भनेर पनि त्यस घट्नाले देखाउँदछ। मन्दिरको पेटीमा वा स्वर्गदूतले धुपौरो फ्याँकिएको अर्थले यो पनि बुझाउन सक्दछ कि अहिलेसम्म येशूले गरिरहनुभएको सन्तहरूको निम्ति पहल सधैँ चलिरहन्न। उहाँ चाहनुहुन्छ कि पापीहरू उहाँलाई विश्वास गरेर आआफ्ना पापहरूबाट फर्कुन् र त्यसो गर्दा उहाँले तिनीहरूको पाप क्षमा दिइएर परमेश्वरको सामु उहाँले तिनीहरूलाई सफाइ दिनुहुन्छ। तर पापीहरूलाई पश्चाताप गरेर पापबाट फर्किन दिएको समय सकिनेछ भनेर पनि प्रभुको वचनले सिकाउँदछ। (हेर्नुहोस्: प्रकाश २२:११,१२ "११ दुष्ट काम गर्नेले दुष्ट काम गरिरहोस्, अश्लील काम गर्नेले अश्लील काम गरिरहोस्, धर्मात्माले धार्मिक कार्य गरिरहोस्, र पवित्र जनचाहिँ पवित्र नै भइरहोस्।” १२ “हेर, म चाँड़ै आउँदैछु। हरेक मानिसलाई उसले गरेअनुसार दिने प्रतिफल मसँग छ।",यशैया ४०:१० "हेर, परमप्रभु परमेश्वर पराक्रमसाथ आउँदैहुनुहुन्छ, र उहाँको हातले शासन गर्नुहुन्छ। हेर, उहाँको इनाम उहाँसितै छ, र उहाँको प्रतिफल उहाँकै साथमा छ।", यशैया ६२:११ "परमप्रभुले पृथ्वीको पल्लो छेउसम्म घोषणा गर्नुभएको छ: “सियोनकी छोरीलाई भन, ‘हेर्, तेरा मुक्तिदाता आउँदैहुनुहुन्छ! हेर्, उहाँको प्रतिफल उहाँसितै छ, र उहाँको इनाम उहाँकै साथ हुनेछ’।” र भजन २८:४ "४ तिनीहरूका काम र तिनीहरूले गरेका दुष्ट कर्मअनुसारको प्रतिफल तिनीहरूलाई दिनुहोस्, तिनीहरूका हातका कर्मअनुसारको प्रतिफल तिनीहरूलाई दिनुहोस्, र तिनीहरूले पाउनुपर्ने दण्ड तिनीहरूलाई दिनुहोस्")।