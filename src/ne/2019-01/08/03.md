---
title:  शैतानलाई यस पृथ्वीमा फ्याँकिन्छ
date:   18/02/2019
---

`प्रकाश १२:७-९मा स्वर्गमै ठूलो युद्ध भएको विवरण प्रस्तुत गरिएको छ। त्यो कस्तो खालको  लडाईँ थियो र त्यसले शैतानलाई स्वर्गबाट निष्कासन गर्दा त्यसको नतिजा के भयो? हेर्नुहोस् "७ अनि स्वर्गमा लड़ाइँ भयो। मिखाएल र तिनका दूतहरूले त्यस अजिङ्गरसँग युद्ध गरे। अजिङ्गर र त्यसका दूतहरूले पनि युद्ध गरे, ८ तर यिनीहरू हारे, र यिनीहरूका निम्ति स्वर्गमा कुनै ठाउँ रहेन। ९ त्यो ठूलो अजिङ्गर तल फालियो- त्यो प्राचीन सर्प, जो सारा संसारलाई बहकाउने दियाबलस वा शैतान हो। त्यो पृथ्वीमा फ्याँकियो र त्यसका दूतहरू त्यसका साथसाथै फ्याँकिए।" `

जब शैतानले परमेश्वरको सिंहासन खोस्न खोजेको थियो भनेर यशैयाले यसरी बताउँछ: "१२ ए बिहानको तारा, प्रभातको पुत्र, तँ स्वर्गबाट कसरी खसेको छस्! उहिले जाति-जातिहरूलाई होच्याउने, तँ कसरी भूइँमा तल खसालिइस्। १३ तैंले आफ्नो हृदयमा भनिस्, “म स्वर्गमा उक्लनेछु। परमेश्वरका ताराहरूभन्दा माथि म मेरो सिंहासनलाई उच्च पार्नेछु। पवित्र पर्वतको सबैभन्दा उच्च टाकुरामा सभासद्को पर्वतमा म विराजमान हुनेछु। १४ म बादलको टुप्पाभन्दा माथि उक्लनेछु, म आफूलाई सर्वोच्च परमेश्वर जत्तिकै बनाउनेछु।” १५ तर तँ चिहानसम्म, खाड़लको तल्लो गहिराइसम्मै होच्याइस्" (यशैया १४:१२-१५)। परमेश्वरको राज्यशासन वा सार्वभौमसत्तामाथि शैतानले बिद्रोह गर्दा स्वर्गमा लडाईँ भयो र उसलाई स्वर्गबाट फ्याँकियो। यो नै परमेश्वर र शैतानको बीचमा भइरहेको महान् मतभेद वा विवादको सुरु थियो। एक पटक अत्यन्त उच्च पदमा आशिन भएको लुशिफर आफू परमेश्वर जस्तै हुन चाहँदा वा जगतमा भएका सबै परमेश्वरका जीवहरूले उसलाई स्वामी अर्थात् भगवान भनेर ढोगोस भनेर अभियान चलाउँदा उसले परमेश्वरको बिरुद्धमा खुला विद्रोह गर्न पुगेको थियो। त्यो विद्रोह र युद्धमा शैतान हार्यो र त्यसको फलस्वरुप भर्खर सृष्टिभएको ताजा पृथ्वीमा रहन उसलाई निष्कासन गरियो। स्वर्गमा हारेको शैतानले आदम र हव्वालाई धोका दिन पुग्यो र यस पृथ्वीमा आफ्नो हक जमाउन अधिकार भएको आदमबाट त्यो अधिकार शैतानले खोस्यो। जब येशूलाई आफ्नो जालमा फसाउन खोज्दा शैतानले हाकाहाकी उहाँलाई भनेको थियो "६ दियाबलसले उहाँलाई भन्यो, “म यो सारा अधिकार र यिनको गौरव तपाईंलाई दिनेछु, किनभने यी सबै मलाई सुम्पिएका छन्, र म जसलाई इच्छा गर्दछु, त्यसलाई दिँदछु। ७ तपाईंले मलाई दण्डवत् गर्नुभयो भने यी सबै तपाईंका हुनेछन्”  (लूका ४:६-७)। आफूले आफैलाई यस संसारको शासक हुँ भनेर दावी गरेको थियो (येशूले त्यसको पुष्टि गर्दै भन्नुभयो "३० येशूले जवाफ दिनुभयो, “यो आवाज मेरो निम्ति भएको होइन, तर तिमीहरूका निम्ति हो। ३१ अब यस संसारको न्याय हुन्छ। यस संसारको शासक बाहिर फालिनेछ" (यूहन्ना १२:३०-३१)। यस पृथ्वीको शासक हुन पुगेको शैतानलाई स्वर्गमा हुने परिषद्मा पृथ्वीको प्रतिनिधित्व गर्ने हैसियतले भाग लिने अधिकार दिइएको थियो। (यस सन्दर्भलाई अय्यूबको पुस्तकले पुष्टि गर्दछ "६ एक दिन स्वर्गीय दूतहरू* परमप्रभुको सामुन्ने उपस्थित हुँदा शैतान* पनि तिनीहरूसँग आयो। ७ परमप्रभुले शैतानलाई सोध्नुभयो, “तँ कहाँबाट आईस्?” त्यसले भन्यो, “पृथ्वीमा चारैतिर घुमफिर गर्दै आएको हुँ।” ८ तब परमप्रभुले शैतानलाई सोध्नुभयो, “के तैंले मेरो दास अय्यूबलाई याद गरिस्? परमेश्वरको डर राख्ने र दुष्ट कामबाट अलग रहने त्यो जस्तो निर्दोष र सोझो मानिस पृथ्वीमा अरू कोही छैन।” ९ शैतानले परमप्रभुलाई यसो भनेर जवाफ दियो, “अय्यूबले त्यसै परमेश्वरको डर राखेका हुन् त?” १० के तिनलाई, तिनका घराना र तिनका सबै धन-सम्पत्तिलाई तपाईंले चारैतिरबाट बार हालेर रक्षा गर्नुभएको छैन? तिनका सबै काममा तपाईंले आशिष् दिनुभएको छ, अनि तिनका गाईबस्तुहरू देशभरि अनगन्ती बढ़ेका छन्। ११ तर आफ्नो हात पसारेर तिनका सबै चीजमाथि प्रहार गर्नुहोस्, र तिनले तपाईंलाई तपाईंकै मुखको सामुन्ने सराप्नेछन्।” १२ तब परमप्रभुले शैतानलाई भन्नुभयो, लौ त, त्यसकहाँ जे-जति छन्, सबै तेरै हातमा भयो। केवल अय्यूबको शरीरलाई चाहिँ नछो।” तब शैतान परमप्रभुको उपस्थितिबाट निस्केर गयो" (अय्यूब १:६-१२) यथार्थमा यस घट्नामा महान विवादको एक तत्व खुलासा गरिएको छ "तपाईँले अय्यूबलाई सम्पन्न गराउनुभएकोले उनले तपाईँको उपासना गर्छ तर तपाईँले उनको सम्पत्तिको नाश गर्नुभयो भने तपाईँलाई उनले सराप्नेछ" भनेर परमेश्वरलाई स्वइच्छाले होइन बरू परमेश्वरबाट के पाउँला वा डरले अय्यूबले उहाँको उपासना गरेको भनेर शैतानले दावी गरेको थियो। नेपाली परिप्रेक्ष्यमा मानिसहरूलाई पैसा ख्वाएर इसाई बनाइयो भन्ने आरोप लगाए जस्तै हो-अनुवादकको जिज्ञासा)। तर जब येशूलाई क्रुसमा टाँगिएर यस संसारमा खतम गर्न खोज्दा शैतान हार्न पुग्यो तब उसलाई र उसका पतित स्वर्गदूतहरूलाई यस पृथ्वीमा नजरबन्द स्वरुप राखियो र तिनीहरूलाई अन्तिम दण्ड नदिउँञ्जेल पृथ्वीबाट कहीँ जाने अनुमति दिइएन (२ पत्रुस २:४ "स्वर्गदूतहरूले पाप गर्दा परमेश्वरले तिनीहरूलाई बाँकी राख्नुभएन, तर तिनीहरूलाई नरकमा फालिदिनुभयो (यस पृथ्वीमा), र न्यायका दिनसम्मको निम्ति पातालको अन्धकारमा जकड़िराख्नुभयो।" र "आफ्नो अधिकारको मर्यादा कायम नराखेर उचित वासस्थान त्याग्ने स्वर्गदूतहरूलाई उहाँले पातालको अन्धकारमा न्यायको त्यस ठूलो दिनसम्म अनन्त बन्धनमा राख्नुभएको छ" यहूदा ६)।

आफ्नो मृत्युले जुन कुरो गुमाइएको थियो सो येशूले पुन आफ्नो कब्जामा लिनुभयो र शैतानको सही वा सत्य चरित्रलाई जगतको सामु भन्डाफोर गर्नुभयो। "आफ्नो लुकिएको चरित्रलाई उदाङ्ग पारिएको शैतानले देखे। (अर्थात् परमेश्वर रिसाहा, अन्यायी, स्वार्थी, जबरजस्ती जीवहरूलाई आफूलाई पुज्न लगाउने हुनुहुन्छ तर आफू उहाँभन्दा असल भनेर भलाद्मीको पोशाक लगाएर जगत र मानव जातिहरूलाई छल गरिरहेको स्वभावलाई येशूले क्रुसमा उघारिदिनुभएको थियो)। पतित नभएका सारा स्वर्गदूतहरू र सारा जगतका जीवहरूको सामु उसको शासनपद्वति कस्तो थियो भनेर एक दिन प्रस्तुत गरिनेछ। शैतानले आफूलाई हत्यारा भनेर प्रकट गरेको छ। परमेश्वरको पुत्रको हत्या गरेर स्वर्गका जीवहरूबाट उसले पाउने कुनै पनि सहानुभूतिहरूलाई आफूले नै समाप्त गरिदिएको छ। अब उसको कामलाई सिमित तुल्याइएको छ।"-एलेन जी ह्वाइट, द डिजाएर अभ एजेज्, पृ. ७६१बाट रूपान्तरित। सारा ब्रम्हान्ड वा जगतको सामु यस संसारको शासन अधिकार शैतानबाट येशूलाई सारिएको थियो र यस पृथ्वीको सही वा बैधानिक शासक येशू नै हुनुहुन्छ भनेर घोषणा गरिएको थियो ("१८ म यो पनि प्रार्थना गर्दछु, कि तिमीहरूको हृदयका आँखा उज्यालो होस्, र कुन आशाको निम्ति उहाँले तिमीहरूलाई बोलाउनुभएको छ, र सन्तहरूमा उहाँको महिमित उत्तराधिकारको सम्पत्ति के हो, सो तिमीहरूले जान्न सक। १९ अनि हामी विश्वास गर्नेहरूका निम्ति उहाँको शक्तिको असीम महानता के हो, सो तिमीहरू जान्न सक। त्यो शक्ति उहाँको महान् सामर्थ्यको काम नै हो, २० जो उहाँले ख्रीष्टमा पूरा गर्नुभयो, जब उहाँले ख्रीष्टलाई मरेकाहरूबाट जीवित पार्नुभयो, अनि स्वर्गीय स्थानहरूमा आफ्नै दाहिने बाहुलीपट्टि बसाल्नुभयो। २१ सबै शासन, र अधिकार, र शक्ति र राज्यमाथि, र यस युगका मात्र होइन, तर आउने युगका पनि जति नाउँ छन्, ती सबैमाथि उहाँलाई राख्नुभयो, २२ र परमेश्वरले सबै कुरा उहाँका पाउमुनि राखिदिनुभयो, र मण्डलीको निम्ति उहाँलाई नै सबै कुराको शिर बनाइदिनुभयो, २३ जुन मण्डली उहाँको शरीर, उहाँको पूर्णता हो। र उहाँले नै सबै थोक परिपूर्ण पार्नुहुन्छ" एफिसी १:१८-२३ र " ९ त्यसैकारण परमेश्वरले उहाँलाई अति उच्च पार्नुभयो, र उहाँलाई त्यो नाउँ प्रदान गर्नुभयो, जो हरेक नाउँभन्दा उच्च छ,  १० कि स्वर्गमा, पृथ्वीमाथि र पृथ्वीमुनि भएको हरेक प्राणीले येशूको नाउँमा घुँड़ा टेक्नुपर्छ, ११ र हरेक जिब्रोले परमेश्वर पिताका महिमाको निम्ति येशू ख्रीष्टलाई प्रभु भनी स्वीकार गर्नुपर्छ" फिलिप्पी २:९-११)।

येशू ख्रीष्ट आफैले पृथ्वीको न्याय र शैतानको हविगत के हुनेछ भनेर स्पष्ट पार्नुभएको छ "अब यस संसारमा न्याय आएको छ। यस संसारको शासकलाई फ्याँकिने छ" (यूहन्ना १२:३१ रूपान्तरित)। शैतानको भविष्यको फैसला भएकोले अब "मुक्ति र बाहुबल, परमेश्वरको राज्य र उहाँको ख्रीष्टको शक्ति आएको छ" प्रकाश १२:१० रूपान्तरित)। यस पृथ्वीमा भएका परमेश्वरका जनहरूलाई हानी पुर्याउन केही शक्ति उसमाथि अझै छ तर त्यो सिमितमात्रामामात्र छ। त्यो पनि आफूसँग छोटो समय बाँकी छ भनेर महसुस गरेर ऊ चल्दछ (प्रकाश १२:१२ रूपान्तरित)। उसको समय छोटो नै भएतापनि यस संसारमा अनेकौँ दु:ख, पीडा, आतङ्क, कष्ट र विध्वंस मच्चाउन भरमग्दुर प्रयास गरिरहेको छ।

`शैतानको आक्रमणको प्रतिकार गर्न हामीले के गर्नुपर्छ भनेर देहायका पदहरूले के भन्छ? हेर्नुहोस् प्रकाश १२:११ " तिनीहरूले थुमाको रगत र आफ्ना गवाहीको वचनको कारण त्यसलाई जितेका छन्, र तिनीहरूले मृत्युसम्मै पनि आफ्नो ज्यानको माया राखेनन्।" र एफिसी ६:१०-१८ " १० अब अन्त्यमा, प्रभुमा र उहाँका शक्तिको सामर्थ्यमा बलवान् होओ। ११ दियाबलसका युक्तिहरूका विरुद्धमा खड़ा हुन सक्नलाई परमेश्वरका सारा हातहतियार धारण गर। १२ किनकि हामीहरूको युद्ध शरीर र रगतको विरुद्ध होइन, तर प्रधानताहरूका विरुद्ध, शक्तिहरूका विरुद्ध, वर्तमान अन्धकारका सांसारिक शासकहरूका विरुद्ध र स्वर्गीय स्थानहरूमा भएका दुष्ट्याइँका आत्मिक सेनाहरूका विरुद्ध हो। १३ यसैकारण परमेश्वरका सारा हातहतियार उठाओ, र यसरी खराब दिनको सामना गर्न सक, र सबै काम गरेर खड़ा हुन सक्ने होओ। १४ यसकारण आफ्ना कम्मर सत्यले कसेर, धार्मिकताको छाती-पाता लाएर खड़ा होओ, १५ र खुट्टामा मिलापको सुसमाचारका जुत्ता लाएर तयार होओ। १६ साथै विश्वासको ढाल उठाओ, जसबाट तिमीहरू दुष्टका सबै अग्निबाण निभाउन सक्नेछौ। १७ मुक्तिको टोप लगाओ, र पवित्र आत्माको तरवार लेओ, जोचाहिँ परमेश्वरको वचन हो। १८ सारा प्रार्थना र निवेदनसाथ सब समय पवित्र आत्मामा प्रार्थना गर। यस उद्देश्यले लगनशील र सतर्क भएर सबै सन्तहरूका निम्ति प्रार्थना गरिरहो।"`