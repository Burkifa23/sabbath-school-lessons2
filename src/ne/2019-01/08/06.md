---
title:  युगको अन्तमा परमेश्वरका  जनहरूलाई खतम गर्ने शैतानको रणनीति
date:   21/02/2019
---

संसारका मानिसहरूलाई आफ्नो पक्षमा ल्याउन कोशिश गर्न र येशूका निष्ठावान विश्वासीहरूलाई अनेकौँ तरिकाले धोखा दिन शैतानले आफ्नो रणनीति परिवर्तन गर्दछ भनेर प्रकाश १२:१७ले औँल्याउँदछ। चर्चमा बाइबलसम्मत नभएका अनेकौँ शिक्षाहरू घुसारेर हुन्छ कि, जबरजस्ती गरेर हुन्छ कि सतावट दिएर हुन्छ कि शैतानले परमेश्वरको मुक्तिको योजनालाई ध्वस्त पार्न खोज्दछ भनेर विश्वको इसाई इतिहासले बताइरहेको पाइन्छ। इसाईकै नाउँमा पनि चर्चभित्रै परमेश्वरका जनहरूलाई कुनै न कुनै किसिमले सताइएको वा सताइरहेको इसाई इतिहासले बताउँछ। धेरै शताब्दीदेखि शैतानको रणनीति केही हदसम्म सफल भएको तर पन्द्रौँ शताब्दीमा भएको इसाई सुधारवादी आन्दोलन र परमेश्वरका जनहरूले बाइबलका सत्यहरूलाई बिस्तारै पत्ता लगाउन थालेकोले शैतानको चालबाजीप्रति प्रतिकार पनि गरेको इतिहासले देखाउँदछ। आफ्नो समय छोटो भइरहेको महसुस गरेर परमेश्वरको योजनाको बिरुद्धमा युगको अन्तमा रहेका बाँकी वा बचेखुचेका जनहरू जसले परमेश्वरका आज्ञाहरूलाई पालन गर्छन् र येशूको गवाही हुन्छन् तिनीहरूको बिरुद्धमा शैतानले भयानक युद्ध छेड्छ (प्रकाश १२:१७ रूपान्तरित (कतिपय नेपाली बाइबलमा यो अंश हटाइएको छ)। केवल भौतिक तरिकाले मात्र होइन अनेकौँ छलकपट वा धोकापूर्ण चालबाजीले परमेश्वरका बाँकीरहेका जनहरूसँग लड्नेछ। दुष्ट आत्माले अनेकौँ चमत्कारीय वा दु:खदिने कामहरू गरेर हुन्छ कि धर्मकै नाउँमा अनेकौँ आत्मिक क्रियाकलाप प्रकट गरेर हुन्छ कि (प्रकाश १६:१४) विश्वासीहरूको मनलाई परमेश्वरबाट भडकाउन शैतानले प्रयास गर्दछ र गरिरहनेछ। युगको अन्तमा हुने शैतानको उक्त रणनीतिलाई येशूले यसरी स्पष्ट पार्नुहुन्छ "२४ किनकि झूटा ख्रीष्टहरू, र झूटा अगमवक्ताहरू खड़ा हुनेछन्, र हुन सके चुनिएकाहरूलाई पनि भड्काउनलाई ठूला-ठूला चिन्हहरू र आश्चर्यका कामहरू देखाउनेछन्। २५ याद राख, मैले तिमीहरूलाई अघिबाटै भनिदिएको छु" (मत्ती २४:२४-२५) ।

`युगको अन्तमा शैतानले विश्वको निष्ठा आफूतिर फर्काएर त्यसलाई भडकाउने वा धोखा दिने कामको बारेमा प्रकाश १२ अध्यायदेखि २० अध्यायसम्म बारम्बार उल्लेख गरिएको विषय विशेष महत्त्व छ। शैतानले "भडकाउने" वा "धोखा दिने" भन्ने शब्द प्रकाश १२:९मा सुरु गरेर प्रकाश २०:७-१२मा अन्त्य गर्दछ। यसमा युगको अन्तमा शैतानले परमेश्वरका जनहरूलाई आफूतिर खिँच्न अनेकौँ चालबाजी खेलिने देखाइएको छ।`

युगको अन्तमा इसाईहरू होस् वा अरूहरू होस् मानिसहरूले परमेश्वरतिर ध्यान नदेउन् भनेर शैतानले अनेकौँ छलि वा धोकापूर्ण कामहरू गर्नेछ भनेर देहायका पदहरूद्वारा कसरी खुलासा गरिएको छ? हेर्नुहोस्: २ थेस्सोलिनिकी २:८-१२ "८ तब त्यस पापको मानिस प्रकट हुनेछ, जसलाई प्रभु येशूले आफ्नो मुखको सासले नाश पार्नुहुनेछ, र उहाँका आगमनको प्रकाशले त्यसलाई नाश गर्नुहुनेछ। ९ शैतानको कामकाजबमोजिम पापको मानिस सारा शक्ति र छलपूर्ण चिन्हहरू र चमत्कारसहित, १० र नाश हुनेहरूलाई छलमा पार्ने समस्त दुष्टतासहित आउनेछ, किनकि तिनीहरूले सत्यलाई प्रेम गर्न र त्यसरी बाँच्न इन्कार गरे। ११ यसैकारण तिनीहरूले झूटा कुरामा विश्वास गरून् भनेर परमेश्वरले तिनीहरूमाथि एक शक्तिशाली भ्रम पठाउनुहुन्छ, १२ ताकि सत्यमाथि विश्वास नगर्ने, तर अधार्मिकतामा आनन्द मनाउने सबै जना दोषी ठहरिऊन्।", प्रकाश १३:१३,१४ "१३ मानिसका आँखाको अगि आकाशबाट पृथ्वीमा आगो झार्नेजस्ता ठूला-ठूला चिन्हहरू पनि त्यसले गर्यो। १४ पहिलो पशुको उपस्थितिमा जुन चमत्कार देखाउने शक्ति त्यसलाई दिइएको थियो, त्यहीद्वारा त्यसले पृथ्वीका बासिन्दाहरूलाई बहकायो। तरवारको चोट खाएर पनि जीवित भएको त्यस पहिलो पशुको सम्मानमा एउटा मूर्ति बनाउने हुकुम त्यसले तिनीहरूलाई दियो।" र प्रकाश १९:२० "तब त्यो पशु र त्यसको उपस्थितिमा अचम्मको काम गर्ने झूटो अगमवक्ता दुवै पक्राउ परे। यी अचम्मका कामहरूद्वारा त्यस झूटो अगमवक्ताले त्यस पशुको छाप लिने र त्यसको मूर्तिको पूजा गर्नेहरूलाई बहकाएको थियो। यी दुवै जलिरहेको गन्धकको अग्नि-कुण्डमा जिउँदै फालिए।"

शैतानले सारा संसारलाई आफ्नो अनेकौँ क्रियाकलापहरू तथा तन्त्रमन्त्र आदि गरेर रोगीलाई समेत निको पार्ने जस्ता कामहरूद्वारा धोका दिन्छन् भनेर प्रकाश १२देखि २०अध्यायले चित्रण गर्दछ (उदहारणमा प्रकाश १२:९ "त्यो ठूलो अजिङ्गर तल फालियो– त्यो प्राचीन सर्प, जो सारा संसारलाई बहकाउने दियाबलस वा शैतान हो। त्यो पृथ्वीमा फ्याँकियो र त्यसका दूतहरू त्यसका साथसाथै फ्याँकिए।", प्रकाश १३:१४ "पहिलो पशुको उपस्थितिमा जुन चमत्कार देखाउने शक्ति त्यसलाई दिइएको थियो, त्यहीद्वारा त्यसले पृथ्वीका बासिन्दाहरूलाई बहकायो। तरवारको चोट खाएर पनि जीवित भएको त्यस पहिलो पशुको सम्मानमा एउटा मूर्ति बनाउने हुकुम त्यसले तिनीहरूलाई दियो।", प्रकाश १८:२३ "बत्तीको उज्यालो तँमा कहिल्यै चम्कनेछैन। दुलहा र दुलहीको सोर पनि तँमा कहिल्यै सुनिनेछैन। किनकि तेरा व्यापारीहरू पृथ्वीका ठूला-ठूला मानिसहरू थिए, र तेरा मन्त्रतन्त्रले जाति-जातिहरू ठगिएका थिए।", प्रकाश १९:२० "तब त्यो पशु र त्यसको उपस्थितिमा अचम्म काम गर्ने झूटो अगमवक्ता दुवै पक्राउ परे। यी अचम्मका कामहरूद्वारा त्यस झूटो अगमवक्ताले त्यस पशुको छाप लिने र त्यसको मूर्तिको पूजा गर्नेहरूलाई बहकाएको थियो। यी दुवै जलिरहेको गन्धकको अग्नि-कुण्डमा जिउँदै फालिए।" र प्रकाश २०:८ "पृथ्वीका चारै दिशामा भएका देश-देशका मानिसहरूलाई बहकाउन, अर्थात् गोग र मागोगलाई लड़ाइँको निम्ति भेला गर्न निस्केर आउनेछ। तिनका संख्या समुद्रका बालुवा जत्तिकै हुनेछ")। अनि आत्मिक क्षेत्रबाट मात्र होइन राजनैतिक र धार्मिक शक्ति र राष्ट्रहरूलाई प्रयोग गरेर यस संसारको स्वामी आफू हुँ भनेर देखाउँदछ: उसले त्यस काम गर्न मूर्तिपूजा गर्ने पश्चिमी साम्राज्य रोमलाई प्रयोग गर्छ। रोमी राज्यलाई अजिङ्गर वा ड्रागन भनेर चित्रण गरिएको छ  (प्रकाश १२:४,५), अनि समुद्रबाट निस्किएको पशुरूपी शक्तिलाई पनि प्रयोग गर्दछ (प्रकाश १२:६,१५, प्रकाश १३:१-८) र अन्तमा पृथ्वीबाट निस्किएको पशुको चित्रण गरिएको शक्तिलाई पनि  प्रयोग गर्दछ (प्रकाश १३:११)। परमेश्वरका जनहरू खिलाफ  शैतानले तिन शक्तिहरू प्रयोग गर्दछ। तिनीहरू हुन्: मूर्तिपूजा गर्ने र तन्त्रमन्त्र आदिद्वारा भडकाउने शक्ति जुन अजिङ्गर भनेर चित्रण गरिएको छ, रोमन क्याथोलिक चर्च जुन समुद्रबाट निस्किएको पशु भनेर चित्रण गरिएको छ र परमेश्वरको सत्य वचनबाट तर्किएर जाने सुधारवादी वा प्रोटेस्टेन्ट इसाईहरू जुन थुमा जस्तो वा पृथ्वीबाट निस्किएको पशु भनेर चित्रण गरिएको छ। ती त्रिशक्तिहरू भिन्नाभिन्नै भएतापनि यस संसारमा हुने परमेश्वरको क्रियालापहरूको बिरुद्धमा लाग्न एक हुन्छन्। ती तिनै शक्तिहरू एक भएर मानिसहरूलाई धोखा दिन्छन्। तिनीहरूले मानिसहरूको नजर परमेश्वरबाट टाढा राख्दछन् र शैतानको पक्षमा उभ्याएर परम शक्तिशाली सनातन परमेश्वरको महान् दिनमा युद्धको तयारी गर्दछन् (प्रकाश १६:१३,१४)। यी झुट धार्मिक तन्त्रमन्त्र वा इसाई भनेर दावी गरेतापनि बाइबलसँग असहमत शिक्षाहरूद्वारा मानिसहरूलाई धोखा दिने वा बहकाउने शक्तिलाई येशूको दोस्रो आगमनमा नाश पारिनेछ (प्रकाश १९:२०) र पृथ्वीका विभिन्न राजनैतिक र धार्मिक अस्त्रहरू प्रयोग गरेर परमेश्वरका कामहरूलाई नाश गर्न खोज्ने शक्ति वा मूल शैतान हो जुन अजिङ्गर वा ड्रागन  भनेर चित्रण गरिएको छ त्यो पनि हजारवर्षको अन्तमा सदाको निम्ति नाश पारिनेछ (प्रकाश २०:१०)। युगको अन्तमा शैतानले प्रयोग गर्ने अनेकौँ चालबाजीहरू यस्तो महान् छल हुनेछन कि प्रायजसो सबै मानिसहरूले उसलाई चुन्ने निर्णय गर्नेछन् भनेर प्रकाशको पुस्तकले बताउँछ। त्यसको अर्थ तिनीहरू अनन्त जीवन होइनन् बरु सदाको निम्ति नाश हुन वा अस्तित्वविहीन हुन रोज्दछन् (मत्ती ७:१३)।

`युगको अन्तमा शैतानले ल्याउने धोकापूर्ण चालबाजीहरू बुझ्न र त्यसको खिलाफमा उभिन बुद्धिज्ञान र ठिकबेठिक छुट्याउने आत्मिक ज्ञान प्राप्त गर्न प्रकाशको पुस्तकले दुई पल्ट आह्वान गर्दछ (प्रकाश १३:१८ "बुद्धिमत्ता यसैमा छ: जसको समझ छ, त्यसले त्यस पशुको संख्या जोडोस्, किनकि त्यो कुनै मानिसको संख्या हो, र यो संख्याचाहिँ छ सय छयसट्ठी हो।" र प्रकाश १७:९ “बुद्धिमत्ता यसैमा छ: ती सात शिर सात पर्वतहरू हुन्, जसमाथि त्यो स्त्री बसेकी छे।" कस्तो किसिमको बुद्धि हुन यहाँ देखाइएको छ? त्यो बुद्धि वा समझशक्ति हामीले कहाँबाट पाउने? हेर्नुहोस् याकूब १:५ "तर यदि तिमीहरूमध्ये कसैलाई बुद्धिको अभाव छ भने उदार-चित्तसँग नझर्की दिनुहुने परमेश्वरलाई त्यसले मागोस्, र त्यसलाई त्यो दिइनेछ।"`