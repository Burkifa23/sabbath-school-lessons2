---
title:  स्त्री र अजिङ्गर वा शैतान
date:   17/02/2019
---

`प्रकाश १२:१-५मा उल्लेख गरिएको यूहन्नाको दर्शनमा दुई ठूला चिन्ह वा प्रतीकहरू देखिन्छन्। प्रथमत बालक गर्भमा भएको स्त्री र दोस्रोमा अजिङ्गर वा शैतानको राक्षसीरूप। ती प्रतीकहरूले कसलाई चिन्हाउँदछ वा ती पदहरूले के सिकाउँदछ? हेर्नुहोस्: "१ स्वर्गमा एउटा आश्चर्यजनक चिन्ह देखियो: सूर्य पहिरेकी एउटी स्त्री देखा परी, जसको पाउमुनि चन्द्रमा थियो, र त्यसले शिरमा बाह्र वटा ताराको मुकुट लाएकी थिई। २ त्यो गर्भवती थिई, र जन्माउने अवस्थाको पीडामा प्रसववेदनाले चिच्याइरहेकी थिई। ३ अनि स्वर्गमा अर्को एउटा चिन्ह देखियो: सात वटा शिर, दश वटा सिङ र शिरमा सात वटा मुकुट लाएको एउटा ठूलो रातो अजिङ्गर देखा पर्यो। ४ त्यसको पुच्छरले स्वर्गको एक तिहाइ ताराहरूलाई सोहोरेर पृथ्वीमा फालिदियो। बालक जन्मनासाथ त्यसलाई निलिहालूँ भनी त्यो अजिङ्गर बालक जन्माउन लागेकी स्त्रीको सामुन्ने खड़ा थियो। ५ त्यस स्त्रीले सारा जातिलाई फलामको डन्डाले शासन गर्ने एउटा छोरो जन्माई। त्यसको बालक परमेश्वरकहाँ उठाइएर उहाँको सिंहासनमा लगियो।"`

परमेश्वरका जनहरू चाहे पुरुष होस् चाहे स्त्री होस् त्यसलाई स्त्री वा दुलहीको संज्ञा बाइबलले दिँदछ ("ईश्वरीय डाहले म तिमीहरूप्रति डाही भएको छु। एउटै पतिकी पवित्र दुलहीको रूपमा तिमीहरूलाई प्रस्तुत गर्न मैले ख्रीष्टसँग तिमीहरूको मगनी गरिदिएँ" २ कोरिन्थी ११:२)। पतिब्रत, शुद्ध वा बाइबलको सत्यताबाहेक अरूसँग घुलमिल नभएको स्त्री भनेको परमेश्वरका सच्चा, विश्वासी जनहरू हुन् भनेर बाइबलले प्रकट गर्दछ। तर बाइबलसम्मत नचल्ने र विश्वासमा भड्किएर बस्ने वा अरू दर्शनहरूको पछि लागेर सच्चा आस्थालाई खलबलाएर येशूलाई गलत ढँगमा चित्रण गर्नेलाई बेश्या इसाई भनेर बाइबलले खुलासा गर्दछ। प्रथमत प्रकाश १२को स्त्री इस्राएललाई लक्षित गर्दछ जहाँबाट येशू मसीहको आगमन भयो (प्रकाश १२:१-५)। पद १३-१७ले उनी सही वा सत्य चर्चको सङ्केत गर्दछिन् जहाँबाट रेमनेन्ट वा परमेश्वरको वचन र येशूप्रतिको आस्थामामात्र अडिग भएर बस्ने बचेखुचेको चर्चको जन्मलाई औँल्याउँछ। 

सूर्यलाई वस्त्र जस्तो पहिरेकी र उनको पाऊमुनि चन्द्रमा भएको चित्रण त्यस स्त्रीको दिइएको छ। सूर्यले येशू ख्रीष्टको महिमित चरित्रलाई प्रतिबिम्बित गर्दछ। उहाँको धार्मिकतालाई सूर्यसँग दाँजिएको छ ("तर मेरो नाउँको आदर गर्ने तिमीहरूमाथि चाहिँ धार्मिकताको सूर्य आफ्ना पखेटामा आरोग्यता लिएर उदाउनेछ। अनि गोठलाई छोड़ेर निस्केका बाछाजस्तै तिमीहरूचाहिँ बाहिर निस्कनेछौ" मलाकी ४:२)। प्रभु येशू ख्रीष्ट सूर्य जस्तो संसारको ज्योति हुनुहुन्छ (यूहन्ना ८:१२) र संसारमा उहाँको प्रेमिलो चहकिलो चरित्रलाई उहाँका जनहरूद्वारा प्रतिबिम्बित गर्न आह्वान गरिएको छ ("१४ “तिमीहरू संसारका ज्योति हौ। डाँड़ामा बसालिएको सहर लुक्न सक्दैन।  १५ मानिसहरूले बत्ती बालेर पाथीले त छोप्दैनन्, तर सामदानमा राख्दछन्, र घरमा हुने सबैको निम्ति त्यसले उज्यालो दिन्छ।  १६ यसरी नै तिमीहरूको ज्योति मानिसहरूका सामुन्ने चम्कोस्, र तिनीहरूले तिमीहरूका सुकर्म देखून्, र स्वर्गमा हुनुहुने तिमीहरूका पिताको महिमा गरून्" मत्ती ५:१४-१६)। चन्द्रमा कम ज्योति भएको ग्रह हो (उत्पत्ति १:१६ "अनि परमेश्वरले दुई विशाल ज्योतिहरू बनाउनुभयो– ठूलो ज्योति दिनमाथि प्रभुत्व गर्न, र सानो ज्योति रातमाथि प्रभुत्व गर्न। उहाँले ताराहरू पनि बनाउनुभयो")। यसले विश्वमा सुसमाचार सुनाउने योजनामा पुरानो करारले दिए अनुसार येशूको कामलाई चित्रण गर्दछ।

अर्को आगो भएको रातो अजिङ्गर वा भयानक जीव जसको टाउकाहरू सातवटा छन् र दशवटा सिङहरू छन् (प्रकाश १२:३ रूपान्तरित) यूहन्नाले आफ्नो दर्शनमा देख्छन्। यो अजिवका पुच्छर भएको जीव अरू कुनै नभएर शैतान आफै हो भनेर प्रकाश १२:९ले बताउँछ। स्वर्गका एक तिहाइ ताराहरू यस पृथ्वीमा खसालिन (प्रकाश १२:४) वा तिनीहरूलाई धोखा दिन उसले आफ्नो पुच्छरलाई प्रयोग गरेको चित्रण गर्दछ (यशैया ९:१४,१५, प्रकाश ९:१०)। आफ्नो उच्च स्थानमा रहेको प्रतिस्ठित दर्जाबाट शैतानको पतन भएपछि (यशैया १४:१२-१५) उसले स्वर्गको एक तिहाइ स्वर्गदूतहरूलाई धोका दिन सफल भएको थियो। ती पतित स्वर्गदूतहरू नै यस संसारमा अनेकौँ छलि भेष धारण गरी जस्तै भूत बनेर वा दुष्टआत्मा बनेर मानिसहरूलाई धोखा दिन्छन्। तिनीहरूले परमेश्वर र उहाँले गर्नुभएको मुक्तिको काममा अनेकौँ चर्तिकला देखाएर विरोध गर्दछन् ("१ पवित्र आत्मा प्रष्टै भन्नुहुन्छ, कि पछि आउने समयमा छली आत्मा र भूतप्रेतका सिद्धान्ततिर मन लाएर कोही विश्वासबाट तर्किजानेछन्"१ तिमोथी ४:१)। शैतानलाई अजिङ्गर वा राक्षस भनेर चित्रण गर्दै उसका सातवटा टाउकोहरू र दशवटा सिङहरू छन् भनिएको छ। शैतानले आफ्ना पतित स्वर्गदूतहरूसँग मूर्तिपूजा गर्ने र परमेश्वरको विरुद्धमा लाग्ने रोमी साम्राज्यलाई प्रयोग गरेर मानिसहरूलाई परमेश्वरलाई विश्वास गर्नबाट भड्काउँछ। मानिसहरूलाई अनेकौ दुष्टआत्माहरूले सताएर हुन्छ कि ती दुष्ट आत्माहरू भगवान हुन् भनेर अनेकौँ आश्चर्य वा अलौकिक काम गरेर विश्वास दिलाएर हुन्छ कि ("तब मैले अजिङ्गरको मुखबाट, त्यस पशुको मुखबाट र झूटो अगमवक्ताको मुखबाट भ्यागुताहरूजस्ता तीन वटा घृणित आत्माहरू निस्किरहेका देखें" प्रकाश १६:१३) जनमानसमा परमेश्वरको अस्तित्वको बारेमा भ्रम फैलाउँछ। "प्रकाश १२:९मा उल्लेख गरिएको अजिङ्गर शैतान हो। येशूलाई मार्न हेरोदलाई उक्साउने उही थियो। तर शैतानको प्रमुख प्रतिनिधित्व गरेर प्रथम शताब्दीमा रोमी साम्राज्यले ख्रीष्ट र उहाँका जनहरूसँग युद्ध गरेको थियो। त्यसबेला रोमी साम्राज्यमा अनेकौँ मूर्तिपूजा र तिनीहरूसँग सम्बधित चाडबाड तथा रितिहरू थिए। पाश्चात्य देश रोममा त्यस मूर्तिपूजा गर्ने धर्मको बाहुल्यता थियो। प्राथमिकरूपमा अजिङ्गर शैतानको प्रतीक भएर देखाइएतापनि मूर्तिपूजा गर्ने रोमलाई त्यसको दोस्रो चित्रण गरिएको छ।"-एलेन जी ह्वाइट, द ग्रेट कन्त्रोभर्सी, पृ. ४३८बाट रूपान्तरित।  

`प्रकाश १२:९मा भनिएको छ "त्यो ठूलो अजिङ्गर तल फालियो– त्यो प्राचीन सर्प, जो सारा संसारलाई बहकाउने दियाबलस वा शैतान हो। त्यो पृथ्वीमा फ्याँकियो र त्यसका दूतहरू त्यसका साथसाथै फ्याँकिए।" उत्पत्ति ३:१५मा गरिएको भविष्यवाणी "१५ तेरो र स्त्रीको बीचमा, र तेरो सन्तान र स्त्रीको सन्तानको बीचमा म दुश्मनी हालिदिनेछु। त्यसले तेरो शिर कुच्च्याउनेछ,  र तैंले त्यसको कुर्कुच्चो डस्नेछस्।”  र स्त्रीको सन्तान अर्थात् येशू जन्मिनेबित्तिक्कै उहाँलाई मार्न शैतान सक्रिय भएको (प्रकाश १२:४) बीचमा के सम्बन्ध छ?`

सुरुदेखि नै मसीह बालकको जन्मभएपछि उहाँलाई नाश गर्न शैतान पर्खिरहेको थियो। जब येशू मसीहको जन्म भयो तब शैतानले त्यस मूर्तिपूजक रोम र यहूदी राजालाई प्रयोग गरेर हत्या गर्न खोजेको थियो (मत्ती २:१३-१६ "१३ तिनीहरू गएपछि, परमप्रभुका एउटा दूत सपनामा योसेफकहाँ देखा परे र तिनले यसो भने, “उठ, साना बालक र उहाँकी आमालाई साथ लिई मिश्रदेशमा भागिहाल, र तिमीलाई मैले नभनेसम्म त्यहीँ बस। किनकि, हेरोदले बालकलाई मार्न उहाँको खोजी गर्न लागेको छ।”  १४ अनि तिनी उठेर साना बालक र उहाँकी आमालाई साथमा लिई मिश्रदेशमा राती नै गइहाले, १५ र हेरोदको मृत्यु नहोउञ्जेल त्यहीँ बसे। अगमवक्ताद्वारा परमप्रभुले भन्नुभएको वचन यसरी पूरा भयो, “मैले आफ्ना पुत्रलाई मिश्रदेशबाट बोलाएँ।१६ तब ज्योतिषीहरूले तिनलाई छकाएको कुरा हेरोदले थाहा पाए, र तिनी रीसले चूर भए। अनि ज्योतिषीहरूबाट थाहा भएको समयअनुसार बेथलेहेम र त्यस इलाका भित्रका दुई वर्ष र त्यसदेखि मुनिका सबै बालकहरूलाई मार्न लगाए।"”  तर त्यो बालक परमेश्वरमा र उहाँको सिंहासनमा पुर्याइयो (प्रकाश १२:५) अर्थात् परमेश्वरले उहाँलाई बिशेष हस्तक्षेप गरेर उहाँलाई सुरक्षित पार्नुभयो।