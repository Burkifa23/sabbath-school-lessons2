---
title:  उपसंहार
date:   18/01/2019
---

थप जानकारी:  एलेन जी ह्वाइटद्वारा लिखित द आक्टस अभ आपोस्टल्सको पृ. ५७८-५९२मा उल्लेखित अध्याय "द रिभलेशेन" पढ्नुहोस्।

येशूको सुसमाचार सुनेर अत्यन्त उत्साहित र आत्मिक रूपमा जोश चलिरहेका सातैवटा चर्चहरू समय बित्दै जाँदा त्यो जोश र उत्साह सेलाउँदै गएको थियो। सातवटा चर्चहरूलाई लेखिएको सातवटा पत्रहरूले प्रत्येक चर्चको आत्मिक अवस्थाको भन्डाफोर गरेको थियो। एफिससको चर्चमा येशूप्रतिको पहिलो प्रेम सेलाएपनि उहाँप्रतिको आस्थामा बलियो नै भएको थियो। स्मूर्ना र फिलाडेल्फियाका चर्चका विश्वासीहरू प्रायजसो बिश्वासमा अडिग नै थिए। पर्गमामम र थियाटिराका चर्चका विश्वासीहरूले स्थानीय मूर्तिपूजा गर्ने धर्म, संस्कारसँग आफ्नो बचावट र सहरहरूमा आफ्नो अस्तित्वको निम्ति सम्झौता गर्न थालेका थिए। सबै धर्म एकै हो भनेर अरू धर्मका शिक्षादीक्षाहरू चर्चमा हुल्न थालेका थिए। त्यसैले गर्दा धेरै मानिसहरू येशूका चेलाहरूले  सिकाएका शुद्ध र सरल विश्वासबाट टाढा हुन गएर चर्चनै छोड्न थालेका थिए। सार्डिस सहरमा भएका विश्वासीहरूमा गम्भीर अवस्थाको सृजना भएको थियो। बहुसंख्यक विश्वासीहरूको जीवन सुसमाचारको सन्देशसँग तालमेल हुन छोडेका थिए। फिलाडेल्फिया सहरमा भएका विश्वासीहरूको संख्या घटेर केवल केहीमात्र बिश्वासमा अटल भएर बसेका थिए। लेओडेकियाको चर्चमा रहेका विश्वासीहरूको अबस्था यस्तो गम्भीर थियो। तिनीहरूको आत्मिक अवस्थामा अल्छिपना थियो र आफूलाई सबै पुग्छ भन्ने मनस्थितिमा हुँदा आत्मिक तथा बौद्धिकरूपमा अघि बढ्न खाँचो नभएको तिनीहरूले महसुस गरेका थिए।  त्यसैले गर्दा उक्त चर्चको बारेमा राम्रो भन्ने केही थिएन।

जुनसुकै अवस्थामा चर्चहरू भएतापनि प्रत्येक चर्चलाई येशूले प्रतिज्ञा दिनुभएर आफ्नो पत्र अन्त्य गर्नुभएको थियो। यदि ती चर्चहरूले उहाँको सल्लाह र वचन पालन गरे भने तिनीहरूलाई उहाँले तिनीहरूको निम्ति भलाई नै गर्ने भनेर कबूल गर्नुभएको थियो। यो पनि बुझ्न जरुरी छ कि आत्मिक अवस्था झन झन खस्किरहेको चर्चहरूलाई त्यही अनुपातमा आफ्नो प्रतिज्ञा झन झन ठूलो रूपमा येशूले दिनुभएको थियो। एफिससको चर्चका विश्वासीहरूलाई केवल एउटामात्र प्रतिज्ञा दिनुभएको थियो। जब अरू प्रत्येक चर्चहरू आत्मिकरूपमा जतिजति खस्कन्दै गए त्यतित्यति अगाडिको भन्दा बढि प्रतिज्ञाहरू येशूले तिनीहरूलाई दिनुभएको थियो। अन्तमा आएर लाउडिकियाको चर्चलाई एउटैमात्र प्रतिज्ञा दिइएतापनि सबभन्दा ठूलो प्रतिज्ञा उनले पाएका थिए: त्यो थियो येशूसँगै उहाँको सिंहासनमा बस्ने (प्रकाश ३:२१)।

**चिन्तनमनन**

`अ) चर्चको अवस्था जतिजति नाजुक हुँदै गयो त्यसलाई झन झन राम्रो प्रतिज्ञा येशूले दिनुभएको थियो। जति पाप बढ्यो त्यति परमेश्वरको अनुग्रह पनि बढ्यो भन्ने पावलको भनाइलाई कसरी पुष्टि गर्दछ (रोमी ३:२०)? यस परिवेशमा एलेन जी ह्वाइटले व्यक्त गर्नुभएको भावना सोच्नुहोस् " चर्च जतिसुकै कमजोर, असक्त त्रुटिपूर्ण र सिद्ध नभएतापनि यस संसारमा येशूले उच्च सम्मान र आदर खन्याउनुभएको निकाय हो। चर्चमा परिरहेको समस्या र चिन्तालाई उहाँले निरन्तररूपमा ध्यान दिइरहुनभएको छ भने पवित्र आत्माको शक्तिले चर्चलाई बलियो पार्दैरहनुहुन्छ"-सेलेक्टेड मेसेजेज, बुक २, पृ. ३९६बाट रूपान्तरित।`

`आ) औद्योगिक र व्यापारी क्षेत्र र महानगरपालिकामा रहेर इसाई हुन धेरै गार्हो छ भनेर कतिपय इसाईहरूले गुनासो गर्दछन्। तर यशियामा नै अत्यन्त  समृद्ध वा उन्नत सहरहरूमा सुसमाचारप्रति बफादारी भएर परमेश्वरमा विश्वास राखेर अटल भएर कतिपय येशूभक्तहरू खडा भइरहेको पाइन्छ। तिनीहरूले सहरी र स्थानीय धर्मसंस्कारहरूको वातावरणमा पनि येशूको ज्योति चम्काइरहेका थिए। त्यस तथ्यबाट हामीले के सिक्नसक्छौँ? कतिपय मानिसहरू इसाई धर्म पश्चिमी धर्म हो भनेर पश्चिमी देशका सबै सुख सुविधालाई अङ्गालेर येशूप्रतिको विश्वासलाई चाहिँ विदेशी भनेर तिरस्कार गरिरहेको परिप्रेक्ष्यमा येशूले यूहन्ना १७:१३-१९मा गर्नुभएको प्रार्थना एशिया वा पूर्वीय महादेशमा रहेका इसाईहरूलाई कसरी सुहाउन पुगेको छ? संसारमा रहेर पनि संसारको होइन भन्ने येशूले व्यक्त गर्नुभएको भावना अहिले पनि विशेष गरेर महानगरपालिकाहरूमा रहेका इसाईहरूलाई कसरी लागु हुन्छ? हेर्नुहोस् "१३ “तर अब म तपाईंकहाँ आइरहेछु। संसारमा हुँदा यी कुरा म बोल्दछु, कि तिनीहरूमा मेरो आनन्द पूरा होस्। १४ मैले तिनीहरूलाई तपाईंको वचन दिएँ, तर संसारले तिनीहरूलाई घृणा गर्यो, किनकि तिनीहरू संसारका होइनन्, जसरी म संसारको होइनँ। १५ तपाईंले तिनीहरूलाई संसारबाट लैजानुहोस् भनी म प्रार्थना गर्दिनँ, तर तिनीहरूलाई दुष्टबाट सुरक्षित राखिदिनुहोस्। १६ तिनीहरू संसारका होइनन्, जस्तो म पनि संसारको होइनँ। १७ तिनीहरूलाई सत्यमा पवित्र पारिदिनुहोस्, तपाईंको वचन सत्य हो। १८ जसरी तपाईंले मलाई संसारमा पठाउनुभयो, मैले पनि तिनीहरूलाई संसारमा पठाएको छु। १९ तिनीहरूका खातिर म आफैलाई पवित्र पार्दछु, ताकि तिनीहरू पनि सत्यतामा पवित्र होऊन्।" (यूहन्ना १७:१३-१९)। `

`इ) हामी सेभेन्थ-डे एडभेन्टिस्ट भएको हैसियतले लाउडिकियालाई लेखिएको पत्र कतिको सान्दर्भिक भएको हामी पाउँछौँ?`