---
title:  स्मुर्ना र पर्गाममका चर्चहरूलाई येशूको सन्देश
date:   13/01/2019
---

स्मुर्ना अत्यन्त सुन्दर र धनी सहर थियो। यहाँ पनि सम्राट्को प्रतिमालाई पूजा गर्न सबैलाई वाध्य गराइएको थियो। यदि कोही मानिसले रोमको सम्राट्को मूर्तिलाई देवता भनेर पुजा गरेन भने उसको कानुनी अधिकारबाट ऊ बन्चित हुन्थ्यो। उसलाई यातना दिइन्थ्यो र मारिन्थ्यो पनि।

`स्मुर्नाको चर्चको अवस्थालाई जानेर  र त्यसप्रति संवेदनशील भएर येशूले त्यस  चर्चको बारेमा आफूलाई थाहा भएको छ भनेर त्यसको सामु आफूलाई प्रस्तुत गर्नुभएको थियो। त्यस चर्चमा के हुनसक्छ भनेर येशूले सतर्क गराउनुभएको थियो? हेर्नुहोस्, प्रकाश २:८-११ "८ अनि स्मुर्नाका मण्डलीका दूतलाई यो लेख: यी कुरा आदि र अन्त्यले भन्दछ, जो मरेको थियो, र फेरि जीवित भयो। ९ म तिम्रा कष्टहरू र तिम्रो दरिद्रतालाई जान्दछु। तर तिमी त धनी नै छौ। म तिनीहरूलाई चिन्दछु, जसले आफूलाई यहूदी हौं त भन्छन्, तर वास्तवमा तिनीहरू होइनन्। तिनीहरूले गरेका निन्दा म जान्दछु। तिनीहरू शैतानको सभाघर हुन्। १० तिमीले भोग्नै लागेका कष्टहरूसँग नडराओ। हेर, दियाबलसले तिमीहरूमध्ये कतिलाई तिमीहरूका जाँचको निम्ति कैदमा हाल्न आँटेको छ, र तिमीहरूलाई दशै दिन कष्ट हुनेछ। तिमी मृत्युसम्मै विश्वासी होओ, र म तिमीलाई जीवनको मुकुट दिनेछु। ११ जसको कान छ, त्यसले सुनोस्, पवित्र आत्माले मण्डलीहरूलाई के भन्नुहुन्छ। जसले जित्छ, त्यसलाई दोस्रो मृत्युदेखि केही हानि हुनेछैन।"`

एशिया महादेशको प्रान्तमा रहेको स्मुर्नाको चर्चलाई दिइएको सन्देश तत्कालीन स्मुर्ना चर्चको निम्ति मात्र नभएर येशूका चेलाहरूको समय कालपछि हुने विश्वासीहरूलाई लक्षित गरेर भविष्यवाणी स्वरुप सन्देश दिइएको थियो। प्रथम् शताब्दीदेखि पश्चिमी गोरा रोमी साम्राज्यले इसाईहरूलाई भिषण यातना दिइएको थियो (इसाई धर्म गोराहरूको धर्म हो भन्ने आरोप सरासर झुठो भएको गोराहरूले नै इसाईहरूलाई सताइनुले पुष्टि हुन्छ। हुन त इसाई आस्था कुनै रङ्ग, जातजातिको नभएर सबैको हो-अनुवादकको टिप्पणी)। प्रकाश २:१०मा येशूभक्तहरूले दश दिनसम्म महाकष्टको सामना गर्नुपर्नेछ भनेर उल्लेख गरिएको छ। त्यसको अर्थ रोमको निष्ठुर र निरङ्कुश बादशाह डाओक्लेशियनको सन् ३०३देखि ३१३सम्म दश वर्षको राज्यकालमा येशूभक्तहरूलाई सताउने कुरा औँल्याइएको थियो। सन् ३१३मा रोमको बादशाह कन्सेटिनले आफू इसाई भएको दावी गरेर मिलनको अध्यादेश भनेर प्रख्यात आदेश जारी गरेका थिए। त्यसबेला सबै इसाईहरूलाई धार्मिक स्वतन्त्रता प्रदान गरिएको थियो।

पर्गामन अनेकौ मूर्तिपुजाका धार्मिक क्रियाकलापको केन्द्र थियो। त्यहाँ पश्चिमी सभ्यता ग्रीकको देवता आस्क्लिपियसको भव्यरूपमा पुजा गरिन्थ्यो। त्यो देवतालाई मानिसहरूलाई निको पार्ने र मुक्तिदाता भनेर मानिन्थ्यो। त्यो देवताको प्रतीक सर्प थियो। आस्क्लिपियसको मन्दिरमा त्यसको पुजा गर्न धेरै ठाउँहरूबाट मानिसहरू आउँथे। त्यस देवताले मानिसहरूको रोग निको पार्छ भनेर विश्वास गरिन्थ्यो। स्मुर्नामा जस्तै पर्गामम पनि रोमी सम्राट्लाई देवता मानेर पूजा गर्नैपर्छ भनेर जबरजस्ती धर्म मान्न लगाउने कार्यमा प्रख्यात थियो। त्यसैकारण पर्गामममा रहेका इसाईहरू शैतानको स्थान हो र त्यहाँ उसको सिंहासन थियो भनेर स्वीकार्दै त्यस चर्चमा भएका विश्वासीहरूलाई पत्र लेखिएको थियो।

येशूले आफूलाई पर्गाममको चर्चलाई कसरी प्रस्तुत गर्नुभएको थियो? तिनीहरूको आत्मिक अवस्थालाई येशूले कसरी मूल्याङ्कन गर्नुभएको थियो? हेर्नुहोस् प्रकाश २:१२-१५ "१२ अनि पर्गाममका मण्डलीका दूतलाई यो लेख: यी कुरा धारिलो दुईधारे तरवार साथमा हुनेले भन्दछ, १३ मलाई थाहा छ, तिमी कहाँ बस्छौ, त्यहीँ जहाँ शैतानको सिंहासन छ। तरै पनि तिमीहरू मेरो नाउँमा स्थिर बस्छौ। मेरो विश्वासयोग्य साक्षी एन्टिपासको समयमा पनि ममाथिको आफ्नो विश्वास तिमीहरूले त्यागेनौ। शैतान बस्ने ठाउँमा तिमीहरूकै माझमा तिनी मारिए। १४ तर तिमीहरूका विरुद्धमा मसँग केही कुराहरू छन्, किनभने तिमीहरूसँग यस्ता कोही-कोही छन्, जसले बालामको शिक्षा मान्छन्। इस्राएलीहरूका अगाडि ठक्करको कारण बनून् भनी मूर्तिहरूलाई चढ़ाएको भोजन खान र व्यभिचार गर्न बालामले बालाकलाई सिकाएको थियो।"

`पर्गामममा रहेका इसाईहरूले बाहिर र भित्रै चर्चबाट पनि अनेकौँ परीक्षाहरूको सामना गर्नुपरेको थियो। कतिपय इसाईहरू आफ्ना आस्थामा स्थिर रहेतापनि चर्चभित्रै रहेका "निकोलेटन" इसाईहरूले सतावटबाट बच्न येशूप्रतिको आस्था र स्थानीय धर्मसँग सम्झौता गर्नुपर्छ भनेर सिकाएका थिए। पुरानो करार गन्ती ३१:१६मा झुठो धर्मगुरु वा भविष्यवक्ता बालामको बारेमा चर्चा गरिएको छ। प्रतिज्ञा गरिएको देशमा यात्रा गरिरहेका इस्राएलीहरूलाई उसले परमेश्वरको बिरुद्धमा जान हातले बनाएका स्थानीय देवताहरूलाई पूजा गर्न उक्साएका थिए। ती इस्राएलीहरू बालामको कुरा मानेर चल्न सजिलो भएको र आफ्नो आस्थासँग सम्झौता गरियो भनेर इनामनै पाइने रहेछ भन्ने महसुस गरेका थिए। यरुशलेमको परिषदले मूर्तिहरूलाई चढाएको प्रसादहरू नखान र अनैतिक यौन सम्बन्ध जोड्न मनाही गरिएको थियो (प्रेरित १५:२९)। तर बालामको मतलाई पनि मान्ने इसाईहरूले त्यस परिषद्को निर्णयलाई अस्वीकार गरेका थिए। पर्गाममका चर्चका इसाई भनाउँदा ती विश्वासीहरूको निम्ति एउटै समाधान येशूले दिनुभएको थियो, त्यो थियो "पश्चाताप गर" (प्रकाश २:१६)।`

पर्गामम चर्चको वास्तिविकतालाई मध्यनजर राखेर पत्र लेखिएतापनि त्यो पत्र भविष्यवाणी स्वरुप थियो। अन्दाजी सन् ३१३-५३८सम्म रहेका इसाई चर्चलाई सम्बोधन गर्दै भविष्यवाणीको रूपमा पनि त्यो पत्र लेखिएको थियो। त्यसबेला चर्चमा कतिपय मानिसहरूले येशूमाथिको विश्वासलाई अटल राखेतापनि कतिपय मानिसहरूको आत्मिक जीवन खस्किन्दै गएको थियो र चर्चलाई छोड्ने क्रम ठूलो गतिमा बढिरहेको थियो।

`"मेरो विश्वास अर्थात् ममाथिको विश्वास नत्याग" भनेर येशूले भन्नुभएको अर्थ के हो? हेर्नुहोस् प्रकाश २:१३ "मलाई थाहा छ, तिमी कहाँ बस्छौ, त्यहीँ जहाँ शैतानको सिंहासन छ। तरै पनि तिमीहरू मेरो नाउँमा स्थिर बस्छौ। मेरो विश्वासयोग्य साक्षी एन्टिपासको समयमा पनि ममाथिको आफ्नो विश्वास तिमीहरूले त्यागेनौ। शैतान बस्ने ठाउँमा तिमीहरूकै माझमा तिनी मारिए।" र प्रकाश १४:१२ "परमेश्वरका आज्ञाहरू पालन गर्ने र येशूमाथि विश्वास राख्ने सन्तहरूको धैर्य धारण यसैमा छ।" जुनसुकै अवस्थामा पनि हामीहरूको विश्वासमा अटल रहने हामीहरूको प्रतिवद्धताले हाम्रो आस्थामा दखल दिने कुनै पनि तत्वसँग सम्झौता नगर्दा नमरेसम्म हामी विश्वासमा कसरी स्थिर भएर बस्न सक्छौँ (प्रकाश २:१०) ?`