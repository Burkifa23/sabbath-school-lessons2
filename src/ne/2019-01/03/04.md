---
title:  सार्डिस चर्चलाई येशूको सन्देश 
date:   15/01/2019
---

सार्डिस सहरको इतिहास गौरबमय थियो। तर जब रोमले त्यस सहरलाई कब्जा गर्यो तब त्यो सहरको सान हराएको थियो। सहरका मानिसहरू धनी थिए। सहरमा भएका ऐतिहासिक सम्पदा जस्तै ठूला ठूला भवनहरू, मन्दिरहरू र स्मारकहरूलाई रोमी सैनिकहरूले ध्वस्त पारेका थिए। सहरका बासिन्दाहरू आर्थिकरूपमा सम्पन्न भएतापनि  आफ्नो सहरको गौरबमय सम्पदा विभिन्न आक्रमण र शत्रुहरूले ल्याएका बिनाशका कारणहरूले तिनीहरू खिन्न भएका थिए। तिनीहरूको बिगत इतिहासमा आफ्नो गौरबको प्रशंसा गरेतापनि अब त्यो वास्तविकरूपमा केवल कल्पनामामात्रै परिणत भएको थियो। त्यो सहर ठाडो भिरालो भएको पहाडमा बसालिएको थियो। त्यसले गर्दा आक्रमणकारीहरूले हतपत आक्रमण गर्न सक्दैनथे। त्यहाँका बासिन्दाहरू आफू सुरक्षित भएको कुरामा ढुक्क हुन्थे। जसको फलस्वरुप त्यस सहरमा वरिपरिभएका पर्खालहरूमा सुरक्षा सैनिकहरू राख्न भुलवस लापर्वाही गरेका थिए। पछि गएर त्यो सहर भग्नावशेषको रूपमा खडा हुन गएको पाइन्छ।

`येशूले प्रकाश ३:१-६मा सार्डिसमा रहेको चर्चको अवस्थालाई हेरेर पत्र पठाउनुभएको थियो। त्यस पत्रमा येशूको खबरदारी समावेश भएको छ। उहाँको चेतावनीमा दिइएको जागा रहो वा पहरा दिइराख्नु भन्ने शब्दहरूले तिनीहरूको सहरको इतिहाससँग कसरी सम्बधित छ। हेर्नुहोस, "१ अनि सार्डिसका मण्डलीका दूतलाई यो लेख: यी कुरा परमेश्वरका सात आत्मा र सात तारा हुनेले भन्दछ। तिम्रा काम मलाई थाहा छ। तिमी जीवित छौ भन्ने नाउँ त छ, तर तिमीहरू मरेका छौ। २ जागा रहो र मर्नै लागेका रहल कुराहरूलाई दह्रिला पार, किनकि मैले तिम्रा काम मेरा परमेश्वरको दृष्टिमा सिद्ध भएको भेट्टाएको छैनँ। ३ यसकारण तिमीले जे पायौ र सुन्यौ, सो सम्झ, त्यसलाई कायम राख र पश्चात्ताप गर। यदि तिमी जागा रहेनौ भनेता म चोरजस्तै आउनेछु, र म कुन बेला आउनेछु, सो तिमीले थाहा पाउनेछैनौ। ४ तर सार्डिसमा कति व्यक्ति छन्, जसले आफ्ना लुगा बिटुलो पारेका छैनन्। तिनीहरू मसँग सेता वस्त्र लाएर हिँड्नेछन्, किनकि तिनीहरू योग्यका छन्। ५ जसले जित्छ, त्यसलाई यसरी सेता वस्त्र पहिराइन्छ, र म त्यसको नाउँ जीवनको पुस्तकबाट मेटिदिनेछैनँ। म त्यसको नाउँ मेरा पिताको सामुन्ने र उहाँका दूतहरूका सामुन्ने स्वीकार गर्नेछु। ६ जसको कान छ, त्यसले सुनोस्, पवित्र आत्माले मण्डलीहरूलाई के भन्नुहुन्छ।"`

त्यही सन्दर्भमा देहायका पदहरू पनि हेर्नुहोस्: मत्ती २४:४२-४४ "४२ “यसकारण जागा रहो, किनकि कुन दिन तिमीहरूको प्रभु आउनेछ, सो तिमीहरूले जान्दैनौ। ४३ तर यो जान, कि घरको मालिकले चोर रातको कुन पहरमा आउँछ भनी जानेको भए, ऊ जागो रहनेथियो, र आफ्नो घर फोर्न दिनेथिएन। ४४ यसकारण तिमीहरू पनि तयार रहो, किनकि मानिसको पुत्र तिमीहरूले नचिताएको बेलामा आउनेछ।" र १ थेस्सोलिनिकी ५:१-८ "१ तर भाइ हो, समय र बेलाको विषयमा तिमीहरूलाई केही लेख्ने आवश्यकता छैन। २ किनकि तिमीहरू आफै राम्ररी जान्दछौ, प्रभुको दिन त रातमा चोर आएझैँ आउनेछ। ३ जब मानिसहरू “शान्ति र सुरक्षा” भनिरहेका हुन्छन्, तब गर्भवती स्त्रीलाई बेथा लागेझैँ अचानक तिनीहरूमाथि विनाश आइलाग्छ, र तिनीहरू कुनै रीतिले उम्कनेछैनन्। ४ तर भाइ हो, तिमीहरू अन्धकारमा छैनौ, तसर्थ त्यस दिनले तिमीहरूलाई चोरले जस्तै चकित पार्नेछैन। ५ किनकि तिमीहरू सबै ज्योतिका सन्तान र दिनका सन्तान हौ। हामी रातका र अन्धकारका सन्तान होइनौं। ६ यसकारण अरूहरूझैँ हामी नसुतौं, तर जागा बसौं, र सचेत होऔं। ७ किनकि सुत्नेहरू रातमा सुत्छन्, र मद्य पिएर मात्नेहरू रातैमा मात्छन्। ८ तर हामीचाहिँ दिनका हुनाले हामी सचेत होऔं, र विश्वास र प्रेमका छातीको पाता र मुक्तिका आशाको टोप लगाऔं।"

त्यस सहरमा भएका केही इसाईहरू विश्वासमा बलियो भएतापनि प्रायजसो सबै आत्मिकरूपमा मुर्दासमान थिए। सार्डिस सहरका विश्वासीहरू नियमित रूपमा चर्च जान्थे। तिनीहरू बाहिरीरूपमा धर्मात्मा देखिन्थे। तिनीहरूले खुलारूपमा कुनै पाप गरेका थिएनन्। पर्गामम र थियाटिराका इसाईहरूले जस्तै आफ्नो चर्चमा झुटा शिक्षाहरूलाई भित्राएका थिएनन्। तिनीहरूले मूर्तिपूजाप्रति झुकाव राखेर चर्च पनि छोडेका थिएनन्। सबै किसिमले ठिक ठिक भएको चर्चमा के कमी थियो त? तिनीहरू आत्मिकरूपमा शिथिल थिए। बप्तिस्मा लिएपछि तिनीहरूको आत्मिक जोश निश्क्रिय भएको थियो। इसाई जीवन केवल औपचारिकतामामात्रै सिमित भएकोले तिनीहरूमा हुने आत्मियता निन्द्रासमान हुनपुगेको थियो।

भविष्यवाणीकोरूपमा केलाएर हेर्दा सार्डिसको चर्चलाई लेखेको पत्र केवल त्यस चर्चको अवस्थालाई मात्र चित्रण नगरि सन् १५६५-१७४०को इसाई इतिहासलाई औल्याएको पाउँछौँ। बाइबललाई भन्दा परम्परा र पोपलाई मान्ने रोमन क्याथोलिक चर्चको खिलाफमा मार्टिन लुथर, ज्विङ्गली, जोन क्यालभिन जस्ता बाइबलका धरोहर मानिने धर्मगुरुहरूले त्यस चर्चको गलत शिक्षादीक्षाप्रति असंतुष्टि व्यक्त गरेका थिए। रोमन क्याथोलिक चर्चले तिनीहरूप्रति कठोर नीति अपनाएकोले तिनीहरू पोपीय शासनबाट अलग भएर सुधारवादी चर्च वा प्रोटेस्टेन्ट चर्चको स्थापना गरेका थिए। त्यो सन् १५६५भन्दा केही दशक अघिको कुरा थियो। तर समय बित्दै जाँदा सन् १५६५-१७४०तिर रहेका इसाईहरूको जीवनमा सिथिलता आएको थियो। येशूप्रतिको विश्वासलाई केवल औपचारिकतामामात्र सिमित राखियो। सबै जना चर्च जाने भएकोले हामी पनि चर्च जाऔँ भन्ने मानिसहरूको लहैलहैमा अरू मानिसहरू चर्चमा लागेका थिए। भित्री आत्मिक परिवर्तन नभई केवल देखावटी इसाईहरूमात्र हुन पुगेकाले त्यस समयका इसाईहरू केवल करले गर्दामात्र चर्च जान थालेका थिए। त्यस युगका मानिसहरूमा एक किसिमको जागरण आइरहेको थियो। सांसारिक तत्वहरूले बढी मान्यता पाएकोले धर्मप्रतिको आस्था गुमाएर मानिसहरू धर्मनिरुपेक्षता अर्थात् जुन धर्मलाई जसले मानेपनि हुन्छ वा नमानेपनि हुन्छ भन्ने अभियानमा लागेका थिए। बाइबललाई मानवीय तर्क, दर्शन र सिद्धान्तले ओझेलमा पारेको थियो। बाइबलका शिक्षाहरूलाई अनेकौँ दर्शनहरूले चुनौति दिएका थिए साथै यदि कोही चर्चमा जान्थ्यो भने केवल औपचारिकता पूरा गर्नको निम्तिमात्र जान्थ्यो। त्यसले गर्दा बाइबलको बिशुद्ध वचनहरूप्रति, येशूप्रति समर्पणता र सुसमाचारप्रतिको जोश सेलाउँदै गएको थियो। विश्वको सामु चर्च सक्रिय देखिएतापनि आत्मिकरूपमा चर्च मरेतुल्य भएको थियो।

यथार्थमा सार्डिसलाई लेखिएको पत्र केवल सार्डिसको चर्चको निम्ति र सन् १५६५-१७४०मा रहेका इसाईहरूको अवस्थालाईमात्र केलाएर लेखिएको नभइ येशूलाई विश्वास गर्छु भन्ने प्रत्येक युगको प्रत्येक इसाईलाई लक्षित गरेर लेखिएको ठान्नु जरुरी छ। कतिपय इसाईहरूले येशूको बारेमा अनेकौँ प्रचारवाजी गर्लान्, (जय मसिह भन्ने आँट नगरी जय मसी भनेर पनि अभिवादन गर्लान्-अनुवादकको थप) येशूप्रति आफू कस्तो बलियो छु भनेर गौरबसाथ आफ्नो विगतको कुरालाई सुनाउला। तर दैनिक जीवनमा येशूप्रतिको मायामोह र उहाँसँगको सक्रिए अनुभव नभइरहँदा तिनीहरूको इसाई आस्था केवल औपचारिकतामामात्रै सिमित भएको हुन्छ। तिनीहरूमा हुनुपर्ने सुसमाचारप्रतिको सच्चा हृदय चिसो हुन गएकोले तिनीहरू केवल नाउँमात्रैको क्रिश्चियन भनेर मानिसहरूले हेर्नपुगेका हुन्छन्।

`मुक्ति भनेको केवल येशूमामात्र पाइन्छ भन्ने आत्मज्ञान हामीमा हुँदाहुँदै पनि हामीहरूका कामहरू कस्ता छन् जसले हामीले दावी गरेका विश्वास र व्यवहारमा तालमेल नभएको अरूले देखिरहेको पाइन सक्छ? परमेश्वरको अगाडि सिद्ध हुनुभनेको के हो? हेर्नुहोस् मत्ती ५:४४-४८ "४४ तर म तिमीहरूलाई भन्दछु, आफ्ना शत्रुहरूलाई प्रेम गर, र तिमीहरूलाई सताउनेहरूका निम्ति प्रार्थना गर,  ४५ र तिमीहरू स्वर्गमा हुनुहुने आफ्ना पिताका छोराहरू हुनेछौ। उहाँले दुष्ट र सज्जन दुवैलाई सूर्यको ताप दिनुहुन्छ, र धर्मी र पापी दुवैलाई वृष्टि दिनुहुन्छ। ४६ किनभने यदि तिमीहरूसँग प्रेम गर्नेहरूलाई मात्र प्रेम गर्दछौ भने तिमीहरूलाई के इनाम छ? के महसूल उठाउनेहरूले पनि त्यसै गर्दैनन् र?  ४७ तिमीहरूले आफ्ना दाजुभाइहरूलाई मात्र अभिवादन गर्छौ भने अरूहरूले भन्दा बढ़ी के गर्यौ र? के अन्यजातिहरूले पनि त्यसै गर्दैनन् र?  ४८ यसकारण जस्तो तिमीहरूका स्वर्गमा हुनुहुने पिता सिद्ध हुनुहुन्छ, तिमीहरू पनि त्यस्तै सिद्ध हुनुपर्दछ।”  (याद गर्नुहोस् यदि हामीमा परमेश्वरले जस्तै सबै मानिसहरू चाहे उहाँलाई विश्वास गर्ने होस् वा नहोस् तिनलाई समेत प्रेम गर्ने खुबी हामीमा हुनसक्यो भने परमेश्वरको अगाडि हामी सिद्ध भएको ठहरिन्छौँ- अनुवादकको टिप्पणी)।`