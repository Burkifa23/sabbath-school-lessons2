---
title:  थियाटिराको चर्चलाई येशू ख्रीष्टको सन्देश
date:   14/01/2019
---

पौराणिक इतिहासमा अरू सहरहरू जस्तै थियाटिरा सहर त्यस्तो राजनैतिक, सास्कृतिक, धार्मिक र व्यापारिक हिसाबले उल्लेखनीय भएको पाउँदैनौँ। रोमी साम्राज्यमा कुनै व्यापार वा पेशा र काम गर्नुछ भने कुनै न कुनै किसिमको सिप  कालिगढ हुनुपर्थ्यो। प्रत्येक पेशागत नागरिक चाहे व्यापारी होस् वा कालिगढ होस् त्यस पेशासँग सम्बधित कुनै न कुनै गुठी, संघ संगठनमा सदस्य हुनुपर्थ्यो। थियाटिरा सहरका जनताहरूका मानिसहरूलाई त्यस्ता सङ्गठनका सदस्य हुन करै लगाइन्थ्यो। ती सङ्गठनका मानिसहरूले थियाटिरा सहरमा हुने कुनै पनि धार्मिक वा मन्दिरको चाडवाड, गुठी र विधिहरूमा भाग लिनै पर्थ्यो। कतिपय समयमा ती विधि तथा कर्मकाण्डहरू चलाउन अनैतिक क्रियाकलापहरू पनि समावेश हुन्थ्यो। जुन मानिसले त्यस गुठी वा सङ्गठनमा भाग लिन अस्वीकार गर्थ्यो त्यसलाई त्यस गुठी वा सङ्गबाट अलग गरिन्थ्यो। त्यतिमात्र नभएर स्थानीय धार्मिक संस्कारमा भाग नलिनेहरूलाई आर्थिक नाकावन्दी वा किनमेल गर्न पनि रोक लगाइन्थ्यो। त्यसकारण त्यसबेलाका थियाटिरामा रहेका इसाईहरूले त्यहाँको धार्मिक संस्कारसँग सम्झौता गरेर जीउने कि सुसमाचारको खातिर समाजबाट पूरै बाहिरिएर तिरस्कारको वेइज्जत सहने- यी दुईमा एकलाई चुन्नु पर्थ्यो।

`यसरी थियाटिरा संसारको नीतिमा सम्झौता गरेर चल्ने कि सुसमाचारको खातिर जुनसुकै तिरस्कार पनि सहेर बस्ने भनेर निर्णयमा परिरहेका इसाईहरूलाई येशूले आफूलाई कस्तो तरिकाले प्रस्तुत गर्नुहुन्छ, हेर्नुहोस् प्रकाश २:१८-२९। तिनीहरूमा भएका के गुण वा चरित्रहरू थिए जुन येशूले सराहना गर्नुभएको थियो साथै तिनीहरूमा के विषय थियो जसले येशूलाई दु:खित तुल्याइएको थियो? "१८ अनि थिआटीराको मण्डलीका दूतलाई यो लेख: यी कुरा परमेश्वरको पुत्रले भन्दछ, जसका आँखा आगोका ज्वालाजस्ता, जसका पाउ टल्काइराखेको काँसाजस्ता छन्। १९ तिम्रा काम, तिम्रो प्रेम, तिम्रो विश्वास, तिम्रो सेवा र तिम्रो धैर्यपूर्ण सहनशीलता मलाई थाहा छ। तिम्रा पछिल्ला काम अघिल्लाभन्दा बढ़ी छन्। २० तर तिम्रो विरुद्धमा मैले यो भन्नु छ: तिमी ईजेबेल भन्ने स्त्रीलाई सहन गर्छौ। त्यसले आफैलाई अगमवादिनी भन्छे, र मेरा सेवकहरूलाई व्यभिचार गर्न र मूर्तिहरूलाई चढ़ाइएको भोजन खान सिकाउँछे, र यसरी तिनीहरूलाई बहकाउँछे। २१ मैले त्यसलाई पश्चात्ताप गर्ने समय दिएँ, तर त्यसले आफ्नो व्यभिचारबाट पश्चात्ताप गर्न इन्कार गरी। २२ हेर, म त्यसलाई रोग-शय्यामा फालिदिनेछु, र त्यससँग व्यभिचार गर्नेहरूले त्यसले गरेका कामहरूबाट पश्चात्ताप गरेनन् भने म तिनीहरूलाई महासङ्कष्टमा फालिदिनेछु। २३ म त्यसका छोराछोरीहरूलाई मार्नेछु। र सबै मण्डलीहरूले थाहा पाउनेछन्, कि म उही हुँ, जसले सबैका मन र हृदयको जाँच गर्दछु, र म तिमीहरू हरेकलाई तिमीहरूका कामअनुसार दिनेछु। २४ तर तिमी थिआटीरामा भएको यो शिक्षा नमान्ने तथा कतिले भनेझैँ शैतानका गहिरा कुराहरू नसिक्ने बाँकी तिमीहरूलाई म भन्दछु, म तिमीहरूमाथि अरू कुनै भार राख्दिनँ। २५ त्यसो भए तापनि जे तिमीहरूसँग छ, म नआउञ्जेल त्यसलाई थामिराख। २६ जसले जित्छ र मेरा कामहरूलाई आखिरसम्मै कायम राख्छ, त्यसलाई म जाति-जातिमाथि अधिकार दिनेछु, २७ र फलामको डन्डाले माटोका भाँड़ाहरू टुक्रा-टुक्रा पारेर फोरेझैँ त्यसले तिनीहरूलाई शासन गर्नेछ, जसरी मैले पनि मेरा पिताबाट अधिकार पाएको छु। २८ म त्यसलाई बिहानको तारा दिनेछु। २९ जसको सुन्ने कान छ, त्यसले सुनोस्, पवित्र आत्माले मण्डलीहरूलाई के भन्नुहुन्छ।" यस पत्रमा प्रस्तुत गरिएको येशूको चित्रण दानिएल १०:६मा पनि यसरी लेखिएको पाउँछौँ "तिनको शरीर पीतमणिजस्तै चहकिलो थियो, तिनको अनुहार बिजुलीझैँ चम्कन्थ्यो, तिनका आँखा राँकोझैँ बलिरहेका थिए। तिनका हात र खुट्टाहरू टल्काइएको काँसोजस्तै र तिनको स्वर ठूलो भीड़को स्वरझैँ थिए।"`

पर्गाममका चर्चका विश्वासीहरूलाई जस्तै थियाटिरा चर्चका विश्वासीहरूलाई पनि स्थानीय मूर्तिपुजा गर्ने धर्म, संस्कार वा गुठीको वातावरणमा सम्झौता गरेर बस्ने कि नबस्ने भन्ने निर्णय गर्नुपर्थ्यो। इजबेल भन्ने नाउँ इस्राएलको इतिहासमा राजा आहाबकी रानी थिइन्। उनले इस्राएलीहरूलाई परमेश्वरप्रतिको आस्थाबाट फर्काएर आफूले मानेका बाल र अरू देवी देवताहरूलाई पूजा गर्न लगाएकी थिइन् ( "३१ नबातका छोरा यारोबामका पापी चालहरूमा हिँड्न तिनको निम्ति कम भएजस्तो मात्र होइन, तर तिनले (राजा आहाब) सीदोनीहरूका राजा एताबालकी छोरी ईजेबेललाई पनि विवाह गरे, र बाल देवताको सेवा गरेर त्यसलाई पुज्न लागे। ३२ सामरियामा तिनले बनाएको बालको मन्दिरमा बालको निम्ति एउटा वेदी बनाए। ३३ आहाबले अशेरा देवीको मूर्ति पनि खड़ा गरे, र तिनले आफ्ना अघिका इस्राएलका सबै राजाहरूभन्दा बढ़ी परमप्रभु इस्राएलका परमेश्वरलाई रिस उठाउने काम गरे।" १ राजाहरू १६:३१-३३)। इजबेललाई येशूले आत्मिक वेश्याको रूपमा चित्रण गर्नुभएको छ (प्रकाश २:२०)। इसाई भनाउँदाहरू नै किन नहुन् आफ्नो आस्था र स्थानीय धर्म वा मूर्तिपुजाको शिक्षा र रितिलाई मिलाएर इसाईको खोल ओढेर हिँड्छ भने त्यसले इजबेलसँग वेश्यावृति गरिरहेको येशूले ठहर्याउनुभएको थियो।

थियाटिरालाई लेखिएको पत्रलाई त्यसबेलाको भविष्यवाणीको आँखाले हेरियो भने सन् ५३८-१५६८को इसाई चर्चको अवस्थालाई चित्रण गरिएको थियो। ती शताब्दीहरूमा चर्चलाई बिगार्ने खतरा बाहिरबाट नभएर चर्च भित्रकै धर्मगुरु भनाउँदाहरूले ल्याएका थिए। बाइबललाई ओझेलमा पारेर त्यस युगका इसाईहरूले पश्चिमी देशका परम्परालाई भित्राइएका थिए। प्रभु येशूमात्र हाम्रो पुजारी हुनुहुन्छ भन्ने बाइबलको शिक्षालाई पन्छाएर मानिसहरूलाई नै पुरोहित, फादर आदि बनाएर स्वर्ग जान तिनीहरूको पहल आवश्यक छ भनेर ती युगका इसाईहरूले सिकाएका थिए। येशूद्वारा मात्र मुक्ति पाइन्छ भन्ने शिक्षालाई कमसल गराएर चर्चमा विभिन्न अस्तु वा सन्तका हाड वा सामानहरू र मूर्तिलाई पुजा गर्न लगाएर वा श्रद्धा राख्न लगाएर बाइबलका शुद्ध र सरल शिक्षालाई बिटुलो पारेका थिए। परमेश्वरको काम भन्दा मानिसको कामलाई महत्त्वपूर्ण ठहर्याएर मानिस धर्मकर्म वा कर्मकाण्ड गरेर मुक्ति पाइन्छ भन्ने शिक्षा चर्चमा भित्राइएका थिए। चर्चमा भित्राइएका भ्रष्ट प्रभावलाई अस्वीकार गर्ने इसाईहरूलाई इसाई धर्मकै नाउँमा चर्चका ठेकेदारहरूले सताएका थिए र मारिएका पनि थिए। धेरै शताब्दीसम्म इसाई धर्मकै खोल ओढेर जबरजस्ती आफ्नो धार्मिक शिक्षा र विधिहरूलाई लाद्ने शक्तिबाट भाग्न बाइबल र बाइबललाईमात्र मान्ने चर्चका विश्वासीहरू जङ्गलमा सरण लिएर बसेका थिए (यस सन्दर्भमा प्रकाश १२:६,१३-१४मा यसरी लेखिएको छ "६ त्यो स्त्रीचाहिँ (चर्च) उजाड-स्थानभित्र भागी, जहाँ एक हजार दुई सय साठी दिनसम्म त्यसको पालनपोषण होस् भनेर परमेश्वरले त्यसको लागि ठाउँ तयार राख्नुभएको थियो।...१३ जब त्यस अजिङ्गरले आफू पृथ्वीमा फ्याँकिएको देख्यो, तब त्यसले छोरो जन्माउने त्यस स्त्रीलाई खेद्यो। १४ तर त्यस स्त्रीलाई त्यस सर्पको सम्मुखबाट उजाड-स्थानमा उड़ेर जानलाई ठूलो गरुडका दुई पखेटा दिइए। त्यो उजाड-स्थान साढ़े तीन वर्षसम्म त्यस स्त्रीको पालनपोषणको निम्ति तयार गरिएको थियो।")। तर येशूले थियाटिराका चर्चका विश्वासीहरूको प्रेम, आस्था, काम र सेवाको पनि प्रशंसा गर्नुहुन्छ-यसले अरू इसाई र सुधारवादी (प्रोटस्टेन्ट) इसाईहरूले गरेका बाइबलतिर मानिसहरूलाई फर्काउने प्रयासलाई येशूले सराहना गर्नुभएको थियो भनेर चित्रण गरिएको पाइन्छ।

`"२५ त्यसो भए तापनि जे तिमीहरूसँग छ, म नआउञ्जेल त्यसलाई थामिराख (आफ्नो आस्थामा अडिग भएर बस)।" (प्रकाश २:२५) भन्ने येशूको वचनको बारेमा सोच्नुहोस्। व्यक्तिगत रूपमै होस् वा सामूहिक रूपमा होस् ती शब्दहरूको अर्थ हाम्रो निम्ति किन अर्थपूर्ण छ? येशूबाट हामीले के पाएकाछौँ जसलाई हामीले थामी राख्नुपर्छ?`