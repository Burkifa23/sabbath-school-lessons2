---
title:  फिलाडेलफियाको चर्चलाई येशूको सन्देश
date:   16/01/2019
---

येशूले छैटौँ पत्र फिलाडेल्फियाको चर्चलाई सम्बोधन गरेर पठाउनुभएको थियो। फिलाडेल्फियाको अर्थ भातृप्रेम हो। फिलाडेल्फिया सहर रोमी साम्राज्यको अत्यन्तै महत्त्वपूर्ण ब्यापारिक राजमार्गमा बनिएको थियो। यस सहरमा भएको राजमार्ग एउटा खुला ढोका जस्तो भएर अत्यन्त ठूलो र उन्नत ठाउँसम्म पुग्थ्यो। पुरातत्वविदहरूले (ऐतिहासिक स्थानलाई खनेर अध्ययन गर्ने टोली) त्यस क्षेत्रलाई खनेर हेर्दा त्यहाँ पाइएका पुरानो सामानहरूले त्यो अत्यन्त महत्त्वपूर्ण भएको पाइएको थियो। त्यसबेला फिलाडेल्फिया स्वस्थ जीवन पाउने र बिरामीहरू निको हुने ठाउँको रूपमा प्रख्यात भएको मूख्य सहर थियो। तर त्यो सहरमा बारम्बार भूकम्प जाने भएकोले सहरका मानिसहरू गाउँहरूमा साना साना छाप्राहरू बनाएर बस्न वाध्य हुनुपरेको थियो। आधुनिक टर्कीमा रहेको फिलाडेल्फियामा धेरै मन्दिरहरू थिए। अहिले पनि ती मन्दिरहरूका भग्नावेश त्यहाँ पाइन्छ।

`चर्चको अवस्थाप्रति सरोकार राखेर येशूले फिलाडेल्फियाको चर्चलाई कसरी प्रस्तुत गर्नुभएको थियो भनेर प्रकाश ३:७-९मा दिइएको छ। पद ३:८मा येशूले भन्नुभएको "तिमीहरूमा अलिकति बल छ" भन्नुको अर्थ के हो? त्यसले चर्चको अवस्थालाई कसरी वर्णन गर्दछ? हेर्नुहोस् "७ अनि फिलाडेल्फियाका मण्डलीका दूतलाई यो लेख: यी कुरा त्यसले भन्दछ, जो पवित्र छ, जो सत्य छ, जससँग दाऊदको साँचो छ, जसले खोल्छ, कसैले थुन्नेछैन, र जसले थुन्छ, कसैले खोल्नेछैन। ८ मलाई तिम्रा कामहरू थाहा छ। हेर, मैले तिम्रा सामुन्ने ढोका खुला राखिदिएको छु, जो कसैले थुन्न सक्दैन। तिमीसँग थोरै शक्ति छ भन्ने मलाई थाहा छ, तापनि तिमीले मेरो वचन पालन गरेका छौ, र मेरो नाउँ इन्कार गरेका छैनौ। ९ हेर, शैतानको सभाघरका यहूदी नभए तापनि यहूदी हौं भनी झूटा बोल्नेहरूलाई म आएर तिम्रा चरणमा ढोग्न लाउनेछु र तिमीलाई म प्रेम गर्दछु भन्ने तिनीहरूलाई बुझाइदिनेछु।"`

भविष्यवाणीको रूपमा त्यो पत्र सन १७४०-१८४४लाई चित्रण गरिएको पाइन्छ। त्यसबेला अमेरिका र बेलायतमा सुधारवादी वा प्रोटेस्टेन्ट इसाईहरूमा प्रथम र दोस्रो ठूलो जागरणको अभियान चलेको थियो। त्यसबेलाका परमेश्वरका जनहरूले आफूले पाएका आत्मज्ञान अनुसार उहाँको वचनलाई पालन गरेका थिए। इसाईलाई शुद्ध, आदर्श जीवन बिताउन र परमेश्वरका दश आज्ञाहरूलाई पालन त्यसबेलाका इसाईहरूले जोड दिएका थिए। ढोका खुला राखिएको अर्थ त्यसबेला स्वर्गको पवित्र मन्दिरको दर्शन देखाइएको थियो किनभने प्रकाश ३:१२ र प्रकाश ४:१,२मा "मेरा परमेश्वरको मन्दिर" भनेर तोकिएको छ। एउटा ढोका खोलिएको र अर्को ढोका बन्द गरिएको अर्थ सन् १८४४मा स्वर्गको पवित्र मन्दिरको पवित्र स्थानको ढोका खोलिएको र अर्को ढोका वा महापवित्र स्थानको ढोका खोलिएको थियो जहाँ येशूले महापुरोहितको काम सुरू गर्नुभएको थियो।

`समय छोटो छ र येशूको दोस्रो आगमन छिटै हुन्छ भनेर प्रकाश ३:१०-१२मा आभास् दिइएको पढ्नुहोस्। आफ्ना जनहरूको निधारमा परमेश्वरको नाउँ लेखिएको भनेर त्यहाँ उल्लेख गरिएको छ। त्यसको अर्थ के हो?  यदि नाउँले व्यक्तिको चरित्रको प्रतिनिधित्व गर्छ भने प्रस्थान ३४:६ले परमेश्वरको नाउँले कहलाएका मानिसहरूको बारेमा हामीलाई के सिकाउँछ? हेर्नुहोस प्रकाश ३:१०-१२ "१० तिमीले धैर्यको मेरो वचन पालन गरेका हुनाले, तिमीलाई परीक्षाको त्यस बेलादेखि म बचाउनेछु, जो पृथ्वीमा वास गर्ने मानिसहरूलाई जाँच गर्न सारा संसारमा आउनेवाला छ। ११ म चाँड़ै आइरहेछु। तिमीसँग जे छ त्यसलाई पक्रिराख, र तिम्रो मुकुट कसैले लिनेछैन। १२ जसले जित्छ, त्यसलाई म मेरा परमेश्वरका मन्दिरको एउटा स्तम्भ बनाउनेछु, र ऊ त्यहाँबाट कहिल्यै बाहिर निस्कनेछैन। म त्यसमा मेरा परमेश्वरको नाउँ लेख्नेछु, र मेरा परमेश्वरका सहरको नाउँ, अर्थात् यरूशलेम लेख्नेछु, जो मेरा परमेश्वरबाट स्वर्गदेखि तल आउँदछ। आफ्नै नयाँ नाउँ पनि म त्यसमा लेख्नेछु।" र प्रस्थान ३४:६ "त्यसपछि परमप्रभु तिनको सामुन्नेबाट गएर यसो भनी घोषणा गर्नुभयो, “परमप्रभु, परमप्रभु टिठ्याउनमा भरिपूर्ण र दयालु परमेश्वर, जो क्रोध गर्नमा ढिलो, र प्रेम र विश्वस्ततामा प्रशस्त हुनुहुन्छ।"`

केही वर्षदेखि अघि लिएर१८४४सम्म बेलायत, अमेरिका, युरोप र अरू देशका चर्चहरूमा येशूको दोस्रो आगमनको चर्चा भव्यरूपमा फैलिएको थियो। येशूलाई विश्वास गरेर जो बिजयी जीवन बिताएर जिउँछ तिनीहरूको निधारमा परमेश्वरको नाउँ लेखिने छ भनिएको छ। त्यसको अर्थ उहाँका जनहरूमा उहाँको चरित्र र स्वभाव देखिन्छ भनेको हो। येशूको दोस्रो आगमनको सन्देश अत्यन्त महत्त्वपूर्ण भएको जस्तै उहाँको आगमनको ठूलो घट्ना हुनेभन्दा पहिले उहाँका जनहरूलाई तयार पार्न उहाँले प्रतिज्ञा गर्नुभएको छ। त्यो तयारी उहाँले तिनीहरूका पापहरूलाई क्षमा दिएर र तिनीहरूको हृदयमा परमेश्वरको व्यवस्था वा दश आज्ञाको गरिमालाई लेखेर गर्नुहुन्छ (फिलिप्पी १:६ "मलाई यो दृढ़ विश्वास छ, जसले तिमीहरूमा एउटा असल काम सुरु गर्नुभयो, उहाँले नै येशू ख्रीष्टको दिनमा त्यो पूरा गर्नुहुनेछ।", हिब्रू १०:१६,१७ "१६ “ती दिनपछि तिनीहरूसँग बाँध्ने मेरो करार यही हो, परमप्रभु भन्नुहुन्छ, तिनीहरूका हृदयमा म मेरो व्यवस्था राखिदिनेछु, र तिनीहरूका मनमा पनि म त्यो लेखिदिनेछु।” १७ तब उहाँ भन्नुहुन्छ, “तिनीहरूका पाप र तिनीहरूका दुष्कर्महरू म फेरि सम्झनेछैनँ”)।

`येशूको दोस्रो आगमनको आशा तपाईँको निम्ति के हो? येशूले सुरू गर्नुभएको काम उहाँले पूरा गर्नुहुन्छ भन्ने प्रतिज्ञाले हामीलाई कस्तो आशा र भरोसा प्रदान गर्छ?`