---
title:  ठूलो जमात
date:   05/02/2019
---

`प्रकाश ७:९,१०मा यूहन्नाले केवल १४४,०००बाहेक अरू ठूलो जमात सन्तहरू आफ्नो दर्शनमा देख्दछन्? तिनीहरूको बारेमा कस्तो वर्णन गरिएको छ? तिनीहरू कहाँबाट आए? परमेश्वरको सिंहासनको सामु तिनीहरू के भनेर चिच्याइरहेका छन्? हेर्नुहोस्: "९ यसपछि कुनै मानिसले गन्न नसक्ने एउटा ठूलो भीड, जो हरेक जाति, सबै कुलहरू, मानिसहरू र भाषा बोल्नेबाट थियो, सेता पोशाक पहिरेर हातमा खजूरका हाँगा लिई सिंहासन र थुमाको सामुन्ने उभिरहेको मैले देखें। १० तिनीहरू उच्च सोरले कराए: “सिंहासनमा विराजमान हुनुहुने हाम्रा परमेश्वर र थुमामा मुक्ति छ।” `

यूहन्नाले ठूलो हुलका हुल मानिसहरू देख्दछन्। तिनीहरूको संख्या यस्तो अनगिन्ति थियो कि तिनीहरूलाई कसैले गन्न सक्दैनथे। तिनीहरू कहाँबाट आए भन्दा तिनीहरू महाकष्ट सहेर आएका थिए, तिनीहरूले लगाइरहेका वस्त्रहरू थुमाको रगतले धोएर सेतो पारिएका थिए (प्रकाश ७:१४ रूपान्तरित)। त्यसको अर्थ तिनीहरू विशेष समूहका विश्वासीहरू थिए। तिनीहरू अनेकौँ कष्टको अनुभव गरेर येशूप्रतिको विश्वास तथा आस्थामा अटल भएर निस्किएका थिए। तिनीहरूको निष्ठालाई तिनीहरूले लगाइ राखेको सेतो वस्त्रले जनाएको थियो। त्यो थियो येशूको सिद्ध धार्मिकताको प्रतीक। "महाशङ्कष्ट" भन्ने शब्द बाइबलमा बारम्बार उल्लेख गरिएको छ। तिनीहरूले येशूप्रतिको आस्थाले गर्दा पाएका दु:खकष्टको बारेमा त्यस शब्दले सम्बोधन गर्दछ (उदाहरणमा प्रस्थान ४:२९-३१ "तब मोशा र हारून गए, र इस्राएलीहरूका जम्मै धर्म-गुरुहरूलाई जम्मा गरे। ३० अनि परमेश्वरले मोशालाई भन्नुभएका सबै कुराहरू हारूनले तिनीहरूलाई बताए। मोशाले मानिसहरूका आँखाकै सामुन्ने ती चिन्हहरू देखाए, ३१ र मानिसहरूले पत्याए। परमप्रभु इस्राएलीहरूको चिन्ता लिनुहुन्छ र तिनीहरूको कष्ट पनि देख्नुभएको छ भनी जब तिनीहरूले सुने, तब तिनीहरूले आफ्ना शिर निहुराएर दण्डवत् गरी आराधना गरे।", भजन ९:९ "थिचोमिचोमा परेकाहरूका निम्ति परमप्रभु किल्ला हुनुहुन्छ, कष्टको समयमा एउटा शरणस्थान।", मत्ती २४:९ “तब तिनीहरूले तिमीहरूलाई सङ्कष्टको लागि सुम्पिदिनेछन्, र तिमीहरूलाई मार्नेछन्, र मेरो नाउँको खातिर सबै जातिहरूले तिमीहरूलाई घृणा गर्नेछन्।", यूहन्ना १६:३३ "मैले तिमीहरूलाई यी कुरा यस हेतुले भनेको छु, कि ममा तिमीहरूलाई शान्ति होस्। संसारमा तिमीहरूलाई सङ्कष्ट हुनेछ, तर साहस गर, मैले संसारलाई जितेको छु।” र रोमी ५:३,४ "३ यति मात्र होइन, तर हामी आफ्नो सङ्कष्टमा रमाउँछौं, यो जानेर कि सङ्कष्टले सहनशीलता उत्पन्न गराउँछ, ४ सहनशीलताले चरित्र, र चरित्रले आशा उत्पन्न गराउँछ")। कतिपय एडभेन्टिस्टहरूले यो समूह १४४,००० भनेर बुझेका छन् भनेतापनि हामीले यो बुझ्न सक्छौँ कि "ठूलो जमात वा भिड" भनेको युगौँ युगदेखिका येशूका सम्पूर्ण विश्वासीहरू हुन् जसले उहाँप्रतिको आस्थाले गर्दा शहीद भएका थिए र शङ्कष्ट भोगेका थिए।

कसैले गन्न नसकेको ठूलो जमात वा हुलकाहुल मानिसहरू भनेर यूहन्नाले देखेको वर्णनले मुक्ति भनेको अनुग्रहबाट पाइन्छ भन्ने बाइबलको महान् विषयबस्तुलाई औँल्याइएको हामी देख्दछौँ। मुक्तिको लागि कसैले दावी गर्छ भने आफ्नो धर्मकर्मले होइन, कसैले अजम्मरी जीवन पाउँछ भने आफ्नो अथक प्रयासबाट वा अरूभन्दा आफू धर्मात्मा बन्ने प्रतिस्पर्धाबाट होइन, कोही नयाँ स्वर्ग र आकाशमा प्रवेश गर्न चाहन्छ भने आफू धर्मी भएको कारणले होइन तर येशू ख्रीष्टको धार्मिकताद्वारामात्र हुन्छ। त्यो पनि परमेश्वरको अनुग्रहद्वारा पाउने कुरो हो।

"एक फेरा शैतानको पक्षमा उभिएर अत्यन्त जोशिलो भएर येशूको बिपक्षमा युद्ध गर्नेहरू येशूलाई विश्वास गर्न पुगेपछि उहाँको निम्ति जोशिला भएका एक जमात हुन्छन्।  तिनीहरूको विश्वासले गर्दा तिनीहरूलाई आगोको भट्टीमा हाले जस्तै महासङ्कष्टमा परेका हुन्छन्। तब तिनीहरूलाई आगोको भुङ्ग्रोबाट निकालिए जस्तै तिनीहरू उद्धार गरिएका हुन्छन्। तिनीहरूनै येशूप्रतिको भक्तिमा अत्यन्त प्रभाकारीरूपमा लागेका हुन्छन्। तिनीहरू मुक्तिदाता जता जता जानुहुन्छ उहाँको पछि पछि लागेको यूहन्नाले देखेका थिए। अर्को थरीका समूहले आफ्नो इसाई चरित्रलाई सिद्धरूपमा परिणत गरेका हुन्छन्। अनेकौँ गलत शिक्षा र विश्वासघात गर्ने प्रवृत्तिबाट तिनीहरू उम्केर परमेश्वरको व्यवस्थाको गरिमामलाई उचालेका हुन्छन्। कतिपय इसाई जगतले परमेश्वरको व्यवस्थालाई मान्नु पर्दैन अब त्यो क्रुसमा टाँगियो भनेर सिकाइरहेको सन्दर्भमा ती एक थरी हुलले युगौयुगदेखि परमेश्वरको व्यवस्थामा प्रतिबद्धता देखाउँदा करौडौँ शहीद हुन पुगेका थिए। त्यसपछि पनि अर्को ठूलो हुल जुन कुनै मानिसले गन्न नसकिने हुन्छन् जो सबै राष्ट्र, भाषा, जाति, कुल र मानिसहरूबाट सिंहासन र थुमाको अगाडि खडा हुन्छन्। तिनीहरूले सेतो वस्त्र लगाएका हुन्छन् र हातहातमा खजुरका पातहरू लिएका हुन्छन् (प्रकाश ७:९)। तिनीहरूको युद्ध समाप्त भएर तिनीहरूले बिजय पाएका छन्। तिनीहरूको डौड सकियो र तिनीहरूले पाउने इनाममा तिनीहरू पुगेका छन्। खजुरका पातहरू तिनीहरूका हातहरूमा हुनुको अर्थ तिनीहरूले जितेका छन् भन्ने हो भनेर बताउँदछ। येशूको निर्मल धार्मिकताको चिन्हस्वरुप तिनीहरूले सेतो वस्त्र पहिरिएका हुन्छन्। त्यो वस्त्र तिनीहरूकै निम्ति हुनेछ।" एलेन जी ह्वाइट, द ग्रेट कन्त्रोभर्सी, पृ. ६६५बाट रूपान्तरित।

`हो, एक फेरा तपाईँले येशूलाई विश्वास गरेर उहाँको मार्गमा हिँडिरहने तपाईँको प्रतिवद्धताले गर्दा तपाईँ उहाँको धार्मिकताको वस्त्रले पहिरिनुहुन्छ। यो तपाईँको विश्वासको बरदान हो। तर हामीहरूको दु:खकष्ट र परीक्षामा त्यो विश्वास अर्थात् येशूप्रतिको आस्थामा कसरी अडिग भएर बस्ने? अझ सबै सुख सुबिधा र उन्नति भएको बेलामा पनि तपाईँले त्यो विश्वासलाई कसरी थमाइ राख्ने? हेर्नुहोस् व्यवस्था ८:११-१८ "११ सावधान बस! मैले तिमीहरूलाई आज दिएका उहाँका आज्ञाहरू र उहाँका विधिविधान उल्लङ्घन गरेर परमप्रभु तिमीहरूका परमेश्वरलाई नभुल। १२ नत्रता जब तिमीहरू खाएर तृप्त हुनेछौ, र राम्रा-राम्रा घरहरू बनाएर बस्नेछौ, १३ जब तिमीहरूका बगाल र बथानको वृद्धि भएर जानेछ, र तिमीहरूका सुनचाँदी र तिमीहरूसित भएका सबै थोक प्रशस्त हुनेछन्, १४ तब तिमीहरू अहङ्कारी भएर तिमीहरूलाई दासत्वको देश मिश्रबाट ल्याउनुहुने परमप्रभु तिमीहरूका परमेश्वरलाई भुल्नेछौ। १५ उहाँले तिमीहरूलाई विषालु सर्प र बिच्छीहरू भएको, निर्जल र रूखो भूमि भएको विशाल र भयानक उजाड़-स्थानको बीचमा डोर्याउनुभयो। उहाँले तिमीहरूका निम्ति चट्टानबाट पानी निकाल्नुभयो। १६ अन्त्यमा तिमीहरूको भलो होस् भनेर उजाड़-स्थानमा तिमीहरूका पुर्खालाई थाहा नभएको मन्न खुवाएर उहाँले तिमीहरूलाई नम्र तुल्याउनुभयो र जाँच्नुभयो। १७ “हाम्रा हातको शक्ति र बलले नै यो धन-सम्पत्ति हामीले कमायौं” भनी तिमीहरूले मनमा सोचौला। १८ तर परमप्रभु तिमीहरूका परमेश्वरलाई सम्झ, किनकि उहाँले नै तिमीहरूलाई धन-सम्पत्ति प्राप्त गर्ने शक्ति दिनुहुन्छ। यसरी नै उहाँले तिमीहरूका पुर्खाहरूसित बाँध्नुभएको करार स्थिर गर्नुहुन्छ, जो आजसम्म छँदैछ।"`