---
title:  कथा
date:   08/02/2019
---

#### तर्साउने सपनाहरू

_आन्टोनियो होसे आब्रेन, ४५, साओ टोमे र प्रिन्सिपे_

साओ टोमे र प्रिन्सपेको राजधानी साओ टोमे हो। यो पश्चिम अफ्रिकाको समुद्र किनारबाट पर रहेको टापु देश हो।  आन्टोनियो साओ टेमोमा कर उठाउने पुलिस अफिसर थियो। तर काम गरेको केही महिनाभित्रै ऊ केटीसँग लाग्दा उसले आफ्नो काम गुमाउनुपरेको थियो। त्यस केटीलाई विवाह गर्न ऊ वाध्य भएको थियो। अहिले काम नपाएर भौँतारिरहेको  आन्टोनियोको जीवन अत्यन्त कष्टकर थियो। एक वर्षपछि रक्सी बनाउने कारखानामा उसले काम पायो। तर आन्टोनियोको वैवाहिक जीवन नारकीय थियो। घरमा सधैँ झगडा हुन्थ्यो। श्रीमतीलाई मनाउन उसले धेरै कोशिस गर्दथ्यो तर आन्टोनियोले उनलाई रिझाउन सकेन। आखिरमा तिनीहरूको बीचमा पारपाचुके नै भयो। केही समयपछि उसको बुबाको मृत्यु भयो। आन्टोनियो अत्यन्तै उदास भयो र जीवनदेखि विरक्त लागेर जाँडरक्सी पिउन थाल्यो। अल्सिना नाउँ गरेकी स्त्रीसँग विवाह नै नगरि आन्टोनियो बस्न थाल्यो। तिनीहरूले दुई छोरा र एक छोरो पाए।

"मेरो जीवन अत्यन्तै जटिल भएको थियो। मैले धेरै रक्सी पिउन थालेको थिएँ। घर चलाउन चाहिने पैसा पुग्दैनथ्यो" आन्टोनियोले विगतको दु:ख पोखाउँदै यस कथाका लेखकलाई भन्यो। भताभुङ्ग भएको जीवनलाई झन भताभुङ्ग पार्न आन्टोनियोले अनेकौँ नराम्रो सपनाहरू देख्न थाल्यो। उसले देखेको अनौठो सपनाहरूदेखि उसको मन काँप्न थाल्यो। साओ टोमेका मानिसहरूले आफूहरूले देखेका सपना अर्थपूर्ण भएको ठान्दछन्। यदि  कसैले बाढी आएको सपना देख्यो भने दु:खकष्ट आउँछ भनेर तिनीहरूले विश्वास गर्दछन्। यदि आफ्नो सपनामा स्थानीय फलफूल देख्यो भने त्यो देखिने मानिसको परिवारमा मृत्युको घन्टा बजेको हुन्छ भनेर विश्वास गर्दछन्।

तर एक रात आन्टोनियोले देखेको सपनामा बाढी र फलफूल देखेको थिएन। तर उसले सपनामा आफू दुईवटा भरेङ्गहरूको  अगाडि उभिरहेको देखेको थियो र आफूले झोला बोकिरहेको देखेको थियो। एउटा भरेङ्ग अत्यन्तै फराकिलो थियो भने अर्को भरेङ्ग साँगुरो थियो। झोला बोकेर फराकिलो भरेङ्ग चढ्न त सक्छ तर साँगुरो भरेङ्गमा चढ्न नसक्ने उसले भेट्टाएको थियो। अनि फेरि उसले अर्को सपना पनि देख्यो। त्यस सपनामा ऊ हिँड्दै जाँदा एउटा ढोकामा आइपुग्यो तर त्यहाँ एउटी महिलाले ठूलो ढुङ्गा लिएर उसलाई रोकिन्। उसले ढुङ्गालाई पन्छाउन सकेन तर एउटा साँगुरो बाटो उसले देख्यो र त्यहाँबाट ऊ घस्रेर भित्र पस्यो। जब ऊ ढोकाबाट भित्र पस्यो तब त्यहाँ एउटा गुफा देख्यो। त्यस गुफामा पानीको पोखरी थियो। कसैले आन्टोनियोलाई पोखरीतिर औल्याउँदै थियो। जब आन्टोनियो बिउँझियो तब त्यो सपनादेखि ऊ चकित भयो। "मैले सपनाको बारेमा बुझ्न सकिँन तर परमेश्वरले केही कुरा प्रकट गरिरहनुभएको मैले महसुस गरेँ" उसले भन्यो। एकदिन आन्टोनियो रक्सी कारखानको धनीको घरमा काम गर्दै थियो तब त्यहाँ एक जना छिमेकीले उसलाई स्थानीय सेभेन्थ-डे एडभेन्टिस्ट चर्चमा हुने सुसमाचारीय कार्यक्रममा भाग लिन निम्तो दियो।

त्यस रात बेलुका सुसमाचारीय कार्यक्रममा जब आन्टोनियो समावेस भयो तब पास्टरले बोलेको वचन सुनेर उसलाई ठूलो धक्का लाग्यो। उनले मत्ती ७:१३,१४ पढेका थिए जसमा लेखिएको छ "साँघुरो ढोकाबाट पस। फराकिलो ढोकाले फराकिलो बाटोमा लान्छ र त्यसले नाश ल्याउँछ। त्यहाँबाट जानेहरू धेरै छन्। साँघुरो ढोकाभित्र जान कठिन छ। जो मानिस त्यसबाट पस्छ उसको जीवन कठिन हुन्छ र केवल केहीमात्र त्यसबाटो भेट्टाएर जान सक्छन्" (रूपान्तरित)।

आन्टोनियो अर्को रात पनि अझ धेरै सुसमाचार सुन्न चर्चमा आयो। "जब मैले सुसमाचारीय कार्यक्रममा भाग लिदै गएँ तब साँघुरो ढोकाबाट पस्न मेरो अगाडि जे जे थि ती हटाउनुपनैरहेछ भनेर महसुस गरेँ। सानो भरेङ्गबाट जान मेरो जीवनमा जे थिए तिनलाई हटाउनु पर्ने आवश्यकता भएको मैले ठानेँ" उसले भन्यो। उसको जीवनमा जे जे भारहरू छन् जसले उसलाई थिचिराखेको छ सपनामा उसले बोकेको झोलाको अर्थ त्यो थियो भनेर उसले बुझ्यो र पोखरीको अर्थ बप्तिस्मा रहेछ भनेर पनि थाहा पायो। "मेरो जीवनमा जुन तत्वहरूले दास बनाइराखेको थियो त्यसलाई हटाएपछि म बप्तिस्मा लिन तयार हुनेछु भनेर मैले स्वीकारेँ" नहिच्किच्याइकन उसले भन्यो।

दुवै आन्टोनियो र उसको श्रीमतीले बप्तिस्मा लिए र पछि दुवैले औपचारिकरूपमा विवाह गरे।आज वर्ष ४५को आन्टोनियो एउटा काठको काम गर्ने व्यापारको पैसाको हिसाब राख्ने काम गर्दछ। जुन चर्चमा उसले सुसमाचारीय प्रचारमा भाग लिएको थियो त्यही चर्चमा आज ऊ डिकन भएर चर्चलाई सहयोग गरिरहेकोछ।

अहिले उसको जीवन जटिल होइन तर व्यवस्थित भएको छ। "म धेरै खुशी छ। हामीलाई सबै थोक दिनुभएकोमा म परमेश्वरलाई धन्यवाद दिन्छु" परमेश्वरप्रति आभारी भएर उसले भन्यो। (यस त्रैमासिक भेटीको केही भाग साओ टोमेमा दुर्व्यसनमा लागिरहेका युवायुवतीहरूलाई सहयोग गर्न पुनर्स्थापना भवन बनाउन प्रदान गरिनेछ)।

-लेखक आन्द्रु मेकचेस्ने