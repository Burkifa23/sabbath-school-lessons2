---
title:  बतासलाई रोकेर राखिन्छ
date:   03/02/2019
---

`प्रकाश ७:१-३सँगै २ पत्रुस ३:९-१४पढ्नुहोस्। यहाँ यूहन्नाले के देखिरहेका छन्? स्वर्गदूतहरूलाई हुरीबतासलाई रोकिराख भनेर अर्हाँउँछन् तर कतिसम्म? जब परमेश्वरका विशेष जनहरूमा लालमोहर वा छाप लगाइसकिन्छ तब के हुन्छ? हेर्नुहोस् प्रकाश ७:१-३ "१ यसपछि पृथ्वीमा वा समुद्रमा वा रूखमा बतास नचलोस् भनी चार स्वर्गदूतहरू पृथ्वीका चारै बतासलाई रोकेर पृथ्वीका चार कुनामा उभिरहेका मैले देखें। २ तब जीवित परमेश्वरको मोहोर साथमा लिई अर्को एक जना स्वर्गदूत पूर्वबाट उक्लेका मैले देखें। पृथ्वी र समुद्रलाई हानि पुर्याउने अख्तियार दिइराखेका चार स्वर्गदूतलाई यसो भनेर तिनले चर्को सोरले भने, ३ “हामीले हाम्रा परमेश्वरका सेवकहरूका निधारमा मोहोर नलाउञ्जेल पृथ्वी, समुद्र वा रूखहरूलाई केही हानि नगर।” र २ पत्रुस ३:९-१४ "९ आफ्नो प्रतिज्ञाको बारेमा प्रभु ढिलो गर्नुहुन्छ भन्ने कसै-कसैको भनाइ भए तापनि उहाँ ढिलो गर्नुहुन्न, तर कोही पनि नष्ट नहोस्, तर सबै जनाले पश्चात्ताप गरून् भन्ने इच्छा गरेर प्रभु तिमीहरूप्रति धैर्यवान् हुनुहुन्छ। १० तर प्रभुको दिन त चोरजस्तै गरी झट्टै आउनेछ, जसमा आकाशचाहिँ ठूलो आवाजसाथ बितिजानेछ, तत्त्वहरू आगोको रापले पग्लिनेछन्, र पृथ्वी र त्यसमा भएका सबै थोक भस्म हुनेछन्। ११ यी सबै कुराहरू यसरी पग्लन्छन् भन्ने जानेर पवित्रता र भक्तिको जीवनमा तिमीहरू कस्ता किसिमका मानिस हुनुपर्छ? १२ तिमीहरू परमेश्वरको दिन प्रतीक्षा गर्दछौ, र त्यस दिनलाई नजिक ल्याउन चाहन्छौ, जुन दिन आकाशहरू जलेर भस्म हुनेछन्, र तत्त्वहरू आगोको रापमा पग्लनेछन्। १३ तर उहाँको प्रतिज्ञाबमोजिम हामी नयाँ स्वर्ग र नयाँ पृथ्वीको बाटो हेर्छौं, जसमा धार्मिकताले वास गर्छ।१४ यसकारण प्रिय हो, तिमीहरू यी कुराको प्रतीक्षा गर्नेहरू भएका हुनाले, उहाँको दृष्टिमा तिमीहरू दाग वा खोट नभएकाहरू र शान्तिमा बस्नेहरू हुन प्रयत्न गर।"`

दुष्टहरूको न्याय गरेर परमेश्वरले विध्वंस हुरी बतास पठाउनुहुन्छ भनेर पुरानो करारले बताउँछ। अर्थात् बतास परमेश्वरले अन्यायमाथि गरिने फैसलाको प्रतीक हो ("१९ हेर, क्रोधमा परमप्रभुको आँधी उठ्नेछ, दुष्टहरूका टाउकोमा भूमरीको झोक्का बजारिनेछ। २० आफ्नो मनका उद्देश्यहरू सिद्ध नहोउञ्जेल, परमप्रभुको रिस मर्नेछैन। आउने दिनहरूमा तिमीहरूले यो राम्ररी बुझ्नेछौ। २१ यी अगमवक्ताहरूलाई मैले पठाइनँ, तापनि तिनीहरू आफ्ना सन्देश लिएर कुदेर गए। तिनीहरूसित म बोलिनँ, तापनि तिनीहरूले अगमवाणी कहे।" यर्मिया २३:१९-२१ र "दानिएलले भने, “मेरो दर्शनमा राती मैले हेरिरहँदा मेरो अगि आकाशका चार बतासहरूले ठूलो समुद्रलाई मन्थन गरिएका थिए।" दानिएल ७:२। "जब मानिसहरूको हुरीबतास जस्तै मानव अभिलाषलाई स्वर्गदूतहरूले थामी राख्न छोड्दछन् तब मानिसहरूमा हुने घमासान द्वन्दका तत्वहरू फुत्किनेछन्।"-एलेन जी ह्वाइट, द ग्रेट कन्त्रोभर्सी, पृ. ६१४बाट रूपान्तरित। जबसम्म परमेश्वरका जनहरूको निधारमा छाप लगाइदैँन तबसम्म ती बिनाशकारी शक्तिहरूलाई परमेश्वरको हस्तक्षेपले रोकिराखेको हुन्छ।

पौराणिक कालमा कुनै थोकलाई लालमोहर वा छाप लगाउनुको अर्थ त्यो थोक कसको हो भनेर थाहा पाउनका लागि हुन्थ्यो। यसरी नै साङ्केतिक शब्दमा नयाँ करार अनुसार परमेश्वरका जनहरूलाई छाप लगाउनुको अर्थ आफ्ना जनहरू को हुन् भनेर परमेश्वरले थाहा पाउनु हो (१९ तर परमेश्वरको दृढ़ जग खड़ै रहन्छ, र त्यसमा यो छाप लागेको छ, “प्रभुले आफ्ना जतिलाई चिन्नुहुन्छ,” र “प्रभुको नाउँ लिने जति हरेक अधर्मबाट टाढ़ै रहोस्।”  २ तिमोथी २:१९)। आफ्ना जनहरू को हुन् भनेर परमेश्वरलाई थाहा छ र तिनीहरूलाई पवित्र आत्माको लालमोहर वा छाप लगाइदिनुहुन्छ ("१३ तिमीहरू, जसले सत्यको वचन, अर्थात् आफ्नो मुक्तिको सुसमाचार सुन्यौ, र उहाँमा विश्वास गर्यौ, उहाँमा नै तिमीहरूलाई प्रतिज्ञा गरिएका पवित्र आत्माको छाप लगाइएको थियो। १४ परमेश्वरको आफ्नो सम्पत्ति, अर्थात् हामीहरूले हाम्रो पूर्ण उद्धार नपाएसम्म उहाँका महिमाको प्रशंसाको निम्ति पवित्र आत्मा हाम्रो उत्तराधिकारको बैना हुनुहुन्छ।" एफिसी १:१३-१४ र "अनि परमेश्वरका पवित्र आत्मालाई दु:खित नतुल्याओ, जसमा उद्धारका दिनको निम्ति तिमीहरू छाप लगाइएका छौ।" एफिसी ४:३०)। अन्तमा परमेश्वरका विश्वासी जनहरूको निधारमा छाप लगाइदिएको हुन्छ। ती विश्वासी जनहरू हुन् जसले उहाँका आज्ञाहरू पालन गर्दछन् (प्रकाश १४:१,१२ "१ अनि मैले हेरें, र सियोन डाँड़ामा थुमा खड़ा हुनुभएको मैले देखें। उहाँको साथमा एक लाख चवालीस हजार थिए, जसका निधारमा उहाँको नाउँ र उहाँका पिताको नाउँ लेखिएका थिए।...१२ परमेश्वरका आज्ञाहरू पालन गर्ने र येशूमाथि विश्वास राख्ने (कतिपय अङ्ग्रेजी अनुवादहरूमा येशूको विश्वास भनेर अनुवाद गरिएको छ) सन्तहरूको धैर्य धारण यसैमा छ। १३ अनि स्वर्गबाट आएको यस्तो आवाज मैले सुनें, “यो लेख: अब उप्रान्त प्रभुमा मर्नेहरू धन्यका हुन्।” आत्मा भन्नुहुन्छ, “हो, तिनीहरूले आफ्नो-आफ्नो परिश्रमबाट आराम पाउनेछन्, किनकि तिनीहरूका काम तिनीहरूका पछि लाग्नेछन्।”  प्रकाश १४:१२-१३)।  यो सबैले देखिने निधारमा लगाउने टीका जस्तो होइन। यस सन्दर्भमा एलेन जी ह्वाइट भन्नुहुन्छ "यो सत्यलाई आफ्नो दिमागमा स्थायीत्व दिएर राख्नु हो। बौद्धिक र आत्मिक रूपमा विश्वासीहरू अटल भएर बस्नु हो जसले गर्दा कुनै पनि परिस्थितिले विश्वासीलाई हल्लाउन सक्दैन।"-लास्ट डे इभेन्टस्, पृ. २२०बाट रूपान्तरित। त्यसको ठिक बिपरित जो परमेश्वरको विरुद्धमा वा शैतानको पक्षमा रहन्छ त्यसलाई पशुको छाप लगाइदिएको हुन्छ ("१६ अनि त्यसले साना र ठूला, धनी र गरीब, फुक्का र कमारा सबैलाई तिनीहरूका दाहिने हात वा निधारमा छाप लगाउन लायो। १७ त्यो छाप नभईकन कसैले पनि किनमेल गर्न नपाउने भयो। त्यो छापचाहिँ त्यस पशुको नाउँ वा त्यसका नाउँको संख्या हो।" प्रकाश १३:१६-१७)।

छाप लगाइएका परमेश्वरका जनहरूको विश्वास प्रत्येक पिँढीका विश्वासीहरूलाई जाँचिरहेको हुन्छ। तर अन्तको समयमा हुने शङ्कटमा परमेश्वरका जनहरू को हुन् वा होइन भनेर विश्वास जाँच्ने तत्व उहाँका आज्ञाहरू हुन् र येशूको विश्वास तिनीहरूमा हुनु हो (प्रकाश १२:१७, १४:१२)। विशेष गरेर येशू र उहाँले सिकाउनुभएको परमपिता परमेश्वर नै सृष्टिकर्ता हुनुहुन्छ भनेर ठोकुवा गरेर देखाउने चौथौ आज्ञा सबैको विश्वास जाँच्ने तत्व हुन्छ ("तिनले चर्को सोरमा भने, “परमेश्वरसँग डराओ, र उहाँलाई महिमा देओ। किनकि उहाँका इन्साफको घड़ी आएको छ। स्वर्ग, पृथ्वी, समुद्र र पानीका मूलहरू बनाउनुहुनेलाई दण्डवत् गर।” प्रकाश १४:७)। पौराणिक इस्राएल अर्थात् बाइबलको समयमा परमेश्वरका जनहरू को हुन् भनेर देखाउने चिन्ह तिनीहरूलाई पालन गर्न अर्हाइएको साबथ थियो ("१२ त्यसबाहेक तिनीहरूलाई पवित्र पार्ने म परमप्रभु नै हुँ भन्ने कुरा तिनीहरूले जानून् भनेर तिनीहरू र मेरो बीचमा चिन्हको लागि मैले तिनीहरूलाई शबाथदिनहरू पनि ठहराइदिएँ।...२० मेरा शबाथहरू पवित्र राख, र ती मेरो र तिमीहरूका बीचमा चिन्ह होऊन्। तब तिमीहरूले म नै परमप्रभु तिमीहरूका परमेश्वर हुँ भनी जान्नेछौ।” इजकिएल २०:१२,२० र "९ यसकारण परमेश्वरका जनहरूका निम्ति शबाथको विश्राम बाँकी नै छ। १० किनकि परमेश्वरको विश्राममा प्रवेश गर्ने जोसुकैले पनि आफ्नो परिश्रमदेखि विश्राम गर्छ, जसरी परमेश्वरले आफ्नो परिश्रमदेखि विश्राम लिनुभयो।" हिब्रू ४:९-१०)। जसरी पुरानो करारमा साबथ पालन गर्नेहरूले आफूहरू परमेश्वरको पक्षमा उभिरहेका छौँ भनेर देखाउँदथे भने त्यसरी नै युगको अन्तमा हुने अन्तिम शङ्कटमा येशूका कर्मठ बिश्वासीहरूले साबथलाई पालन गरेर आफूहरू सृष्टिकर्ताको पक्षमा उभिरहेको कुरा प्रमाणित गर्नेछन्।

युगको अन्तमा परमेश्वरका जनहरूलाई लगाइने छाप सातवटा महामारीहरूबाट जोगाउने सुरक्षा कवच हुनेछ (यही सन्दर्भमा इजकियलले आफ्नो दर्शनमा देखेको कुरा यसरी लेख्दछन्:  इजकिएल ९:१-११ "१ तब उहाँले ठूलो सोरमा कराउनुभएको मैले सुनें, “सहरका गारदहरूलाई हरेकको हातमा आफ्नो हतियारसमेत ल्याओ।” २ तब छ जना मानिसहरू हरेकले आ-आफ्नो हातमा घातक हतियार लिएर उत्तरतिर फर्केको माथिल्लो प्रवेशद्वारबाट आइरहेका मैले देखें। सूती कपड़ा लाएको र कम्मरमा मसीदानी भिरेको एक जना मानिस तिनीहरूसित थियो। तिनीहरू भित्र आए, र काँसाका वेदीको छेउमा उभिए। ३ अब इस्राएलका परमेश्वरको महिमाचाहिँ करूबहरूदेखि मास्तिर हटेर मन्दिरको सँघारमा पुगिसकेको थियो। तब परमप्रभुले त्यो सूती कपड़ा लाउने र मसीदानी भिर्ने मानिसलाई आफ्नो छेउमा बोलाउनुभयो, ४ र त्यसलाई भन्नुभयो, “यरूशलेम सहरका चारैतिर गएर त्यसमा गरिएका सबै घिनलाग्दा कामहरू देखेर शोक र विलाप गर्ने सबै मानिसहरूका निदार-निदारमा एउटा चिन्ह लगा।”  ५ मैले सुनिरहँदा उहाँले अरूहरूलाई चाहिँ भन्नुभयो, “तिमीहरूचाहिँ दया वा करुणा नगरी सहरभित्र त्यसको पछिपछि गएर मार। ६ बूढ़ा मानिस, तरुण-तरुणी, स्त्री र बालकहरू सबैलाई खतम पार, तर निदारमा त्यो चिन्ह भएको कसैलाई पनि नछोओ। मेरो पवित्रस्थानदेखि नै सुरु गर।” यसैले तिनीहरूले मन्दिरको सामुन्ने भएका धर्म-गुरुहरूदेखि नै यो काम सुरु गरे।  ७ तब उहाँले तिनीहरूलाई भन्नुभयो, “मन्दिर बिटुलो पारिदेओ, र चोकहरू मारिएकाहरूका लाशहरूले भरिदेओ। जाओ!” यसैले तिनीहरू गएर सहरका चारैतिर मार्न सुरु गरे। ८ जब तिनीहरूले मार्दैथिए, र मचाहिँ एकलै छोड़िएँ, तब घोप्टो परेर रुँदै मैले भनें, “हे परमप्रभु परमेश्वर, यरूशलेममाथि आफ्नो क्रोध खन्याउनुहुँदा इस्राएलका बचेकाहरू जम्मैलाई पनि के तपाईं सर्वनाश गर्नुहुन्छ र?” ९ उहाँले मलाई भन्नुभयो, “इस्राएल र यहूदाका घरानाको पाप असाध्य ठूलो छ। देश रक्तपातले भरिएको छ, र सहरचाहिँ अन्यायले भरिपूर्ण छ। तिनीहरू भन्छन्, ‘परमप्रभुले देशलाई त्याग्नुभएको छ, परमप्रभुले देख्नुहुन्न’। १० यसैले म तिनीहरूलाई टिठ्याएर हेर्नेछैनँ। म तिनीहरूलाई छोड्नेछैनँ, तर जे तिनीहरूले गरेका छन्, तिनीहरूको कामको बदला म तिनीहरूकै शिरमा खन्याइदिनेछु।”  ११ तब त्यो सूती कपड़ा लगाएको र कम्मरमा मसीदानी भिरेको मानिसले यसो भनेर खबर ल्यायो, “तपाईंले मलाई आज्ञा गर्नुभएबमोजिम मैले गरें।”  इजकिएलले देखेका दर्शनको पृष्ठभूमि प्रकाश ७:१-३ले बुझाउँदछ " १ यसपछि पृथ्वीमा वा समुद्रमा वा रूखमा बतास नचलोस् भनी चार स्वर्गदूतहरू पृथ्वीका चारै बतासलाई रोकेर पृथ्वीका चार कुनामा उभिरहेका मैले देखें। २ तब जीवित परमेश्वरको मोहोर साथमा लिई अर्को एक जना स्वर्गदूत पूर्वबाट उक्लेका मैले देखें। पृथ्वी र समुद्रलाई हानि पुर्याउने अख्तियार दिइराखेका चार स्वर्गदूतलाई यसो भनेर तिनले चर्को सोरले भने, ३ “हामीले हाम्रा परमेश्वरका दासहरूका निधारमा मोहोर नलाउञ्जेल पृथ्वी, समुद्र वा रूखहरूलाई केही हानि नगर”  )। त्यसकारण प्रकाश ६:१७मा उठाइएको प्रश्न परमेश्वरको क्रोधको दिनमा को खडा हुनसक्छको जवाफ आखिरमा पूरा हुन्छ: जो परमेश्वरका जनहरूमा छाप लगाइएको हुन्छ तिनीहरू उहाँको क्रोधबाट सुरक्षित भएर उभिन सक्ने हुन्छन्।

`हामीलाई छाप लगाइसकेको वा सिल गरिसकेको पवित्र आत्माको चित्त नदुखाऊ भनेर पावलले एफिसी ४:३०मा भन्दछन्। यसको अर्थ के हो? कसैले पवित्र आत्मालाई कसरी चित्त दुखाउँछ? तपाईँले आफ्नो व्यवहारमा के परिवर्तन वा निर्णयहरू गर्नुहुन्छ जसले गर्दा पवित्र आत्माको चित्त नदुखोस्?`