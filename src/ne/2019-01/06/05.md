---
title:  थुमाको पछि पछि लाग्नेहरू
date:   06/02/2019
---

`युगको अन्तमा महाकष्ट पाएर गनिएका १४४,०००का तीन मुख्य चरित्र वा विशेषताहरू छन् भनेर प्रकाश १४:१-५ले बताउँछ। ती स्वभावहरू प्रकाश १४:१२ले बताए अनुसार युगको अन्तमा जिइरहने सन्तका स्वभावहरूसँग कसरी मिल्दछ? हेर्नुहोस्: "१ अनि मैले हेरें, र सियोन डाँड़ामा थुमा खड़ा हुनुभएको मैले देखें। उहाँको साथमा एक लाख चवालीस हजार थिए, जसका निधारमा उहाँको नाउँ र उहाँका पिताको नाउँ लेखिएका थिए। २ अनि धेरै पानीहरूको आवाजजस्तै, र ठूलो गर्जनको आवाजजस्तो स्वर्गबाट आएको एउटा सोर मैले सुनें। मैले सुनेको त्यो सोर वीणा बजाउनेहरूले बजाइरहेका वीणाको सोरजस्तो थियो। ३ सिंहासनको र ती चार जीवित प्राणीहरूका र धर्म-गुरुहरूका अगाडि तिनीहरूले एउटा नयाँ गीत गाउँदथे। पृथ्वीबाट मोल तिरी छुटाएका एक लाख चवालीस हजारले बाहेक कसैले त्यो गीत सिक्न सक्दैनथ्यो। ४ तिनीहरू स्त्रीसँग लसपस भएका थिएनन्, र आफूलाई चोखो राखेका थिए। थुमा जता-जता जानुहुन्छ उहाँको पछिपछि लाग्नेहरू यिनीहरू नै हुन्। परमेश्वर र थुमाको निम्ति पहिलो फलको रूपमा मानिसहरूका बीचबाट यिनीहरू मोल तिरी छुटाइएका थिए। ५ तिनीहरूका मुखमा कुनै झूट पाइएन, तिनीहरू निष्खोट छन्।" र प्रकाश १४:१२ " परमेश्वरका आज्ञाहरू पालन गर्ने र येशूमाथि विश्वास राख्ने सन्तहरूको धैर्य धारण यसैमा छ।"  `

प्रकाश १४:४,५मा उल्लेख गरेका १४४,००० बिशेष चरित्रभएका सन्तहरूको साथमा युगको अन्तमा रहने परमेश्वरका आज्ञाहरू पालन गर्ने र येशूको विश्वासहुनेहरू (प्रकाश १४:१२)सँग उभिन पुग्नेछन्। तिनीहरूले युगको अन्तमा शैतानको प्रचण्ड क्रोधको सामना गर्नुपरेतापनि तिनीहरू आफ्ना विश्वासमा अडिग भएर बसे किनकि तिनीहरूको सम्बन्ध येशूसँग घनिष्ट थियो।

कुनै पनि स्त्रीसँग लसपस नगरेका र शुद्ध भएको ती १४४,००० थिए भन्नुको अर्थ के हो? १४४,०००मा भएको शुद्ध तथा निर्मल चरित्र यस पृथ्वीबाट मुक्ति पाएका परमेश्वरका प्रथम फलहरूसँग (प्रकाश १४:४) कसरी सम्बन्धित छ?

अनैतिक यौन सम्बन्ध परमेश्वरसँग विश्वासघात गर्नु सरह हो। युगको अन्तमा बेबिलोन बेश्या र उनका छोरीहरूको बारेमा प्रकाश १७:५मा चर्चा गरिएको छ ("५ त्यसको निधारमा एउटा नाउँ लेखिएको थियो: रहस्य पृथ्वीका वेश्याहरू र घिनलाग्दा कुराहरूकी आमा महान् बेबिलोन")। तिनीहरूसँग संसारका मानिसहरूले व्यभिचार गर्नेछन् भनेर प्रकाश १८:३ले यसरी बताउँछ "किनकि सबै जातिहरूले त्यसको अशुद्ध कामवासनाको मद्य पिएका छन्, र पृथ्वीका राजाहरूले त्यससँग व्यभिचार गरेका छन्, र पृथ्वीका व्यापारीहरू त्यसको विलासिताको प्रभावले धनी भएका छन्।” 

तर १४४,००० सन्तहरू ख्रीष्टको बफादारीमा रहिरहनेछन् र बेबिलोन र इसाई हुँ भनेर दावी गर्ने तर येशूको नीतिमा नहिँडी भड्केर गएका इसाई वा चर्चहरूको लसपसबाट आफूहरूलाई सुरक्षित राख्दछन्। जहाँ जहाँ थुमा जानुहुन्छ त्यहाँ त्यहाँ १४४,००० पछि पछि लाग्दछन्। "मानिसहरूको बीचबाट उद्धार पाइएका" र "परमेश्वर र थुमाका प्रथम् फलहरू वा अगौटे फलहरू" (प्रकाश १४:४) हुन् भनेर १४४,०००को बारेमा थप चर्चा गरिएको छ। पौराणिक इस्राएलमा प्रथम फल भन्दा खेतबारीको सबभन्दा उत्तम फल वा अन्नहरू थिए जुन परमेश्वरकहाँ ल्याइन्थ्यो (गन्ती १८:१२)। प्रथम बाली वा फल भनेर सम्बोधन गर्दा मुक्ति पाएकाहरू संसारका मानिसहरूभन्दा भिन्नै छन् भनेर पनि सम्बोधन गरिएको पाइएको छ। याकूबले याकूब १:१८मा यसरी उल्लेख गर्दछन् "उहाँले आफ्नै इच्छाले सत्यको वचनद्वारा हामीलाई जन्म दिनुभयो, यस हेतुले कि हामी उहाँको सृष्टिको एक अगौटे फलजस्तो बन्न सकौं।" तर प्रकाशको पुस्तकमा लेखिएको १४४,००० सन्तहरू बिशेष समूह हुन् जो मृत्यु नै नचाखी आफ्ना चोलाहरू स्वर्गको स्वभावमा परिणत भएर स्वर्गमा उचालिनेछन् (१ कोरन्थी १५:५०-५२)। यसरी हामी यो भन्न सक्दछौँ कि तिनीहरू युगौँ युगदेखि मुक्ति पाएका अगौटे फलहरू हुन् जुन येशूको आगमनमा मुक्ति पाएकाहरूको ठूलो जमातमा तिनीहरू समावेश हुनेछन् (प्रकाश १४:१४-१६ "१४ अनि मैले हेरें, र एउटा सेतो बादल र त्यसमाथि बस्नुभएको मानिसको पुत्रजस्तो एक जनालाई देखें, जसको शिरमा सुनको मुकुट थियो र हातमा एउटा धारिलो हँसिया थियो। १५ अर्को एउटा स्वर्गदूत मन्दिरबाट बाहिर आए, र बादलमाथि बस्नुहुनेलाई चर्को सोरले भने, “तपाईंको हँसिया लिनुहोस्, र कटनी गर्नुहोस्, किनकि कटनीको समय आएको छ, किनभने पृथ्वीको बाली पूरै पाकिसकेको छ।” १६ यसरी बादलमाथि बस्नुहुनेले आफ्नो हँसिया पृथ्वीमाथि चलाउनुभयो, अनि पृथ्वीको कटनी भयो")।

`आत्मिक बेश्यावृत्ति जान अजानमा भइरहनुको खतरा के हो? हामी त सुरक्षित छौँ भनेर हामीले ढुक्क मानेतापनि नपत्यारिलो तरिकाले हामी येशूको नीतिबाट अलगिएर आत्मिक बेश्यावृत्तिमा कसरी फस्न सक्छौँ?`