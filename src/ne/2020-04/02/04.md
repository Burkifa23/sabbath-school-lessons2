---
title:  सञ्चार वा संवाद
date:  06/10/2020
---

(Communication भन्ने शब्दको अर्थहरू शब्दकोश अनुसार धेरै छन्। तिनीहरूमा:जानकारी दिनु, सूचना वा बिचारको आदानप्रदान, संवाद, खबर दिनु, हाल, सञ्चार, ज्ञान वा आफूले पाएको शिक्षादीक्षा अरूलाई सिकाउनु वा भन्नु-अनुवादकको थप)।

यथार्थमा, शिक्षा भनेकै एकमा भएको कुनै पनि जानकारी कुनै पनि तहको व्यक्तिलाई दिनु हो। शिक्षकमा ज्ञान, आत्मज्ञान, बुद्धि, सूचना तथा खबरहरू, तथ्य कुरा आदि हुन्छन्। ती सबै कुराहरू आफ्ना विद्यार्थीसामु पुर्याउँछन्। यदि कसैको दिमाग धेरै ज्ञान वा आत्मज्ञानहरूले भरिएका छन् भने ती ज्ञानहरू अरू मानिसहरू सामु पुर्याउनुपर्छ वा तिनीहरूलाई सिकाउनुपर्छ। नत्र भने आफूसँग भएको ज्ञानहरूको अर्थ के छ र यदि अरूलाई सिकाएनन् भने? आफ्नो दिमागमामात्र पोको पारिराख्ने ज्ञान यदि जनसमक्ष पुर्याएन भने त्यो असल छ भन्न मिल्दैन।

अर्को तहमा भन्नु पर्दा, सिकाउने कलामा निपुण भयो वा अनेकौँ डिग्रीहरू हासिल गरेर शिक्षण पेशामा राम्रो खुबी भयो भन्दैमा उसमा भएको असल ज्ञान अरूलाई दिन उनी समर्थ भयो भन्ने छैन। शिक्षण पेशाको निर्णायक वा महत्त्वपूर्ण पक्ष भनेकै एक अर्कासँगको सम्बन्धको निर्माण गर्ने प्रक्रियामा लाग्नु हो। "इमान्दारी र सत्यवादी शिक्षकले आफूसँग भएका विभिन्न अमूल्य बरदानहरूमा तिनीहरूलाई दिने आफ्नो मित्रता पनि एक हुन सक्छ ( अर्थात् शिक्षक र विद्यार्थीको सम्बन्धलाई जोड्न शिक्षक पनि साथी हो भन्ने प्रत्याभूति दिन सक्ने खुबी)। चाहे पुरुष होस् वा स्त्रीलाई होस् र विशेष गरेर युवा युवती र साना बालबालिकाहरू होस् यदि तिनीहरूलाई सहानुभूतिको स्पर्शद्वारा वा तिनीहरूसँग हिलमिल भएर खुला दिलले सम्बन्ध राख्न सकियो भने तिनीहरूलाई हामी बुझ्न सक्दछौँ। यदि हामी तिनीहरूलाई प्रभावकारीरूपमा फाइदा दिन चाहन्छौँ भने तिनीहरूको बारेमा बुझ्नु वा तिनीहरूको स्वभावप्रति परिचित हुनु आवश्यक भएको हामीले ठान्नुपर्दछ।"-एलेन जी ह्वाइट, एजुकेशन, पृ. २१२बाट रूपान्तरित।

अर्को भाषामा भन्ने हो भने असल शिक्षण पेशामा तलव पाउन काम गर्ने प्रवृत्ति भन्दा माथि उचलिएर विद्यार्थीहरूको बीचमा भावात्मक र व्यक्तिगत राख्न सकियो भने शिक्षकले दिएको ज्ञान प्रभावकारी हुन सक्छ। परिवार आफै स्कूल भएको हुनाले त्यो अवधारणा धेरै महत्त्वपूर्ण मान्नु पर्दछ। विद्यार्थी र शिक्षकको बीचमा असल सम्बन्धको निर्माण हुनु जरुरी छ।

तर कसरी असल सम्बन्ध निर्माण हुने हो त? कुनै पनि कसैसँग सम्बन्ध निर्माण वा स्थापना गर्न चाहन्छ र एक आपसमा सुमधुर सम्बन्ध बिकाश गर्न चाहन्छ भने एक आपसमा खुला संवाद, सञ्चार र वैचारिक आदानप्रदान हुनै पर्छ। जब येशूभक्त हुँ भनेर दावी गर्नेले बाइबल अध्ययन गरेर र प्रार्थना गरेर परमेश्वरसँग सम्पर्क राखिरहेन भने तिनीहरूको सम्बन्ध परमेश्वरसँग सुस्त वा चिसो हुन जान्छ। यदि येशू ख्रीष्टको अनुग्रह र ज्ञानमा बढ्ने हो भने परिवारहरूलाई पनि परमेश्वरको अगुवाइको आवश्यक भएको महसुस गर्नै पर्छ।

`देहायका पदहरू पढ्नुहोस्। चाहे परिवारमा होस् वा कुनै व्यक्तिसँगको सम्बन्धमा होस्, हामीहरूको सम्बन्धलाई मजबुत पारिराख्न ती पदहरूले हामीलाई के सिकाउँछ? हेर्नुहोस्, भजन ३७:७-९, हितोपदेश १०:३१,३२, एफिसी ४:१२-१६, १ यूहन्ना ३:१६-१८, तितस ३:१-२, र याकूब ४:११-१२`

सही संवाद, सम्पर्क, कुराकानी र बोलिचालिको बिऊ छरिन्दा परिवारका सदस्यहरू येशूसँग व्यक्तिगत सम्बन्ध राख्नमात्र तयार पार्दैन त्यसले परिवारको बीचमा पनि पारस्परिक सम्बन्ध राख्न मद्दत गर्दछ। जब तपाईँका छोराछोरीहरू हुर्केर ठूलो हुन्छन् र घरबाट विभिन्न कारणहरूले बाहिरिन्छन् तब परिवारमा सँगै रहेको बेलामा पारस्परिक बोलिचाली वा सुमधुर सम्बन्ध राख्न सक्नुभएकोमा तपाईँ खुशी हुनुहुनेछ। किनभने बाबुआमा र छोराछोरीहरूको बीचमा सानैदेखि मेलमिलाप र एक आपसमा बोलिचाली गर्ने  नीतिले तिनीहरू ठूलो भएपनि परिवारसँग सम्पर्क राखि छोड्ने ढोका खोलिरहेको हुन्छ। तपाईँको सन्ताननै नहोला तर पारस्परिक सम्बन्धको निम्ति जुन नीतीहरू माथिका पदहरूमा दिइएका छन् ती नीतिहरू सबै खालका सम्बन्धहरूमा कार्यान्वन गर्न सकिन्छ।

यो सोच्नुहोस्, जुनसुकै बोली पनि तपाईँले के भन्नुहुन्छमात्र होइन कसरी भन्नुहुन्छ भन्ने कुरा पनि किन महत्त्वपूर्ण मान्नुपर्छ। तपाईँले ठिकै वा सत्य बोले पनि तपाईँले के भन्नुभयो वा कसरी भन्नुभयो त्यसले नराम्रो प्रभाव पारेको परिस्थितिलाई सोच्नुहोस्। त्यसबाट तपाईँले के सिक्नुभयो?