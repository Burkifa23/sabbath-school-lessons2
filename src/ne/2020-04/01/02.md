---
title:  प्रथम् स्कूल वा पाठशाला
date:  27/09/2020
---

हुन त बर्तमान परिप्रेक्षमा बगैँचालाई कक्षा कोठा भन्ने सुहाउँदैन होला तर अदनको जस्तो बगैँचा तत्कालिन पाठशाला हुनु अत्यन्तै उपयुक्त थियो किनभने त्यहाँ परमेश्वरको सृष्टिका नबिग्रिएका र प्रदुषित नभएका पठनपाठनको निम्ति असाध्यै उच्चस्तरका सामग्रीहरू थिए। वर्तमान मानव निर्मित स्कूल, कलेज र विश्वविद्यालयको दृष्टिकोणले पापमा नपरेका मानव प्राणीहरूलाई सिकाउन र पापको भूमरीमा नपरेको हाम्रो संसारको प्रथम् शिक्षक वा गुरु सिधै सृष्टिकर्ता हुनुहुन्थ्यो र बगैँचा जस्तो रमणीय स्थान "क्लासरुम वा कक्षा कोठा" भएको हाम्रो कल्पनाभन्दा पनि बाहिरको कुरो हो।

`यस संसार परमेश्वरले किन रच्नुभयो, आदमलाई के काम गर्न भर्ना गरियो र सो काम गर्न उनलाई कहाँ राखियो? तिनीहरूको जवाफ केलाएर पाउन उत्पत्ति २:७-२४ पढ्नुहोस्`

परमेश्वरले पुरुष र स्त्रीलाई आफ्नै स्वरुपमा बनाउनुभयो र तिनीहरूलाई घर दिनुभयो र अर्थमूलक काम दिनुभयो। शिक्षक र विद्यार्थीको बीचमा कस्तो गतिशील र प्रगतिशील सम्बन्ध हुनुपर्छ भने परमेश्वर र आदमको सम्बन्धलाई आदर्श वा नमूनाको रुपमा लिनुपर्छ। परमेश्वरले आदमलाई सृष्टि गर्नुभएकोले उनको क्षमताहरूलाई उहाँलाई थाहा थियो। आदममा रहेका पूर्ण क्षमताहरूलाई नै मध्यनजरमा राखेर उहाँले उनलाई सिकाउन सक्नुहुन्थ्यो।

परमेश्वरले आदमलाई जिम्मेवारी दिनुभएको थियो तर त्यो जिम्मेवारी करले होइन खुशीले बहन गरुन् भन्ने उहाँको चाहना थियो। र शायद उनलाई खुशी बनाउनलाई नै उहाँले उनलाई विभिन्न जिम्मेवारीहरू सुम्पिनुभएको थियो।आखिरमा जिम्मेवारीहरू पाएपछि त्यसलाई लगनशीलता र विश्वस्त तरिकाले पूरा गर्न पाएपछि कसले संतुष्टता र सुखीपनाको अनुभव गर्दैन र? आदमको मनमा के थियो र उनले महसुस गरेका आवश्यकतालाई प्रगतिशीलको बाटोमा अग्रसर गराउन उहाँले उनलाई बगैँचाको हेरचाह गर्ने काम दिनुभयो। उत्पत्ति २:१५ले स्पष्टरुपमा यो उल्लेख गरिएको छ: अनि परमप्रभु परमेश्वरले मानिसलाई अदनको बगैँचामा लानुभयो र त्यसलाई हेरचाह र स्याहार गर्न उनलाई त्यहाँ राख्नुभयो। हामीले थाहा पाएको अहिलेको पाप, प्रदुषण, क्षतबिक्षत र मृत्युले राज गरेको यस पृथ्वीमा आदमलाई के कामको जिम्मेवारी दिनुभयो सो कल्पना गर्न हामीलाई गार्हो भएतापनि उनले परमेश्वरबाट धेरै पाठहरू सिकेका थिए र अदन बगैँचाको घरलाई सम्हालेका थिए।

आदमले हेरचाह गर्न र साथी बनाउन परमेश्वरले पशुपंक्षी आदि सृष्टि गर्नुभएको थियो र उनलाई श्रीमतीको आवश्यकतालाई मध्यनजर राखेर उहाँले हव्वा सृष्टि गर्नुभएको थियो भनेर उत्पत्ति २:१९-२३मा खुलाइएको छ। आदमलाई सहयोगी चाहेको थियो र त्यो सहयोगी उनको सरह हुनुपर्छ भनेर परमेश्वरलाई थाहा थियो त्यसकारण उहाँले स्त्रीलाई सृष्टि गर्नुभयो।

परमेश्वरसँग घनिष्ट र नजिक सम्बन्ध मानिसले राखिरहनुपर्छ भनेर उहाँलाई थाहा थियो। त्यसकारण उहाँले अत्यन्त रमणीय अदनको बगैँचामा विशेप छुट्याइएको स्थान सृष्टि गर्नुभएको थियो जहाँ उहाँ र मानिसको बीचमा आदानप्रदान होस्। ती सबै कुराले सृष्टिमा परमेश्वरको लक्ष्य र मानव प्राणीप्रति उहाँको प्रेमको पुष्टि गर्दछ। फेरि अदनको बगैँचा र हाम्रो बीचमा ठूलो दुरी भएको कारणले आदमको जीवन कस्तो थियो होला भनेर कल्पना गर्न गार्हो भएतापनि कल्पना गर्न रमाइलो हुँदैन र?

`हो, हामी अदनबाट धेरै टाढा भएतापनि प्राकृतिक सम्पदाबाट अझै धेरै पाठहरू सिक्न सक्छौँ। हामीले के के पाठहरू सिक्न सक्छौँ र धर्मशास्त्र बाइबलको दृष्टिकोणले ती पाठहरू व्याख्या गर्न सकियो भने हामीले त्यसबाट के फाइदा लिन सक्छौँ?`