---
title:  हस्तक्षेप वा घुसपैठ
date:  28/09/2020
---

जब स्कूल सुरु हुन्छ तब धेरै शिक्षक वा शिक्षिकाहरू अत्यन्तै उत्सुक र रमाइलो मानेर पठनपाठनको निम्ति तयार गर्छन्।  बुलेटिन बोर्ड टाँगेर, कक्षाको निम्ति पाएका सामग्री मिलाउन वा थन्क्याएर र कतिपय कक्षा कोठामा भएका मेचहरू आफूलाई मनपर्ने गरि मिलाउने कामहरू गरेर विद्यार्थीहरूलाई भित्राउन शिक्षकहरू तयार पार्दछन्। जब अदनको बगैँचामा परमेश्वरले कक्षा कोठा सजाउनुभयो तब आदम र हव्वालाई उपयुक्त सिक्ने वातावरण आफ्नो परिकल्पना अनुसार उहाँले तयार पार्नुभएको थियो। त्यस कक्षा कोठाको वरिपरिको वातावरण सुन्दर भएको उहाँले चाहनुभएको थियो। प्रत्येक फूल, चरा, जनावर र रुख आदम र हव्वाको निम्ति अध्ययन गर्ने विषयबस्तुहरू थिए। तिनीहरूको संसार र तिनीहरूको सृष्टिकर्ताको बारेमा सिक्ने अवसर तिनीहरूलाई उपलब्ध गराइएको थियो।

तर अचानक उत्पत्ति २बाट उत्पत्ति ३मा आउँदा त्यस वातावरण बिग्रन पुगेको हामी पाउँछौँ। उत्पत्ति १ र २मा परमेश्वरले सृष्टि गर्नुभएका थोकहरू उहाँको नियत अनुसार सबै असल थिए भनेर सम्बोधन गरेको हामी पाउँछौ। तर मानिसलाई स्वचालित यन्त्रमानव वा रोबोट परमेश्वरले सृष्टि नगरि उनलाई आत्मनिर्णय वा स्वविवेकको स्वतन्त्रताले सजाएर उहाँले सृष्टि गर्नुभएको थियो। उत्पत्ति ३:१मा त्यो आत्मनिर्णय, चेतना वा स्वविवेकको स्वतन्त्रताको बारेमा हामीलाई सजग गराइएको पाउँछौँ।   उत्पत्ति ३:१ सर्पको बारेमा उल्लेख गर्दै "जमिनका सबै जनावरहरूमा सर्प अत्यन्तै धुर्त" भनेर सर्पको स्वभावलाई चित्रण गर्दछ। यो पहिला प्रयोग गरेको लवज भन्दा फरक छ। आफ्नो सृष्टिको बारेमा वयान गर्दा परमेश्वरले यी शब्दहरू पहिला प्रयोग गर्नुभएको थियो: "राम्रो", "धेरै राम्रो वा असल", "लाज नभएको" र "रमाइलो वा रमणीय।" तर अब सर्पको मामिलामा उसको बारेमा वर्णन गर्दा फरक ढङ्गले वर्णन गरिएको छ। "धुर्त" भन्ने शब्द कुनै कुनै अनुवादमा "चलाख" भनेर प्रयोग गरिएको छ। परिपक्व र सिद्ध संसारमा अब नकारात्मक तत्व वा शब्दलाई पहिलो पल्ट बाइबलमा घुसार्नु परेको देखाइएको छ।

तर सर्पको धुर्त स्वभावको बिपरित परमेश्वरको स्वभाव बाइबलमा प्रस्तुत गरिएको छ। पहिलो जोडीबाट परमेश्वरले के अपेक्षा गर्नुभएको थियो त्यो उहाँले स्पष्टरुपमा जोड दिएर आदेश दिनुभएको थियो। उत्पत्ति २:१६,१७मा नै परमेश्वरले एउटा मूल नीति त्यस जोडीलाई दिइएको थियो। त्यो नीति वा नियम तिनीहरूले पालन गर्नैपर्ने आदेश दिइएको थियो। त्यो थियो तिनीहरूलाई मनाही गरेको रुखको फल नखानु।

उपरोक्त आदेशबाट हामीले जे सिकेतापनि एउटाचाहीँ उल्लेखनीयरुपमा धरोहर जस्तै उभिएको हामी पाउँछौ। त्यो थियो आदम र हव्वा स्वतन्त्र नैतिक प्राणी भएर सृष्टि गरिएको थियो, अर्थात् तिनीहरूलाई स्वविवेक, चेतना वा आत्मनिर्णयको स्वतन्त्रता दिइएको हुनाले परमेश्वरको आज्ञा मान्ने वा नमान्ने अधिकार दिइएको थियो। यसले गर्दा पाप आउनुभन्दा अघि वा यस संसार पतित हुनुभन्दा अघि आत्मनिर्णय वा स्वविवेकको स्वतन्त्रतालाई परमेश्वरले कदर गर्नुभएको वास्तविक तथ्य हामी देख्न सक्छौँ (अर्थात् कुनै करकापमा, आफ्नो इच्छाबिपरित परमेश्वरलाई विश्वास गर्न वा इसाई बनाउने नीति परमेश्वरको नभएको हामी पाउँछौँ-अनुवादकको थप)।

`उत्पत्ति ३:१-६ गहिरिएर केलाउँदै पढ्नुहोस्। सर्पको बारेमा कसरी त्यहाँ वर्णन गरिएको छ? सर्पले दिमागै खलबलाउने खालको के षडयन्त्रपूर्ण प्रश्न गरेको थियो?  सर्पले हव्वालाई के भन्यो जुन हव्वाले दोहोर्याइकी थिइन्? सर्पले हव्वालाई कस्तो गलत सूचना वा धारणा दिएको थियो? हव्वा आफैले असल र खराबको रुखको बारेमा थाहा भएको कुरो सर्पलाई भनेकी थिइन्?`

यदि मनाही वा निषेद गरिएको रुखबाट फल खायो भने "निश्चयनै तिमी मर्नेछौ" भनेर जोड दिएर परमेश्वरले आदमलाई भन्नुभएको थियो भनेर उत्पत्ति २:१७मा बताइएको छ। जब उत्पत्ति ३:३मा त्यही आदेशलाई हव्वाले दोहोर्याउँदा त्यसमा जोड दिएर भनेकी थिइनन्। उनले "निश्चय" भन्ने शब्दलाई प्रयोग गरेकी थिइनन्। उत्पत्ति ३:४मा त्यो परमेश्वरले प्रयोग गर्नुभएको शब्द "निश्चय" सर्पले जोड्दछ तर परमेश्वरले भन्नुभएको बिपरित उसले प्रयोग गरेको थियो (नेपाली बाइबल अनुवादमा "निश्चय" भन्ने शब्द हटाइएको छ-अनुवादकको थप)। त्यसको अर्थ हव्वालाई परमेश्वरले बगैँचामा जे जे सिकाउनुभएतापनि उहाँको शिक्षादीक्षालाई गम्भिरतापूर्वक नलिएको देखिन्छ। उनले प्रयोग गरेको लवजले नै यस कुरालाई पुष्टि गर्दछ।