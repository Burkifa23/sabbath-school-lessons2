---
title:  गुमाएको कुरा फेरि हातमा पार्नु
date:  30/09/2020
---

परमेश्वरको आदेश भन्दा सर्प वा शैतानको वचन सुन्न निर्णय गरेकाले आदम र हव्वा अदनको बगैँचा जस्तो सुन्दर पाठशाला गुमाउनु पर्यो। परमेश्वरको आज्ञालाई ठाडो उलङ्घन गर्दा तिनीहरू उहाँको स्कूलबाट निश्कासित हुनुपरेको साथै तिनीहरूले धेरै नराम्रो नतिजाहरू भोग्नु परेको थियो। आदम र हव्वाले पाप गरेको कारणले के के थोक तिनीहरूले गुमाउनुपर्यो सो सोच्नु जरुरी छ। जब तिनीहरूको पतनको बारेमा हामी बुझ्छौँ तब वर्तमान युगमा शिक्षाको उद्देश्य के हो सो राम्रोसँग बुझ्न सक्छौँ। तिनीहरू सुन्दरमय र रमाइलो पाठशालाबाट निश्कासित भएर अपूर्ण वा असिद्ध संसारमा होमिनुपरेतापनि तिनीहरूले सिक्नुपर्ने शिक्षाको नयाँ उद्देश्यमा तिनीहरू पसेका थिए।

यदि पापको प्रवेश हुँदा अघि आदम र हव्वाले परमेश्वरसँग चिरपरिचित हुनु, उहाँको चरित्र तथा स्वभावको बारेमा सिक्नु, उहाँ कस्तो असल हुनुहुन्छ र उहाँको प्रेमको बारेमा सिक्नु नै तिनीहरूको शिक्षादीक्षाका मूल विषयवस्तुहरू थिए भने तिनीहरू बगैँचाबाट निश्कासन भएपछि पनि मानव जगतले झन त्यही विषयबस्तुहरू अझ जोड गरेर सिक्नु आवश्यक थियो। ती विषयबस्तुहरूसँग मानव जगत परिचित हुनु र हामीमा भएको परमेश्वरको स्वरुपको पुन: संरचना गर्नु नै सही र असल शिक्षाको उद्देष्य हो। भौतिकरुपमा परमेश्वरका सन्तानहरू उहाँको साक्षात उपस्थितबाट अलग भएतापनि तिनीहरूले अझ पनि उहाँलाई चिन्न सक्दछन्, उहाँको भलाई, मानव जगतको निम्ति उहाँले  सोच्नुभएको  कल्याण र उहाँको प्रेमको बारेमा सिक्न सक्दछन्। प्रार्थनाद्वारा, उहाँको र एक आपसमा गरिने सेवाकार्यद्वारा र उहाँको वचन अध्ययन गरेर अदनको बगैँचामा आदम र हव्वा उहाँको नजिक आएको जस्तै हामी पनि उहाँको नजिक आउन सक्छौँ।

हामीले पाएको शुभ सन्देश वा रमाइलो समाचार त यो होकी येशू र मुक्तिको निम्ति तयार पारिएको योजनाले हामीले सबै थोक गुमाएका छैनौँ। मुक्ति, हाम्रो अस्तित्व र यस पृथ्वीको पुनसंरचना वा पुनर्स्थापनामा हामी आशा गर्दछौँ र विश्वास गर्दछौँ। त्यही अवधारणालाई मध्य नजर राख्दै सहि वा असल इसाई शिक्षाको रणनिति वा लक्ष्य पनि येशूले के गर्नुभयो भनेर सिकाउनु र उहाँले उपलब्ध गराउनुभएको पुनर्स्थापनातिर विद्यार्थीहरूलाई औँल्याउनु पर्दछ।

`२ पत्रुस १:१-११ पढ्नुहोस्। अदनको बगैँचाबाट किश्कासन भएपछि मानव जगतले जे गुमाउनु परेतापनि पत्रुसले हामीलाई के भन्दछ जसले हामीलाई हौशला र उत्साह दिन्छ? हामीले के फेरि हातमा पार्न सक्छौँ? हामीहरूको जीवनमा परमेश्वरको स्वरुपलाई पुनर्स्थापना गर्न  खोज्न हामीले के गर्नुपर्छ भनेर पत्रुसले लेख्दछन्?`

"जीवन र ईश्वरीय भक्तिको निम्ति हामीलाई सबै थोक येशूद्वारा दिइएको छ" (रूपान्तरित)। यो कस्तो अचम्मको प्रतिज्ञा!  त्यस प्रतिज्ञामा के के समाबेश भएका रहेछन्? पत्रुसले त्यसको सूची प्रस्तुत गर्दछ: विश्वास अर्थात् आस्था, सदगुण, ज्ञान, आत्मसंयम, आत्मसंयमतामा धैर्यता र आदि। यो कुरा ख्याल राख्नुहोस् कि येशूमा पाएको प्रतिज्ञामा ज्ञान पनि समावेश भएको छ। यसले हामीलाई शिक्षाको अवधारणातिर अग्रसर गराउँछ। सत्य वा सही शिक्षाले हामीलाई सत्य वा सही ज्ञानतिर अग्रसर गराउँछ। त्यो ज्ञान हो येशूको बारेमा पाउने ज्ञान। जब हामी उहाँको बारेमा ज्ञान वा आत्मज्ञान पाउँछौँ तब हामी उहाँ जस्तो झन झन हुँदै जान्छौँ र अरूलाई उहाँको बारेमा ज्ञान बाड्न तत्पर हुन्छौँ।

`निषेध गरिएको वा नखाऊ भन्ने फलको रुख "असल र खराबको ज्ञान दिने रुख" भन्नुको वास्तविक अर्थ के होला? एक छिन सोच्नुहोस्। सबै ज्ञान असल हुनैपर्छ छैन भनेर त्यसले हामीलाई के सन्देश दिन्छ? वर्तमान युगमा नै असल र खराब ज्ञानलाई हामीले कसरी छुट्याउने?`