---
title:  पवित्रताको सौन्दर्यता
date:  30/11/2020
---

`भजन ९६:९मा हामी पढ्छौँ "उहाँका पवित्रताको वैभवमा परमप्रभुलाई दण्डवत् गर, हे सारा पृथ्वी, उहाँको सामु थरथरी होओ।" अर्थात् "परमेश्वरलाई उहाँको पवित्रताको सौन्दर्यतामा आराधना गर! हे, सारा संसारका मानिसहरू हो, उहाँको सामु थुरथुर काँप" (रूपान्तरित)। "पवित्रताको वैभव वा सौन्दर्यता" भन्ने अवधारणालाई हामीले कसरी बुझ्ने? इसाईको निम्ति त्यसको अर्थ के हो र जुनसुकै विषयबस्तु हामी सिकाउँछौँ त्यसमा सौन्दर्यता वा सुन्दरता किन देखिनुपर्छ?`

"सौन्दर्यता वा सुन्दरता हेर्ने मानिसको आँखामा भरपर्छ" भनेर हामी प्रायजसो भन्छौँ, तर कसले आँखा बनाउनुभयो त्यसलाई हामीले बिर्सनुहुन्छ। हितोपदेश २०:१२मा यो ठोकुवा गरेर उल्लेख गर्छ "सुन्ने कान र देख्ने आँखा, ती दुवै परमप्रभुले नै बनाउनुभएको हो।" त्यसो भयो भन्दैमा परमेश्वरले सृष्टि गर्नुभएको सुन्दर सृष्टिहरूलाई ढोगेर पूजा गर्नुपर्छ भनेको होइन तर सृष्टिमा हामीले देख्न सकेको सुन्दरतामा परमेश्वरको बारेमा सिक्न सक्छौँ र उहाँ सुन्दर कुराहरूलाई कस्तो प्रेम गर्नुहुन्दो रहेछ भनेर उहाँको चरित्रको बारेमा जान्न सक्छौँ। हाम्रो पतित संसारमा त कतिपय सौन्दर्यता वा सुन्दर थोकहरू अहिले पनि पाउँछौँ भने पतित नभएको संसारमा त झन कस्तो सौन्दर्यता होला? हो, परमेश्वर सुन्दर वा सौन्दर्यताको सृष्टिकर्ता हुनुहुन्छ भनेर यसले हामीलाई सिकाउँदछ।

विभिन्न विषय वा कला र विज्ञानहरूको अध्ययनले हामीलाई परमेश्वरको चरित्र र हृदयको नजिक हामीलाई ल्याउन सक्छ र सक्नु पनि पर्छ। हामी परमेश्वरको आफ्नै कलाको भाग हौँ र उहाँले सृष्टि गर्नुभएको विज्ञानको सेरोफेरोमा हामी भएको हुनाले हाम्रो पहिचान येशूसँग कसरी हुनसक्छ भनेर धेरै कुराहरू सिक्न सक्छौँ।

"हाम्रो पृथ्वीका घरमा सजाउनुभएको सरल र शान्त सुन्दरताको उहाँको कामलाई उहाँका सन्तानहरूले सराहना र खुशियालीसाथ मनाउन् भन्ने परमेश्वरको चाहना हो। उहाँ सौन्दर्यताको प्रेमी हुनुहुन्छ। उहाँले सबभन्दा ठूलो सराहना भनेको हामीमा भएको बाहिरी आकर्षित हाऊभाऊ भन्दा हाम्रो चरित्रमा भएको सुन्दरतालाई मन पराउनुहुन्छ। जसरी फूललाई शान्त सौन्दर्यले सिङ्गारिएको छ त्यस्तै हामीमा पनि शुद्ध र सरलताका गुणहरूलाई उत्पादन गरुन् भनि उहाँ चाहनुहुन्छ।"-एलेन जी ह्वाइट, स्टेप्स टु क्राइष्ट, पृ. ८५बाट रूपान्तरित।

`तर सुन्दर र आकर्षित थोकमात्र असल र पवित्र हुनैपर्छ छैन भनेर देहायका पदहरूले हामीलाई कसरी सिकाउँछ? उत्पत्ति ३:६, हितोपदेश ६:२५, र हितोपदेश ३१:३०`

परमेश्वरले जसरी सबै थोक असलै बनाउनु भएतापनि, जसरी उत्पत्ति १:३१मा उल्लेख गरेको छ "आफूले बनाउनुभएको हरेक कुरा परमेश्वरले हेर्नुभयो। र त्यो साह्रै राम्रो थियो।..." हाम्रो माझमा एक परम शत्रु छ जसले परमेश्वरले बनाउनुभएको थोकहरूलाई विगारेको छ र त्यसलाई आफ्नै इच्छा अनुसार शोषण गर्दछ। त्यसको अर्थ, सौन्दर्यता र सुन्दरताको अवधारणहरू पनि हाम्रो खिलाफमा वा हामीलाई विगार्न प्रयोग गरिन सक्दछ। त्यसकारण हामीले सिक्ने कुनै पनि शिक्षण कला वा विषयलाई धर्मशास्त्र बाइबलले अगुवाई गर्नु जरुरी छ। किनभने परमेश्वरको वचनले हामीलाई सिकाउँदछ कि सबै सुन्दर थोकहरू हाम्रो निम्ति असल वा पवित्र छ भन्ने छैन। परमेश्वरको  वचनले कुनै पनि वस्तु वा व्यक्तिको सौन्दर्यतालाई हेर्ने दृष्टिकोणलाई होशियारी अपनाउन सहयोग गर्दछ।

`के केही सुन्दर थोकहरू छन् जुन पवित्र वा असलै छ भन्ने छैन? वा के के असल, राम्रो र सुन्दर थोकलाई परिस्थितिको भरमा अपवित्र वा खराब बनाउन सकिन्छ? कुन असल, सुन्दर छ भन्ने निर्णय गर्न कुन मानपदण्ड हामी प्रयोग गर्न सक्छौँ?`