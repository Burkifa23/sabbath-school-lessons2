---
title:  सर्बोच्च गुरु र मेलमिलाप
date:  28/10/2020
---

मानव सम्बन्ध प्रायजसो कुनै न कुनै कारणले बिग्रन गइरहेको हुन्छ (अझ मोबाइलको लतले गर्दा श्रीमान श्रीमतीको बीचमा, मित्रहरूको बीचमा, आफन्तहरूको बीचमा र परिवारका सदस्यहरूको बीचमा किनभने आफूसँग नजिक हुने प्रियजनसँग रहने, सम्बाद वा आदानप्रदान गर्ने र त्यो समयलाई महत्त्व दिने अवसरहरूलाई गुमाएर अदृष्य व्यक्ति वा थोकहरूसँग खेल्न रुचाउने प्रवृत्तिले गर्दा मानव सम्बन्धमा आँच आइरहेको हामी सबैले अनुभव गरिरहेकाछौँ-अनुवादक)। हो, जब सम्बन्ध बिग्रिन्छ तब हामी एक आपसबाट टाडा हुन्छौँ। एक आपसमा पराई हुन जान्छौँ। एक फेरा अत्यन्तै विश्वास गरिने अभिन्न मित्र पनि समय बित्दै जाँदा ऊसँगको बिश्वासमा ढलमल हुन जान्छ। तर यस्ता बिग्रिएको सम्बन्ध मर्मत वा ठीक पार्न सकिन्छ। जब हामी पुनर्मिलनको अनुभव गर्छौँ तब त्यसले कस्तो अचम्मको फुर्ती, ताजापन र उत्साहको वातावरण बन्छ तब त्यो समयको अनुभव एकदम मिठासको हुन्छ।

`येशू ख्रीष्ट यस संसारमा आउनुको मूल तात्पर्य वा कारण नै मेलमिलाप हो। उहाँको मानव चोला र उहाँ सर्वोच्च उत्तम गुरु हुनुभएर टुक्रिएको सम्बन्धलाई जोड्ने नै उहाँको लक्ष्यको मुटु हो भनेर देहायका पदहरूले कसरी खुलासा गरिएको छ? हेर्नुहोस्, २ कोरन्थी ५:१६-२१`

जब कुनै व्यक्तिसँग टुटिएको सम्बन्ध पुनर्स्थापित भयो वा मर्मत भयो भने हामी आशिषित भएको अनुभव गर्छौँ। यदि मानव मानवको बीचमा बिग्रिएको सम्बन्ध ठीक हुँदा हर्षको वातावरण बन्छ भने झन परमेश्वरसँग हाम्रो सम्बन्ध ठीक वा मर्मत भयो भने झन हामीलाई कस्तो महान् उल्लासमय अनुभव होला? २ कोरन्थी ५:१६-२१मा मानिस र परमेश्वरको बीचमा टुटिएको सम्बन्ध कसरी पुनर्स्थापना भयो वा मर्मत कसले गरे भन्ने धारणामा पावल स्पष्ट भएको देखाउँछ-परमपिता परमेश्वर आफै अघि सरेर उहाँसँग हाम्रो बिग्रिएको सम्बन्ध मर्मत गर्नुभयो वा ठीक पार्नुभयो। त्यो कार्य उहाँले "येशू ख्रीष्टद्वारा गर्नुभयो।"

"परमेश्वरले ख्रीष्टद्वारा संसारसँग आफ्नो टुटिएको सम्बन्ध आफैसँग मिलाउनु भएको थियो" (२ कोरन्थी ५:१८ रूपान्तरित)।

तर उहाँसँग हाम्रो सम्बन्ध फेरि गाँसियो भन्दैमा मेलमिलापको आनन्दको उपभोगमात्र गर्ने हुनुहुन्छ। हामीले सर्वोच्च उत्तम गुरुबाट धेरै कुराहरू सिक्नु जरुरी छ। मानव अवतार हुनुभएर येशूले मेलमिलापको काममा आफू सरिक हुनुभएको थियो। हामीलाई पनि त्यही मेलमिलापमा सरिक हुन आह्वान गरिएको छ। येशू ख्रीष्टद्वारा हामीलाई परमेश्वर आफेले उहाँमा मिलाउनुभयो। अब हामीलाई पनि पावलसँग "मेलमिलापको सेवाकार्य" परमेश्वरले सुम्पिनुभएको छ "२ कोरन्थी ५:१८)।

येशूको मानव अवतारको बारेमा वर्णन गर्ने नयाँ करारको अंशहरूमा  कलस्सी १:१५-२० पनि अर्को उल्लेखनीय पदहरू हुन्। हेर्नुहोस्, "१५ उहाँ अदृश्य परमेश्वरको प्रतिरूप, सारा सृष्टिका ज्येष्ठ हुनुहुन्छ, १६ किनकि उहाँमा नै सबै थोक सृष्टि भएका थिए। स्वर्गमा र पृथ्वीमाथि भएका दृश्य र अदृश्य थोकहरू, चाहे सिंहासनहरू, चाहे प्रभुत्वहरू, चाहे प्रधानताहरू, चाहे अधिकारहरू, सबै थोक उहाँद्वारै र उहाँकै निम्ति सृजिएका हुन्। १७ उहाँ नै सबै कुराभन्दा अगाडि हुनुहुन्छ, र उहाँमा नै सबै कुरा बाँधिएर रहेका छन्। १८ उहाँ शरीर, अर्थात् मण्डलीका शिर हुनुहुन्छ, उहाँ नै सुरु हुनुहुन्छ, मरेकाहरूबाट जीवित हुनेहरूमा उहाँ ज्येष्ठ हुनुहुन्छ, ताकि प्रत्येक कुरामाथि उहाँ सर्वोच्च होऊन्। १९ किनकि उहाँको आफ्नो सारा पूर्णता ख्रीष्टमा वास गरेकोमा परमेश्वर प्रसन्न हुनुभयो, २० र परमेश्वरले उहाँका क्रूसको रगतद्वारा शान्ति गराएर पृथ्वीको होस् वा स्वर्गको होस्, उहाँद्वारा नै सबै थोकलाई आफूसँग मिलापमा ल्याउनुभयो।" प्रायजसो यी पदहरूलाई भजन वा स्तुतीको रूपमा प्रयोग गरिन्छ। पद १५-१७सम्म सृष्टिमा ख्रीष्टको भूमिकाको बारेमा छलफल गर्छ भने पद १८-२०मा मुक्तिको योजनामा उहाँको सहभागिताको बारेमा केन्द्रित गरिएको छ। ख्रीष्ट मुक्तिदाता र उद्धारकर्ता हुनुभएको हैशियतले सबै थोक परमेश्वरले आफूसँग मिलाउनुभएको छ वा मेलमिलापमा ल्याउनुभएको छ। यो केवल हामी मानव प्राणी र परमेश्वरको बीचमामात्र मेलमिलाप ल्याइएको होइन तर जगतव्यापीरूपमै मेलमिलापको काम सम्पन्न भएको छ। यो पुष्ट कलस्सी १:२०मा यसरी खुलासा गरिएको छ "परमेश्वरले उहाँका क्रूसको रगतद्वारा शान्ति गराएर पृथ्वीको होस् वा स्वर्गको होस्, उहाँद्वारा नै सबै थोकलाई आफूसँग मिलापमा ल्याउनुभयो।"

हुन त हामी सर्वोच्च उत्तम गुरुको दाँजोमा जगतसँग मेलमिलापको काममा कहिल्यै पनि सरिक हुन सक्दैनौँ तैपनि हामीहरूकै परिधिमा "मेलमिलापको सेवाकार्यमा "सहभागी हुन हामीलाई आमन्त्रण गरिएको छ। यही नै होला कि जब येशूले प्रार्थना गर्दा उहाँको दिमागमा थियो "जसरी तपाईँले मलाई यस संसारमा पठाउनुभयो त्यसरी नै म यिनीहरूलाई संसारमा पठाउँदैछु" (यूहन्ना १७:१८ रूपान्तरित)।

`मेलमिलाप गर्ने कार्यमा वा मानिस मानिसको बीचमा र परमेश्वरसँग बिग्रिएको सम्बन्धमा मर्मत गर्ने कार्यमा सहभागी भएर हामीले पुनर्मिलनको परमेश्वरको भूमिकालाई कुन कुन तरिकाहरू अपनाएर प्रतिबिम्बित पार्न सक्छौँ? के अहिले नै त्यस्तो कुनै परिस्थिति छ जुन मेलमिलाप गर्नुपर्ने वातावरण सृजना हुनुपर्ने आवश्यक छ?`