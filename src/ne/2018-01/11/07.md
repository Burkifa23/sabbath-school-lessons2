---
title:  थप जानकारी
date:   16/03/2018
---

मानिसको प्रत्येक स्वभाविक दक्षता, खुबी, सीप, प्रतिभा र बरदानहरू परमेश्वरबाट नै आएको हुन्छ। त्यो चाहे बंशबाट जन्मिँदै होस् वा कसैको प्रभावमा वा सिकेर होस्। हामीमा भएका दक्षता र सीपहरूलाई हामीले के गर्ने त्यसमा हामीहरूको जीवनको अर्थ लुकेको हुन्छ। चाहे अध्ययन गरेर होस् वा व्यवहारिक ज्ञानमा होस् आफूमा भएका खुबी र दक्षताहरूलाई दक्ष वा सिपालु बन्न परमेश्वरले आफ्ना सञ्चितकहरूबाट अपेक्षा गर्नुहुन्छ (उपदेशक १०:१० "१० बन्चरो बोधो छ र त्यो उध्याएको छैन भने ज्यादै बल प्रयोग गर्नुपर्छ, तर सीपले सफलता ल्याउँछ")।
सबै खालका कालिगढको काम गर्न परमेश्वरले बेजेलेललाई उहाँको आत्मा, ज्ञान, बुद्धि, समजशक्तिले भरिदिनुभएको थियो (प्रस्थान ३५:३१)। उनी र आहोलियाबले आफूले जानेका कारिगरी वा हस्तकलाहरूलाई अरूलाई सिकाउन खुबी भएको थियो (प्रस्थान ३५:३४)।
हामी संसारको भौतिक जीवनमा नै रहेर परमेश्वरको उत्तम सञ्चितक भएर कुनै किसिमको ऋणबाट अलग हुन सिक्न सक्दछौँ। औपचारिक शिक्षा, सेमिनार वा कार्यक्रम, गोष्ठी र निरन्तररूपमा अध्ययनलाई जारी राखेर हामीले जानेका सिप र दक्षतालाई तिखो पार्दै लानुपर्छ। हात बाँधेर केही गर्नुछैन भनेर बस्नुभन्दा जहाँसक्यो त्यहाँ हामीले जानेका कुराहरूलाई प्रयोग गर्नुपर्छ। हामीले पाएका दक्षता, प्रतिभा वा सिपलाई बढाउँदै लगियो भने हामीमा भएका उत्तम कुराहरूलाई परमेश्वरलाई दिन सक्ने हुनेछौँ र हामी असल सञ्चितक वा आफूले पाएका उत्तरदायित्वलाई सही रूपमा सम्हाल्न सक्षम् हुन्छौँ।
सुनको सिक्काको अर्तीकथामा प्रत्येक काम गर्नेलाई उसको क्षमता अनुसार तिनीहरूको मालिकले आफू परदेश जानुभन्दा पहिले सिक्काहरू दिएको थियो भनेर येशूले भन्नुहुन्छ (मत्ती २५:१५)। दुई जना नोकरले तिनीहरूले पाएको सुनको सिक्कालाई लगानी गरेर दोबर बनाए। तेस्रोले एउटामात्र सिक्का थोरै भएको भनेर त्यसलाई लगानी नगरि जमिनमा गाडेर राखे। उसप्रति मालिक नाराज भएर उसँगभएको सिक्का पनि खोसेर लिइयो। हामीसँग जेछ त्यसलाई सुधार गर्न हामी जहिले पनि प्रयत्नशील हुनुपर्छ। तर केही थाहा छैन भनेर भनेको कुरा जानेर पनि वेवास्ता गरेर हातबाँधेर बस्नु भनेको आफूले जानेको कुरालाई गाडेर राख्नु हो। आफूले जानेको कुरालाई व्यवहारिक रूपमा तिखार्दै लैजानु, भएको पैसालाई सुव्यवस्थित रूपमा चलाउनु, ऋणमा नडुब्नु र अनुशासित जीवन बिताउनु जस्ता बरदानहरू परमेश्वरकै आशिषले आएका हुन्। कुनै कुरामा असल हुन र सफल हुन हामीले त्यही कुरालाई बारम्बार दोहोर्याउनुपर्छ।
"जब बाइबलका पाठ तथा अर्तीहरूलाई दैनिक जीवनमा उपयोग गर्छौँ तब त्यसले चरित्रमा गहिरो र पछिसम्म प्रभावित पार्दछ। यी पाठहरू तिमोथीले सिकेका थिए र उनले व्यवहारमा लगाएका थिए। उनमा कुनै बिशेष बिलक्षण प्रतिभाहरू थिएनन् तर उनको काम अत्यन्त मूल्यवान थियो किनभने परमेश्वरले दिनुभएको खुबीहरूलाई आफ्नो स्वामीको निम्ति प्रयोग गरेका थिए।"-एलेन जी ह्वाइट, द आक्टस् अभ आपोस्टलस्, पृ. २०५बाट रूपान्तरित।
 
**चिन्तनमनन**

`अ)  	आफूले आफूलाई सम्हाल्ने बानी  इसाईको निम्ति  जहिले पनि अत्यन्त महत्त्वपूर्ण कुरो हो तर पैसाको मामिलामा सम्हाल्नु पनि अत्यन्त महत्त्वपूर्ण खुबी हो। आफूसँग भएको आम्दानीलाई सम्हाल्न सकिएन भने त्यसले जीवन धान्न मुश्किल गराउँछ र त्यसले जीवनलाई बिगार्छ पनि। यस्तो किसिमको खतरामा पर्नेहरूलाई हामी चर्चका सदस्य भएको हैशियतले के गर्न सक्छौँ?`

`आ)   	जब हामी एक आपससँग भेटघाट, छलफल गर्छौँ र दैनिक जीवन चलाउँछौँ रोमी १३:६-१०ले भनेको वचनलाई कसरी व्यवहारमा लागु गराउने? हेर्नुहोस् "६ यसैकारणले पनि तिमी कर तिर्दछौ। किनकि प्रशासकहरू यसै कामको निम्ति निरन्तर लागिरहेका परमेश्वरका सेवक हुन्। ७ तिर्नुपर्ने कुरा सबैलाई तिर, कर तिर्नुपर्नेलाई कर, महसूल तिर्नुपर्नेलाई महसूल, आदर गर्नुपर्नेलाई आदर, इज्जत गर्नुपर्नेलाई इज्जत गर। ८ आपसमा प्रेम गर्नुबाहेक कसैको केही कुरामा ऋणी नहोओ। किनकि आफ्नो छिमेकीलाई प्रेम गर्नेले व्यवस्था पूरा गरेको हुन्छ। ९ "तैंले व्यभिचार नगर्, तैंले हत्या नगर्, तैंले चोरी नगर्, तैंले लोभ नगर्, " यी आज्ञाहरूबाहेक, र अरू जति आज्ञा छन्, ती सबैको सारांश यसै आज्ञामा पाइन्छ, अर्थात् "तैंले आफ्नो छिमेकीलाई आफूलाई जस्तै प्रेम गर्।" १० प्रेमले छिमेकीको खराबी गर्दैन। यसकारण प्रेम गर्नु नै व्यवस्था पूरा गर्नु हो।`

`इ)  	कसैले भन्छ येशू छिटै आउँदै हुनुहुन्छ त्यसकारण पैसा कमाउने ऋणमा डुब्ने जस्ता कुराहरुमा चिन्ता गर्नुहुन्न। त्यसखालको मनस्थितिलाई तपाईँले कसरी जवाफ दिनुहुन्छ?`