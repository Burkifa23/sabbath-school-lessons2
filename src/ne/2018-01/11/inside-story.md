---
title:  कथा
date:   16/03/2018
---

#### येशूको लागि सिउनु

_जमैका, मेभिस बरेल स्पेन्सर, ६६_

लुगा सिउने काममा अत्यन्त नाउँ चलेको आफ्नो श्रीमानको केही दशक अघि मृत्युभएपछि अब के गर्ने भनेर मेभिस बरेल स्पेन्सरलाई थाहा थिएन। उनको श्रीमानले जमैकामा अत्यन्त फस्टाएको लुगा सिउने तीनवटा पसलहरू खोलेका थिए र टापु देश जमैकाको राजधानी किङ्गस्टनको मूल बजारमा पनि लुगा सिउने पसल खोलेका थिए। त्यहाँ २५ जना कामदारहरू थिए। मेभिसलाई के गरूँ के गरूँ भएको थियो। उनले ती पसलहरू आफैले सम्हाल्ने निर्णय गरिन्। त्यसको दश वर्षपछि पनि उनलाई के  गरूँ के गरूँ भयो। उनले सेभेन्थ-डे एडभेन्टिस्ट चर्चमा बप्तिस्मा लिने निचोडमा पुग्दा अब शनिबार के गर्ने भनेर अलमलमा परिन् किनभने शनिबार अत्यन्त व्यस्त दिन हुन्थ्यो। त्यसबेला व्यापारमा धेरै कमाइन्थ्यो। के गर्ने भनेर उनले भित्री हृदयदेखि प्रार्थना गर्न थालिन्। मेभिज आइतवार चर्च जान्थिन्। तर एक दिन उनले एडभेन्टिस्ट साथीबाट सातौँ दिनमा मनाउनु पर्ने साबथको बारेमा सुनिन्। चौथौँ आज्ञामा लेखिएको साबथलाई सम्झनुपर्छ भनेर लेखिएको आज्ञा सबै इसाईहरूलाई हो भनेर उनलाई थाहा थिएन। जब एडभेन्टिस्ट पारिवारिक साथीहरूले उनलाई हप्ता हप्तामा हुने बाइबल अध्ययनको निम्ति निम्त्याए तब उनको जीवनमा परिवर्तन हुन थाल्यो। एक जना एडभेन्टिस्ट व्यापारी साथीले मेभिजको घरमा आएर उनको श्रीमानको मृत्यु हुनुभन्दा अघि नियमित रूपमा प्रार्थना गर्न आउँथे र मेभिजलाई बाइबल अध्ययन गर्न आउन अनुरोध गर्दथे। तर आफू व्यस्त भएको भनेर बाइबल अध्ययनमा जान अस्वीकार गर्दथी। पछि बाइबल अध्ययन गर्ने सानो झुण्डमा समावेश हुन उनलाई ती साथीले अनुरोध गरे। आफूलाई बाइबलको बारेमा ज्ञान कतिको कमी रहेछ भनेर उनले पत्ता लगाइन्। "बाइबलमा भएका कतिकुराहरू मेरो अगाडि खोलियो। ती सबै कुराहरू बाइबलमा छ भनेर मलाई थाहा थिएन" मेभिजले बाइबल अध्ययन गर्ने एउटा समयमा भनिन्। साबथको बारेमा उनलाई नयाँ ज्ञान भएको साथै येशू छिट्टै आउनुहुन्छ र धर्मीहरू स्वर्गको घरमा लगिनेछ भन्ने कुरा पनि उनलाई थाहा थिएन। बाइबलमा वर्णन गरिएको नयाँ पृथ्वीको बारेमा उनले सुन्दा उनलाई अचम्म लागेको थियो। "जति कुरा मलाई सुनाइयो झन झन मलाई सुन्न मन लागेको थियो," मेभिजले भनिन्। तर शनिबार उनले लुगा सिउने काम बन्द गरिनन्। तर एक दिन जब उनी बाइबल अध्ययन पछि आफ्नो घरमा फर्किदै थिइन् तब एउटा आवाजले उनलाई घचघच्याएको महसुस गरिन् "तिमी दगुर्न सक्छौ तर लुक्न सक्दैनौ।" अनि साबथको बारेमा के गर्ने भनेर उनले मनैदेखि प्रार्थना गर्न थालिन्। "मैले के सिकिरहेको थिएँ सो मैले पूरै ग्रहण गरिरहेको  थिइनँ। परमेश्वरबाट म भागिरहेको तर उहाँको सामु जेभएपनि म लुक्न सक्दिँन भनेर प्रभुले भनिरहनुभएको मैले विश्वास गरेँ।" मेभिजले नलुकाइकन आफ्नो कुरा भनिन्। डिसेम्बर २०१६मा उनले निर्णय गरिन्। त्यसबेला उनले तिनैवटा पसलहरूको ढोकामा यो सूचना टाँसिदिइन् "जनवरी ७तारिखदेखि स्पेन्सर कपडा सिउने पसल शनिबारको दिन बन्द गरिनेछ। तर त्यसको सट्टामा आइतबार खोलिनेछ।" जनवरी ७मा उनले बप्तिस्मा लिइन्। उनका धेरै ग्राहकहरू उनीदेखि रिसाइन्। एक जनाले त उनिसँग पड्किएर भने, "किन यस्तो गरेको?" अर्कोले भन्यो, "शनिबार झन धेरै व्यापार हुन्छ त्यसकारण किन त्यो दिन पसल बन्द गरेको?" मेभिजले नम्र भएर जवाफ दिइन्, "स्वर्गमा हुने मेरो पिताले पहाडहरूमा भएको हजार गाईबस्तुहरू उहाँको हो भनेर उहाँले भन्नुहुन्छ र तिनीहरूमा दशमात्र मलाई दिनु उहाँको निम्ति केही पनि होइन।" शनिबार उनको पसल बन्द भएपनि उनको पसल झन राम्रोसँग चल्न थाल्यो। आइबार पसल खोलेकोमा कतिपय ग्राहकहरूले उनलाई सराहना गरे। मूल बजारमा रहेको उनको पसल शनिबारमा मोटर पार्क गर्ने ठाउँकालागि सजिलो भएको थियो आइबारचाहीँ सुनसान हुन्थ्यो। "मेरो बिक्री झन बढ्यो। धेरै मानिसहरू जो शनिबार आउँथे तिनीहरूलाई आइतबार आउन सजिलो भएको भेट्टाए। मोटर पार्क गर्न तँछाडमछाड नभएको तिनीहरूले मन पराए।" खुशी व्यक्त गर्दै मेभिजले भनिन्। पैसा भन्दा बेसि त चर्चमा नयाँ परिवार भेट्टाएकोमा उनी खुशी भएकी थिइन्। जब चर्चमा प्रथम पल्ट जाँदा एक परिवारले उनलाई न्यानो सत्कार गरेको उनले कहिल्यै पनि बिर्सिने छैनन्। "मेरो लागि ढोका खोलिएको जस्तो लाग्यो। मानिसहरू त्यस्तो दयालु र मिलनसार थिए भनेर मलाई थाहा थिएन। मेरो जीवनमा त्यो भन्दा आनन्दको कुरो केही छैन।" उनले भनिन्।

आजभोलि मेभिज जो ६६ वर्षकी छिन् आफ्नो पसल खोल्नुभन्दा पहिले आफ्ना कामदारहरूसँग प्रत्येक विहान प्रार्थना गर्छिन्। कामदारहरूको बीचमा प्रेम सदभाव होस्, तिनीहरूलाई परमेश्वरले शक्ति दिउन् र ग्राहकहरूलाई आशिष दिउन् भनेर उनले प्रार्थना गर्छिन्। उनका कामदारहरू एक आपसमा कचकच र प्रतिस्पर्धा गर्थे अब शान्तसँग एकभएर काम गर्छन् भनेर उनले भनिन्। आफ्ना कामदारहरूलाई पनि उनले बाइबल अध्ययन गर्न निम्तो दिइन्। तिनीहरूमा एक जना बप्तिस्माको निम्ति तयार भइरहेको छ। शनिबार काम गर्ने र व्यापार गर्नेहरूलाई उनले के सल्लाह दिनुहुन्छ भनेर उनीसँग सोध्दा उनले यो जवाफ दिइन् "तपाईँले केही पनि गुमाउनुहुनेछैन। तर परमेश्वरलाई तपाईँले समर्पण गर्नुभयो भने बरू तपाईँलाई फाइदा नै हुन्छ।" उनको मनपर्ने पद फिलिप्पी ४:१३ हो जसमा लेखिएको छ, "मलाई बल दिनुहुने ख्रीष्टद्वारा म सबै थोक गर्न सक्छु" (रूपान्तरित)। "तपाईँको आँखा येशूतिर लगाइराख्नुहोस् किनभने उहाँ जीवनको स्रोत हुनुहुन्छ। उहाँबिना तपाईँले केही पनि गर्न सक्नुहुन्न। उहाँसँग तपाईँले जे पनि गर्न सक्नुहुन्छ।" निर्धक्क भएर उनले भनिन्।

_(लेखक: आन्ड्र्यु मेकचेस्नी)।_

**जमैकाको बारेमा जानकारी: सन् १९८८को जाडोको ओलम्पिक खेलमा ती भेगका देशहरूमा जमैका पहिलो राष्ट्र थियो जसले हिँउमा ठेला तान्ने प्रतिस्पर्धामा भाग लिएको थियो। २०० जातभन्दा बेसी अत्यन्त राम्रो सुनाखरी वा अर्किद पाइने ठाउँ जमैका हो र तिनीहरूमध्ये ७३ जातको चाहीँ त्यहीँमात्र पाइन्छ। संसारको सबभन्दा ठूलो प्राकृतिक समुद्र बन्दरगाहमा जमैकाको राजधानी किङ्गस्टनको सातौँ बन्दरगाह हो। संसारमा सबभन्दा छिटो दगुर्ने मानिस उसन बोल्टको घर जमैका हो।**