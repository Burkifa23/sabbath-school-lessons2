---
title:  परमेश्वरलाई चढाउने अति उत्तम भेटी
date:   27/02/2018
---

`जब हामीले परमेश्वरलाई भेटी दिन्छौँ तब कुन नियतले दिन्छौ त्यो उहाँलाई थाहा भएको हुन्छ। लूका ७:३६-४७मा त्यसको ज्वलन्त उदाहरण उल्लेख गरिएको छ। हेर्नहोस्`

> <p></p>
> "३६ फरिसीहरूमध्ये एक जनाले उहाँलाई भोजन गर्न निम्तो दिए, र उहाँ त्यस फरिसीको घरमा गएर खान बस्नुभयो। ३७ त्यस सहरमा एउटी पापी स्त्री थिई। फरिसीको घरमा येशू खान बस्नुभएको छ भन्ने सुनेर, र एउटा सिङ्गमरमरको शीशीमा अत्तर लिएर त्यो त्यहाँ आई, ३८ र पछिल्तिरबाट उहाँका पाउनेर उभिएर, रुँदै उहाँका पाउ आँसुले भिजाउन लागी, र आफ्नो शिरका कपालले पुछ्दै उहाँका पाउलाई चुम्बन गरी, र त्यो अत्तर घस्न लागी। ३९ उहाँलाई निम्तो गर्ने फरिसीले यो देखेर मनमनै यसो भन्न लागे, “यिनी अगमवक्ता हुँदा हुन् ता यिनलाई छुने को र कस्ती स्त्री हो भनी यिनले जान्नेथिए, किनकि यो त पापीनी हो।”  ४० येशूले त्यस फरिसीलाई भन्नुभयो, “ए सिमोन, तिमीलाई केही भन्नु छ।”  तिनले भने, “गुरुज्यू, भन्नुहोस्।”   ४१ “कोही साहूकारका दुई ऋणीहरू थिए, एउटाले पाँच सय रुपियाँ र अर्काले पचास रुपियाँ ऋण लिएका थिए। ४२ तर तिनीहरूसित तिर्ने केही नहुँदा तिनले दुवैलाई माफी दिए। यसकारण भन त, यी दुईमध्ये कुनचाहिँले तिनलाई बढ़ी प्रेम गर्नेछ?”  ४३ सिमोनले भने, “म ठान्छु, जसले बढ़ी क्षमा पायो।” उहाँले तिनलाई भन्नुभयो, “तिमीले ठीकै विचार गरेका छौ।” ४४ अनि त्यस स्त्रीतिर फर्केर उहाँले सिमोनलाई भन्नुभयो, “यस स्त्रीलाई देख्तछौ? म तिम्रो घरभित्र आएँ, तर तिमीले मलाई पाउ धुने पानी दिएनौ, तर यसले मेरा पाउ आँसुले भिजाई, र आफ्ना केशले पुछी। ४५ तिमीले मलाई चुम्बन गरेनौ, तर यसले त, यहाँ म आएदेखि, मेरा पाउ चुम्बन गर्न छोड़ेकी छैन। ४६ तिमीले मेरो शिरमा तेल घसिदिएनौ, तर यसले त मेरा खुट्टामा अत्तर घसेकी छे। ४७ यसकारण म तिमीलाई भन्दछु, यसका पाप, जो धेरै छन्, क्षमा भएका छन्, किनकि यस स्त्रीले बढ़ी प्रेम देखाई। तर जसलाई थोरै क्षमा गरिन्छ, त्यसले थोरै प्रेम गर्दछ।”  

टेबुलमा अडेस लागेर बस्नुभएको येशूलाई पछाडिबाट सुरुक्क आएकी मेरीले देखिन्। आफूसँग ल्याएको एउटा सानो बहुमूल्यको बाकस खोलिन् अत्तरको शीशी निकालिन् । त्यो शीशी खोलेर अत्यन्त महँगो मगमग बास्ना आउने अत्तरले येशूको पाऊमा खन्याइन् र आँशु झार्दै आफ्नो कपालले पुछ्न थालिन्। कतिले यो त अनुचित भयो भनेर गुनासो व्यक्त गरे। येशूलाई खान बोलाउने फरिसी पण्डितले त मनमनै त्यस्तो पापीलाई पनि छुन दिनुभयो भनेर येशूप्रति खेद व्यक्त गरे। उनको पापमय जीवनबारे धेरै जसोलाई थाहा थियो।

तर भूतले सताएको मेरीलाई येशूले निको पार्नुभएको थियो र शैतानको पकडबाट उनलाई स्वतन्त्र पारिएको थियो (लूका ८:२)। जब आफ्नो मरिसकेर गाडिएको भाइ लाजरसलाई येशूले पुनरुत्थान गर्नुभएको थियो तब मेरी येशूप्रति अत्यन्त आभारि भएकी थिइन्। उनले ल्याएको अत्तर अत्यन्त बहुमूल्य थियो जुन उनले धेरै पैसा जम्मा गरेर किनेर राखेकी थिइन्। येशूको पाऊमा खन्याएर उनले येशूप्रति आफ्नो कृतज्ञता व्यक्त गरेकी थिइन्।

हामीले परमेश्वरलाई दिने भेटी कुन् नियतले दिनुपर्छ भनेर यस कथाले हामीहरूको दिमागमा कब्जा गर्नुपर्छ: त्यो हो धन्यवादी वा कृतज्ञ बनेर। परमेश्वरको अनुग्रहको अमूल्य उपहारप्रति आभारि भएर उहाँलाई व्यक्त गर्ने अरू कुन् साधन छ र? परमेश्वरको उदारताले गर्दा पनि अरूलाई दिने हामीहरूको बानी तयार भएको हुन्छ र त्यो दिने बानीमा परमेश्वरतर्फ हामीहरूको आभार पनि मिसिएको हुन्छ। ती दुवै मसलाहरू (परमेश्वरको उदारनीतिलाई हृदयमा राख्नु र उहाँप्रति आभारि हुनु) मिसाएर परमेश्वरलाई हामीहरूको भेटी दिँदा त्यो अर्थपूर्ण हुन्छ। त्यो भेटी केवल पैसामात्र नभएर हामीहरूको समय, प्रतिभा, धन र शरीर हुनुपर्छ।

भेटी दिने सन्दर्भमा पौराणिक इस्राएलमा भएका चलनहरू आजको भन्दा अत्यन्त फरक भएतापनि हामीहरूको भेटी दिने चलनमा कस्तो नीतिहरूले प्रेरित हुनुपर्छ भनेर देहायका केही पदहरूले कसरी देखाउँछन्? हेर्नुहोस्: प्रस्थान ३४:२६,  “तिमीहरूको जमिनका अगौटे फलमध्येका सबभन्दा असल फलचाहिँ परमप्रभु आफ्ना परमेश्वरको घरमा ल्याउनू।", लेबी २२:१८-२५ "१८ “हारून, त्यसका छोराहरू र सबै इस्राएलीहरूलाई भन्: ‘इस्राएली अथवा इस्राएलमा वास गर्ने परदेशीले भाकल वा राजीखुशीको होमबलि परमप्रभुलाई चढ़ाउँदा, १९ त्यो ग्रहणयोग्य हुनलाई साँढ़े, भेड़ा वा बोकाहरूबाट निष्खोट नरचाहिँ चढ़ाओस्। २० खोट भएको जे छ त्यो तिमीहरूले नचढ़ाउनू, किनकि त्यो ग्रहणयोग्य हुनेछैन। २१ मेलबलि चढ़ाएर परमप्रभुलाई आफ्नो भाकल पूरा गर्दा अथवा राजीखुशीको बलि चढ़ाउँदा बथान वा बगालबाट लिइने पशु ग्रहणयोग्य हुनलाई त्यो सिद्ध र निष्खोट हुनुपर्छ। २२ अन्धा, चोट भएका, अङ्गभङ्ग भएका, मूसा वा पाकेको घाउ भएका, यस्तालाई तिमीहरूले परमप्रभुको निम्ति अग्नि-होमको रूपमा वेदीमा नचढ़ाउनू। २३ तर अङ्गभङ्ग भएको साँढ़े वा भेड़ाचाहिँ तिमीहरूले राजीखुशीको बलिमा चढ़ाए हुन्छ। तर भाकलको बलिमा चाहिँ त्यो ग्रहण हुनेछैन। २४ जुन पशुका अण्ड कुच्च्याइएका वा चूर पारिएका, फोरिएका वा चिरिएका हुन्छन्, त्यो परमप्रभुको निम्ति नचढ़ाउनू। तिमीहरूको देशभरि नै त्यसो गर्नु निषेध छ। २५ कुनै परदेशीबाट लिएर पनि यस्तो कुनै पशु परमेश्वरको भोजन स्वरूप नचढ़ाउनू। तिनीहरूमा भएका अङ्गभङ्ग र खोटले गर्दा, ती तिमीहरूका निम्ति ग्रहणयोग्य हुनेछैन’।”  

परमेश्वरलाई दिने जुनसुकै उत्तम भेटी हामीहरूको आँखामा नपुगेको होला तर उहाँको अगाडि त्यो महत्त्वपूर्ण हुन्छ। हामीसँग भएको सबभन्दा असल जुन् छ त्यो जब हामी दिन्छौँ तब हामीहरूको जीवनमा परमेश्वरले अग्रज स्थान लिएको देखाउँछौँ। परमेश्वरबाट कुनै फाइदा पाइएला भनेर हामी भेटी चढाउँदैनौँ। तर येशू ख्रीष्टद्वारा हामीलाई के दिइएको छ सोप्रति आभार व्यक्त गर्न वा धन्यवादी हुन हामी दिन्छौँ।

> <p></p>
> "जब हामी परमेश्वरप्रति समर्पित भएर  उहाँको प्रेमप्रति आभारि भएर खुला हृदयले भेटी चढाउँछौँ त्यो सानै किन नहोस् तर त्यो स्वइच्छाले त्याग गरेको हुनाले परमेश्वरको सामु त्यो मीठो बास्ना हुन जान्छ र त्यसलाई बहुमूल्य उपहारको रूपमा उहाँले ग्रहण गर्नुहुन्छ। जब खुशीसाथ हामीहरूको उद्धारकर्तालाई हामीहरूको निम्ति बहुमूल्य भएको जे दिन्छौँ, यदि हामीहरू परमेश्वरप्रति ऋणी भएर आभार व्यक्त गरेर दिन्छौँ तब त्यो केवल सानो र अलिकतिमात्र भएको महसुस गर्न पुगेका हुन्छौँ। तर हामीहरूको आँखामा त्यो थोरै वा अपुग भएतापनि स्वर्गदूतहरूले ती भेटीहरूलाई लिएर परमेश्वरको सिहाँसनको सामु बास्ना आउने भेटी सरह चढाउँछन्, र त्यसलाई परमेश्वरले ग्रहण गर्नुहुन्छ।"-एलेन जी ह्वाइट, टेस्टिमोनिज फर द चर्च, ठेली ३, पृ. ३९७बाट रूपान्तरित।