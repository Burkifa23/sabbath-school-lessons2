---
title:  कथा
date:   02/03/2018
---

#### परमेश्वरबाट अचम्मको कामहरू

_मेक्सिको, लौरा डेल कार्मन फ्लोरेस डियास्, २३_

मेक्सिकोमा लौराको जीवन अचम्मको कुराहरूले भरिएको पाइन्छ। जब उनी १० वर्षकी थिइन् उनी ठूलो पार्टी गर्न साथीको घरमा गएकी थिइन्। तर त्यहाँ त सानो झुण्डले बाइबल अध्ययन गरेको पो उनले भेट्टाइन्। उनलाई बाइबल अध्ययन धेरै मनपर्यो र वर्षभरि त्यस अध्ययनमा उनी गइन् र पछि साबथमा सेभेन्थ-डे एडभेन्टिस्ट चर्चमा जान थालिन्। जब सुसमाचार कार्यक्रम पछि बप्तिस्मा लिन उनले अनुरोध गरिन् तब चर्चको मानिसले उनी सानो भएकोले आनकानी गरे। उनले बाइबल अरू अध्ययन गर्नुपर्छ, उनका बाबुआमाहरू सेभेन्थ-डे एडभेन्टिस्ट पनि होइनन् र उनी केवल एघार वर्षको मात्र छिन्, त्यसकारण तिमी बप्तिस्मा लिन योग्य छैनौँ भनेर उनलाई चर्चको मानिसले सुनाए। तर उनको करले गर्दा आखिरमा उनले बप्तिस्मा लिइन्। जब उनले १२ क्लास सिध्याइन् उनी सेभेन्थ-डे एडभेन्टिस्ट विश्वविद्यालयमा भर्ना हुन चाहेकी थिइन् तर त्यहाँ पढ्ने पैसा थिएन। जब त्यहाँ एडभेन्टिस्ट शिक्षकहरूद्वारा बाइबल सिकाइन्छ भनेर उनले थाहा पाइन् तब त्यहाँ जान झन उनको चासो बढ्यो। उनी आफै पनि बाइबल सिकाउने शिक्षिका हुन चाहिन्। उनले परमेश्वरसँग प्रस्ताब राखिन्। उनले यो प्रार्थना गरिन्, "हे प्रभु यदि तपाईँले एडभेन्टिस्ट विश्वविद्यालयमा पढ्न दिनुभयो भने म हाइस्कुलमा बाइबल सिकाउने शिक्षिका हुन्छु। तर तपाईँले मलाई अहिले सहायता गर्नुभएन भने म अहिले काम गर्छु, विवाह गर्छु र पछि पढुँला।" तर परमेश्वर चुप लागेर बस्नुभएको थिएन। उहाँले उनको प्रार्थना सुन्नुभयो र उनलाई एडभेन्टिस्ट विश्वविद्यालयमा पढ्ने अवसर मिल्यो। तर उनीसँग पहिलो सेमिस्टरमा तिर्नुपर्ने पैसाको आधा पैसा मात्र थियो। उनले अरुको घरमा काम गरेर पैसा कमाइन्। दोस्रो सेमिस्टरमा उनले पूरा छात्रवृति पाइन्। चारवर्ष पछि उनी पारिवारिक विज्ञानमा ग्राडुएट भइन्। उनले केही ऋण पनि तिर्नुपरेन। परमेश्वरले उनको प्रार्थना सुन्नुभएकोले उनले पनि आफूले अध्ययन गरेको हाईस्कूलमा बाइबल पढाउने  प्रतिज्ञा पालन गर्न निर्णय गरिन्। तर उनले पहिले मास्टर पढ्नुपर्थ्यो। तर त्यसको लागि उनीसँग पैसा थिएन। दुईवटा एडभेन्टिस्ट विश्वविद्यालयमा छात्रवृत्तिको निम्ति पत्रहरू पठाइन्। उनले किताब बेचेर ट्युशनको पैसा तिर्न सक्छिन् भनेर दुवै विश्वविद्यालयले जवाफ दिए। काम गर्न उनलाई कुनै हिचकिचाहट भएको थिएन तर कुन विश्वविद्यालयमा पढ्ने परमेश्वरले भनुन् भनेर उनले चाहिन्। जुनसुकैमा पनि पूरा ट्युशन तिर्न पैसा कमाउन गाह्रो हुन्छ भनेर उनलाई थाहा थियो। त्यसकारण उनले प्रार्थना गरिन्, " जुन् विश्वविद्यालयबाट काम  तपाईँले दिलाउनुहुन्छ म त्यहाँ जान्छु।" उनी ग्राजुएट भएको चारदिनपछि एडभेन्टिस्टले चलाएको नाभाहो विश्वविद्यालयबाट पत्र पाइन्, "तिम्रो लागि हामीसँग काम छ। तिमीले भर्ना हुन जहिले दर्खास्त दिन सक्छ्यौ।" तर त्यस विश्वविद्यालयमा यात्रा गर्न उनीसँग पैसा थिएन। जब उनका साथीहरूले त्यो थाहा पाए तब तिनीहरू मिलेर उनलाई त्यहाँ पठाउन पैसा उठाए। लौरा त्यस विश्वविद्यालयबाट ग्राजुएट भइन् र हाइस्कुलमा बाइबल सिकाउन उनी उत्सुक भएकी थिइन्। याकूब १:१२ उनको मनपर्ने बाइबलको पद हो जहाँ लेखिएको छ, "जसले परीक्षालाई सहनसक्छ त्यो व्यक्ति धन्यको हो अर्थात् स्यावास, उनको त्यो सहनशक्तिलाई परमेश्वरले मान्नुभएको छ। जसले उहाँलाई प्रेम गर्छ त्यसलाई उहाँले जीवनको मुकूट दिनुहुनेछ" (रूपान्तरित)। "हामी युवाहरूले धेरै चुनौतिहरू सामना गर्नुपर्छ। तर परमेश्वरको सहयोगले सधैँ तिनीहरूको सामना गर्न सक्छौँ। जसले परमेश्वरलाई प्रेम गर्छ त्यसलाई ती चुनौँतिहरूको सामना गर्न परमेश्वरले सहायता गर्नुहुन्छ" लौराले भनिन्।

लौराको जीवन अचम्म तरिकाले चलिरहेको छ र त्यो शैली उनलाई मनपर्छ। एडभेन्टिस्ट शिक्षा पाउन चाहने तर पैसा नभएकाहरुलाई परमेश्वरमा भरोसा राख्न उनी सल्लाह दिन्छिन्। "सबै थोक परमेश्वरको हातमा छ। यदि कसैले उहाँमाथि भरोसा राख्यो भने उसको आवश्यकता भन्दा बेसि उहाँले पूरा गरिदिनुहुन्छ" लौरा विश्वस्त भएर भन्छिन्। अहिलेको भेटीको केही भाग लौराको सहर भिलाहरमोसामा भवन बनाउन सहयोग मिल्नेछ जहाँबाट स्थानीय जनताहरूको निम्ति स्वास्थसेवा उपलब्ध गराइनेछ। तपाईँले दिनुहुने भेटीको निम्ति धन्यवाद।

मेक्सिकोको बारेमा थप जानकारी: फ्रिडा काहेलो भन्ने बिसौँ शताब्दिको प्रख्यात चित्रकार मेक्सिकोबाट नै हुन्। मेक्सिकोमा विभिन्न खालका हावापनी पाइन्छ। त्यहाँ मरुभूमि पनि छ र ठीकै खालको हावापानी पनि छ। मेक्सिकोको सबभन्दा अग्लो पहाड पिको ओर्जिबा हो। त्यो १८,४९१ फिट अर्थात् ५,६३६ मिटर अल्गो छ। शितजन पिरामिड वा अल्गो मन्दिर माया सभ्यताका मानिसहरूले बनाएका थिए जसलाई विश्वसम्पदाको सूचीमा राखिएको छ। त्यहाँ वर्षमा दस लाख भन्दा बढि मानिसहरू हेर्न आउँछन्। मेक्सिकोमा जगुवार बाघ, पुमा चितुवा र ठूला खालका छेपारो पाइन्छ। त्यहाँको जङ्गलमा विभिन्न खालका छेपारो, बाँदर र रङ्गिन जस्तै सुगा चराहरू पाइन्छन्। ह्वेल माछा र समुद्रका अरू ठूला ठूला जनावरहरू मेक्सिकोको समुद्रमा पाइन्छ। मेक्सिकोका मानिसहरू खेलकुदमा अत्यन्त चासो लिन्छन्। पौराणिक समयमा परम्परागत बल खेल्दा हराउनेहरूलाई मारिन्थ्यो। साँढेसँग जुद्ने जस्ता खेलहरू खेलेर मानिसहरूले आफ्नो ज्यानलाई जोखिममा पार्दछन्।