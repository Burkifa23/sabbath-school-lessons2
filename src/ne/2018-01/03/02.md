---
title:  येशू ख्रीष्ट, सबै सृष्टिका सृष्टिकर्ता 
date:   14/01/2018
---

`प्राकृतिक र भौतिक सम्पदाले भरिपूर्ण भएको यो संसार कस्तो असल छ भनेर देहायका पदहरूले कसरी देखाउँछन्? हेर्नुहोस्: उत्पत्ति १:१-३१ "१ आदिमा परमेश्वरले आकाश र पृथ्वी सृष्टि गर्नुभयो। २ पृथ्वी आकारविनाको र शून्य थियो। अथाह समुद्रमाथि अन्धकार थियो, र परमेश्वरका आत्मा पानीमाथि परिभ्रमण गर्दैरहनुहुन्थ्यो। ३ अनि परमेश्वरले भन्नुभयो, “उज्यालो होस्।” तब उज्यालो भयो। ४ अनि परमेश्वरले उज्यालोलाई हेर्नुभयो, त्यो असल थियो। उहाँले उज्यालो र अँध्यारोलाई अलग-अलग गर्नुभयो। ५ परमेश्वरले उज्यालोलाई “दिन” र अँध्यारोलाई “रात” भन्नुभयो। साँझ पर्यो र बिहान भयो– पहिलो दिन। ६ अनि परमेश्वरले भन्नुभयो, “पानीका बीचमा एक क्षेत्र होस्, र त्यसले पानीलाई दुई भाग गरोस्।” ७ परमेश्वरले सो बनाएर क्षेत्रमुनिको र माथिको पानीलाई अलग-अलग गर्नुभयो। तब त्यस्तै भइहाल्यो। ८ परमेश्वरले यस अन्तरिक्षलाई आकाश भन्नुभयो। साँझ पर्यो र बिहान भयो– दोस्रो दिन। ९ अनि परमेश्वरले भन्नुभयो, “आकाशमुनि भएको पानी एक ठाउँमा जम्मा होस् र ओबानो भूमि देखा परोस्।” तब त्यस्तै भइहाल्यो। १० परमेश्वरले ओबानो भूमिलाई “पृथ्वी” भन्नुभयो, र जम्मा भएको पानीलाई “समुद्र” भन्नुभयो। अनि परमेश्वरले हेर्नुभयो, त्यो असल थियो।  ११ तब परमेश्वरले भन्नुभयो, “भूमिले वनस्पति, बीउ हुने बोट-बिरुवाहरू र आफ्नो-आफ्नो किसिमको बीउ हुने फल फल्ने वृक्षहरू पृथ्वीमा उमारोस्।” तब त्यस्तै भइहाल्यो। १२ भूमिले वनस्पति, बीउ हुने बोटहरू र आफ्नो-आफ्नो किसिमको बीउ हुने फल फल्ने वृक्षहरू उमार्यो। अनि परमेश्वरले हेर्नुभयो, त्यो असल थियो। १३ साँझ पर्यो र बिहान भयो– तेस्रो दिन।  १४ अनि परमेश्वरले भन्नुभयो, “अन्तरिक्षमा दिन र रात छुट्ट्याउनलाई ज्योतिहरू होऊन्। तिनीहरू ऋतुहरू, दिनहरू र वर्षहरू छुट्ट्याउन चिन्हको रूपमा काम गरून्। १५ र पृथ्वीमा प्रकाश दिनलाई अन्तरिक्षमा ती ज्योतिहरू होऊन्।” तब त्यस्तै भइहाल्यो। १६ अनि परमेश्वरले दुई विशाल ज्योतिहरू बनाउनुभयो– ठूलो ज्योति दिनमाथि प्रभुत्व गर्न, र सानो ज्योति रातमाथि प्रभुत्व गर्न। उहाँले ताराहरू पनि बनाउनुभयो। १७ अनि परमेश्वरले पृथ्वीमा प्रकाश दिनलाई, १८ दिन र रातमाथि प्रभुत्व गर्न अनि उज्यालो र अँध्यारोलाई अलग-अलग गर्नलाई ती आकाशमा राख्नुभयो। र परमेश्वरले हेर्नुभयो, त्यो असल थियो। १९ साँझ पर्यो र बिहान भयो– चौथो दिन।  २० अनि परमेश्वरले भन्नुभयो, “पानी जीवित जन्तुहरूले प्रशस्त गरी भरिऊन्। र पन्क्षीहरूचाहिँ पृथ्वीमाथि अन्तरिक्षमा उडून्।” २१ यसैले समुद्रका विशाल जलजन्तुहरू, पानीहरूमा भरिएका चलहल गर्ने किसिम-किसिमका सबै जीवित प्राणीहरू र जात-जातका पखेटा भएका सबै पन्क्षीहरू परमेश्वरले सृष्टि गर्नुभयो। र परमेश्वरले हेर्नुभयो, त्यो असल थियो। २२ अनि परमेश्वरले तिनीहरूलाई यसो भनेर आशिष् दिनुभयो, “फल्दै-फुल्दै, वृद्धि हुँदै र समुद्रमा भरिँदैजाओ। र पन्क्षीहरूको पनि पृथ्वीमा वृद्धि हुँदैजाओस्।” २३ अनि साँझ पर्यो र बिहान भयो– पाँचौँ दिन। २४ अनि परमेश्वरले भन्नुभयो, “पृथ्वीले जात-जातका जीवित प्राणीहरू, अर्थात् जात-जातका पालिने पशुहरू, घस्रने जन्तुहरू र जात-जातका वन-पशुहरू उत्पन्न गरोस्। तब त्यस्तै भयो। २५ परमेश्वरले पृथ्वीका जात-जातका वन-पशुहरू, जात-जातका पालिने पशुहरू र जमिनमा घस्रने जात-जातका जन्तुहरू बनाउनुभयो। र परमेश्वरले हेर्नुभयो, त्यो असल थियो। २६ फेरि परमेश्वरले भन्नुभयो, “मानिसलाई आफ्नै स्वरूपमा, हाम्रै प्रतिरूपमा बनाऔं। तिनीहरूले समुद्रका माछाहरू, आकाशका पन्क्षीहरू, पालिने पशुहरू र जमिनमा चलहल गर्ने सबै जन्तुहरूमाथि अधिकार गरून्।” २७ यसैकारण परमेश्वरले मानिसलाई आफ्नै स्वरूपमा सृष्टि गर्नुभयो। परमेश्वरकै प्रतिरूपमा उहाँले तिनलाई सृष्टि गर्नुभयो। नर र नारी नै गरी उहाँले तिनीहरूलाई सृष्टि गर्नुभयो। २८ परमेश्वरले तिनीहरूलाई आशिष् दिनुभयो, र तिनीहरूलाई भन्नुभयो, “फल्दै-फुल्दै, वृद्धि हुँदै, पृथ्वीमा भरिँदै र त्यसलाई आफ्नो वशमा पार्दैजाओ। समुद्रका माछाहरू, आकाशका पन्क्षीहरू तथा पृथ्वीका सबै जीवित प्राणीहरूमाथि अधिकार गर।” २९ तब परमेश्वरले भन्नुभयो, “हेर, म तिमीहरूलाई पृथ्वीका सबै बीउ उमार्ने बोटहरू र फलमा नै बीउ हुने सबै फलका रूखहरू दिन्छु। ती तिमीहरूलाई आहाराको निम्ति हुनेछन्। ३० र पृथ्वीको हरेक पशु, आकाशको हरेक पन्क्षी र जमिनमा चलहल गर्ने हरेक जन्तु– हरेक प्राणी जसमा जीवन छ– तिनीहरूका आहाराको निम्ति म हरिया वनस्पति दिन्छु।” तब त्यस्तै भयो। ३१ आफूले बनाउनुभएको हरेक कुरा परमेश्वरले हेर्नुभयो। र त्यो साह्रै राम्रो थियो। साँझ पर्यो र बिहान भयो– छैटौँ दिन।", भजन ३३:६-९ "६ परमप्रभुको वचनले आकासहरू निर्माण भए,  र उहाँकै मुखको सासले त्यहाँका ग्रह-नक्षत्रहरू।  ७ उहाँले समुद्रको पानीलाई जम्मा गरेर एक थुप्रो पार्नुहुन्छ। उहाँले गहिरा सागरहरूलाई आफ्ना ढुकुटीमा राख्नुहुन्छ। ८ सारा पृथ्वीले परमप्रभुको भय मानोस् संसारका सारा निवासीहरूले उहाँको भक्ति गरून्। ९ किनकि उहाँका मुखको वचनले सारा सृष्टि रचियो, उहाँले आज्ञा गर्नुभयो, र त्यो स्थिर रह्यो।", यशैया ४५:११,१२ "११ “इस्राएलका परमपवित्र र यसका सृष्टिकर्ता परमप्रभु भन्नुहुन्छ: आउने कुराहरूका विषयमा, के तिमीहरू मेरा छोराछोरीहरूका बारेमा प्रश्न सोध्छौ, अथवा मेरा हातका कामका बारेमा तिमीहरू मलाई हुकुम दिन्छौ? १२ पृथ्वी मैले नै बनाएको हुँ, र त्यसमा मानिसहरूलाई मैले सृष्टि गरेको हुँ। मेरै हातले आकाशलाई फिँजाएको हो, र त्यसका सारा तारामण्डललाई मैले नै ठीक गरी मिलाएको छु।", यर्मिया ५१:१५,१६ "१५ “उहाँले पृथ्वीलाई आफ्नो सामर्थ्यले सृजनुभयो। उहाँले आफ्नो बुद्धिले संसारलाई स्थापित गर्नुभयो, आफ्नो समझशक्तिले उहाँले आकाशलाई फैलाउनुभयो। १६ उहाँ गर्जनुहुँदा आकाशमा पानीहरू गड्याङगुडुरुङ गर्छन्, उहाँले पृथ्वीको पल्लो छेउदेखि बादलहरू उठाउनुहुन्छ। उहाँले वृष्टिको साथ बिजुली चम्काउनुहुन्छ, र आफ्ना भण्डारहरूदेखि बतास चलाउनुहुन्छ।" र यूहन्ना १:३ "सबै थोक उहाँद्वारा बनिए, र बनिएको कुनै थोक पनि उहाँविना बनिएन।"`

"सारा जगतलाई फैलाउने र यस पृथ्वीको जग बसाल्ने येशू ख्रीष्ट नै हुनुहुन्छ। उहाँकै हातले संसारहरूलाई (ग्रहहरूलाई) शुन्य आकाशमा झुन्ड्याउनुभएको थियो र मैदानका फूलहरूलाई सजाउनुभएको थियो। "उहाँकै बलले पहाडहरू स्थापित भएका थिए।" समुद्र उहाँकै हुन्, उहाँले नै सृष्टि गर्नुभएको हो।" भजन ६५:६,९५:५। यस पृथ्वीलाई सौन्दर्यताले उहाँले भरिदिनुभएको थियो र हावामा गीतहरू भर्नुभएको थियो। परमेश्वरको प्रेमको सन्देश पृथ्वीका सबै थोकहरूमा, हावामा र आकाशमा लेख्नुभएको थियो।"-एलेन जी ह्वाइट, द डिजाएर अभ एजेज, पृ.२०बाट रूपान्तरित।

संसारका चिजबिज तथा भौतिक तत्वहरू आफै खराब होइनन्। कतिपय धर्महरूमा भौतिक संसार र यहाँ भएका चिजबिजहरू दुष्ट वा खराब छन् र केवल आत्मिक कुराहरूमात्र असल छन् भनेर सिकाउँदछन्, तर याद गर्नुहोस्, भौतिक संसारलाई बाइबलले मूल्यवान ठान्दछ।

आखिरमा यस भौतिक संसारमा भएका यावत थोकहरूलाई येशू आफैले सृष्टि गर्नुभएको थियो। त्यस परिवेशमा तिनीहरू खराब भनेर तोक्ने हामी को हौँ त? तर दुर्भाग्यवस परमेश्वरले दिनुभएका सबै बरदानहरू जस्तै मानिसहरूले त्यसलाई दुरूपयोग र खराब कामको निम्ति प्रयोग गर्न सक्छन्। त्यसको अर्थ यो होइन कि सुरुको बरदान खराब थियो। परमेश्वरले यस संसारमा सृष्टि गर्नुभएको वस्तुहरूलाई दुरुपयोग र भ्रष्ट बनायो भने उहाँले बाँकी राख्नुहुन्न भनेर बाइबलले चेतावनी दिएको छ। त्यो चेतावनी ती दुरुपयोग गर्ने मानिसहरूलाई हो संसारका वस्तुहरूलाई होइन।

बरू त्यसको ठीक बिपरित, परमेश्वरले नै यस भौतिक संसार सृष्टि गर्नुभएको थियो र उहाँका जनहरूले यस संसारका फल र फाइदाहरू उपभोग गरुन् भन्ने उहाँको चाहना हो: व्यवस्था २६:११ "तब जति असल-असल थोक परमप्रभु तिमीहरूका परमेश्वरले तिमीहरूलाई र तिमीहरूका परिवारलाई दिनुभएको छ, ती सबका निम्ति तिमीहरू, लेवीहरू र तिमीहरूसित बस्ने परदेशीहरूले पनि आनन्द मनाऊन्।" र व्यवस्था १४:२२-२६ "२२ हरेक साल खेतमा उम्रने उब्जनीबाट तिमीहरूले दशांश अलग राख्न नभुल्नू। २३ जुन स्थानमा परमप्रभु तिमीहरूका परमेश्वरले आफ्नो नाउँको वासस्थानको निम्ति छान्नुहुन्छ, त्यहीँ आफ्ना अन्न, दाखमद्य र तेलको दशांश र आफ्ना गाईबस्तु र भेड़ाबाख्राका पहिले जन्मेका बच्चा उहाँको सामुन्ने खानू। यसरी नै तिमीहरूले परमप्रभु तिमीहरूका परमेश्वरको भय सधैँ मान्न सिक्नेछौ। २४ तर परमप्रभु तिमीहरूका परमेश्वरले तिमीहरूलाई आशिष् दिनुभएको छ, र तिमीहरूले आफ्नो दशांश बोकेर लैजान सक्दैनौ, किनकि तिमीहरूको दशांश लैजानलाई उहाँले चुन्नुभएको आफ्नो नाउँको वासस्थान साह्रै टाढ़ा छ भने, २५ आफ्नो दशांश बेची पैसा आफ्नो हातमा लिएर परमप्रभु तिमीहरूका परमेश्वरले चुन्नुभएको स्थानमा जानू। २६ आफ्नो इच्छाअनुसार गाईबस्तु, भेड़ा, दाखमद्य वा अरू मद्य, जे भए पनि, त्यही पैसाले किनेर आफ्नो परिवारसहित तिमीहरूले परमप्रभु तिमीहरूका परमेश्वरको सामु खाएर आनन्द मनाउनू।"

प्रभु येशू सृष्टिकर्ता हुनुहुन्छ (यूहन्ना १:१-३), र उहाँले बनाउनुभएको थोकहरूमा यस पृथ्वी केवल उहाँका हातका नमुनामात्र हुन्। उहाँको सृजना गर्ने खुबीले गर्दा जीवन आफैलाई हेर्ने दृष्टिकोण बिशेष हुन्छ र त्यहाँ रहेका जीवहरूको मूल्य पनि उल्लेखनीय हुन्छन्। भौतिक वस्तुहरूको मूल्य उहाँलाई थाहा छ। हाम्रै फाइदाको निम्ति ती थोकहरू हामीलाई उहाँले दिनुभएको थियो। ती थोकहरूमा हामी रमाउन सकौँ भनेर उहाँ चाहनुहुन्छ। तर मानव जातले त्यसलाई भ्रष्ट बनायो, विगार्यो वा दुरुपयोग गर्यो भने के हुन्छ सो पनि उहाँलाई थाहा छ। परमेश्वरले दिनुभएका भौतिक बरदानहरूलाई उहाँको महिमाको निम्ति चलाउनुको सट्टा त्यसैमा लागिरहने बानी वा तिनीहरूलाई प्राप्त गर्ने लक्ष्यमामात्र हिँड्दा के हुन्छ सो पनि उहाँलाई थाहा छ।

`परमेश्वरले सृष्टि गर्नुभएको अचम्मका प्रशस्त थोकहरू तपाईँको वरिपरि हेर्नुहोस्। पापले क्षतबिक्षत भएतापनि तिनीहरूमा अझै पनि केही न केही असल कुराहरू छन् जुन हामीहरूको भलाइको निम्ति परमेश्वरले सृष्टि गर्नुभएको थियो। हाम्रो हितको निम्ति सृष्टि गरिएका प्राकृतिक तथा भौतिक बस्तुहरूले सृष्टिकर्ता परमेश्वरको असल स्वभावलाई कसरी झल्काउँछ?`