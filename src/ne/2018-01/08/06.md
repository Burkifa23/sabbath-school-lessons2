---
title:  दशांश र विश्वासद्वारा मुक्ति 
date:   22/02/2018
---

`रोमी ३:१९-२४मा एक निर्णायक तथा हामीहरूको विश्वासको केन्द्रविन्दु उल्लेख गरिएको छ। हामीहरूको मौलिक शिक्षाहरूमा २८वटा शिक्षाहरू छन्। त्यस जगको एक भाग पावलले ती पदहरूमा लेखेका छन्। त्यसलाई हामीहरूले किन सधैँ सम्झिरहनुपर्छ? हेर्नुहोस्: " १९ अब हामी जान्दछौं, जे-जति व्यवस्थाले भन्छ, व्यवस्थामुनि हुनेहरूलाई नै भन्छ, कि हरेक मुख चूप रहोस्, र सारा संसार परमेश्वरको अगि जवाफदेही होस्। २० यसैकारण व्यवस्थाको कर्मले कोही प्राणी उहाँको दृष्टिमा धर्मी ठहरिनेछैन, किनकि व्यवस्थाद्वारा नै पापको चेतना हुन्छ। २१ तर अब त व्यवस्थाविनै परमेश्वरबाट आउने धार्मिकता प्रकट भएको छ। त्यसैको गवाही व्यवस्था र अगमवक्ताहरूले दिएका छन्। २२ येशू ख्रीष्टमा विश्वास गर्ने सबैमाथि परमेश्वरको धार्मिकता विश्वासद्वारा प्रकट भएको छ। किनभने केही भेद छैन, २३ किनकि सबैले पाप गरेका छन्, र परमेश्वरको महिमासम्म पुग्नबाट चुकेका छन्। २४ परमेश्वरका अनुग्रहको वरदानले ख्रीष्ट येशूमा भएको उद्धारबाट तिनीहरू सित्तैँमा धर्मी ठहरिएका छन्।"` 

बाइबलको सारा सन्देशको मूल आशय वा मुख्य तर्क यो छ कि हामी सबै जना पापी छौँ र मुक्तिको लागि योग्य छैनौँ (रोमी ३:२३)। यदि हामी योग्य छौँ भनेर दावी गर्यौँ भने त्यो हामीहरूको असल कामद्वारा, धर्मकर्मद्वारा स्वर्गमा जान अधिकार भएको दावी गर्न पुग्छौँ। यो धारणा पवित्र धर्मशास्त्र बाइबलको बिपरित छ।

`धर्मकर्म, असल काम गरेर हामीले मुक्ति पाउने होइन तर अनुग्रहबाट पाउँछौँ भन्ने धारणा रोमी ४:१-८ले कसरी सिकाउँछ? हेर्नुहोस्: " १ अब, शरीरअनुसारका हाम्रा पुर्खा अब्राहामको सम्बन्धमा हामी के भनौं त? २ यदि अब्राहाम कामद्वारा धर्मी ठहरिएका भए उनलाई घमण्ड गर्ने केही ठाउँ रहनेथियो, तर परमेश्वरको अगाडि त होइन। ३ किनकि पवित्र-शास्त्रले के भन्छ? “अब्राहामले परमेश्वरमाथि विश्वास गरे, र त्यो उनको निम्ति धार्मिकता गनियो।” ४ अब काम गर्नेले जुन ज्याला पाउँछ त्यो दान होइन, तर त्यो उसको पाउने हक हो। ५ जसले कर्मचाहिँ गर्दैन, तर भक्तिहीनलाई धर्मी ठहराउनुहुने परमेश्वरमाथि भरोसा राख्तछ, त्यस्तो मानिसको विश्वास धार्मिकता गनिन्छ। ६ परमेश्वरले कर्मविना नै धार्मिक गन्नुहुने मानिसलाई यी वचनद्वारा दाऊदले धन्यका भन्छन्, ७ “तिनीहरू धन्यका हुन्, जसका अपराधहरू क्षमा भएका छन्,  र जसका पापहरू ढाकिएका छन्। ८ त्यो मानिस धन्यको हो,  जसको पापको लेखा परमप्रभुले लिनुहुन्न।”`  

मुक्ति भनेको बरदान वा उपहार हो भनेर बाइबलले सिकाउँदछ (एफिसी २:८,९)। यो कुनै मानिस काम गरेर योग्य भएको हैशियतले पाउने उपहार होइन। येशू ख्रीष्टको आफ्नै सिद्ध बलिको पुण्य कार्यल गर्दाले मात्र हामीले मुक्ति पाउँछौँ। उहाँको त्यो बलिलाई हामीहरूले पाउने मुक्तिको लेखामा लिखत राखेको हुन्छ। तर दशांशको मामिलामा हामीले उहाँलाई दशांश दियौँ भने त्यसको फिर्ता हामीले पाउँछौँ भनेर उल्लेख गरिएको छैन। सुरूमै दशांश परमेश्वरको आफ्नै भएकोले उहाँलाई नै फिर्ता गर्दा त्यसमा हामीले पुरस्कार वा जस पाउनुपर्ने के छ त?

इसाई भएर हामीहरूले धेरै असल कामहरू गर्नुपर्छ भनेर हामीबाट अपेक्षा गरिएको छ तर ती कामहरूले हामीले मुक्ति पाउँछौँ भन्ने होइन। त्यसरी नै दशांश परमेश्वरलाई फिर्ता गर्नुको मतलब हामीले मुक्ति पाउन दशांश दिने भनेको होइन। एफिसी २:१०मा पावलले भन्दछन्: "हामी सबै जना परमेश्वरका कामका सृष्टि हौँ। येशू ख्रीष्टमा असल काम गर्न हामीहरूलाई सृष्टि गरिएको हो। ती असल कामहरूमा हामी हिँडौ भनेर परमेश्वरले अगाडि नै हामीलाई तयार गर्नुभएको थियो।" (रूपान्तरित)।

तैपनि दशांश दिँदा हामीहरू परमेश्वरमा कतिको नम्र छौँ र अर्पित छौँ भनेर देखाउँछौँ। तर दशांश फिर्ता नगर्दा परमेश्वरको वचनप्रति हामी कतिको विरोधी छौँ र आफ्नै तालमा हिँड्न हामी मनपराउँछौँ भनेर देखाउँदछ। यदि मुखलेमात्र होइन व्यवहारमा हामीले परमेश्वरलाई प्रेम गर्छौँ भने हामीले उहाँका वचनहरू पालन गर्न खुशी हुनेछौँ। दशांशले बाहिरिरूपमा यो देखाउँछ कि हामी केवल यस संसारको थोकहरूको सञ्चिता (हिफाजत)गर्नेमात्र नभएर  सबै थोकमा परमेश्वरप्रति हामी ऋणी छौँ भनेर देखाउँछौँ। जसरी हरेक हप्ताको साबथले परमेश्वर सृष्टिकर्ता र मुक्तिदाता हुनुहुन्छ भनेर हामीलाई सम्झना गराउँछ त्यसरी नै दशांश फिर्ता गर्दा त्यही खालको अवधारणालाई महसुस गराउँछ। हामी हामीहरूको होइन तर हामीहरूको जीवन र मुक्ति परमेश्वरको बरदानबाट पाएका हौँ भनेर हामी यकिन हुन्छौँ। दशांशलाई फिर्ता गर्दा हामीहरूको विश्वासको जीवन र वास्तविकता केवल देखावटीमात्र होइन परमेश्वरप्रति हाम्रो आस्थालाई ठोसरूपमा नै व्यक्त गर्छौँ भनेर देखाउँछौँ।

`विश्वासद्वारा जिउनु भन्नुको अर्थ के हो भनेर लूका २१:१-४ले कसरी बताउँछ? हेर्नुहोस्: " १ उहाँले हेर्नुहुँदा धनीहरूलाई आफ्नो-आफ्नो भेटी मन्दिरको दानपात्रमा राखेका देख्नुभयो। २ उहाँले एउटी गरीब विधवालाई त्यहाँ दुई पैसा चढ़ाएकी पनि देख्नुभयो। ३ तब उहाँले भन्नुभयो, “साँच्चै म तिमीहरूलाई भन्दछु, यस गरीब विधवाले अरू सबैले भन्दा बढ़ी चढ़ाएकी छे। ४ किनकि यिनीहरू सबैले आफ्ना प्रशस्तताबाट भेटी चढ़ाएका छन्, तर यसले चाहिँ आफ्नो दरिद्रताबाट आफ्नो सारा जीविका नै दिई।”` 