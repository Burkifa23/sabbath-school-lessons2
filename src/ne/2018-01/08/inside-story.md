---
title:  कथा
date:   23/02/2018
---

#### दोस्रो मौका

_मेक्सिको, इजक्विएल परेज गन्गोरा, ३४_

म २० वर्ष हुँदा मैले बिबाह गरेको थिएँ। बिबाह गरेपछि मैले जाँड रक्सी खान थालेँ र चुरोट पनि पिउन थालेँ। त्यसपछि म जड्याँहा भएँ र चुरोटको लतमा म चुर्लुम्म डुब्न थालेँ। मलाई रमझम र पार्टीहरू मन पर्थ्यो। मेरो देश मेक्सिकोको टाबास्को राज्यमा म बस्दछु। मेरो घरको नजिक रीचार्ड पेरे भन्ने सेभेन्थ-डे एडभेन्टिस्ट प्रचारकले सुसमाचार प्रचारको कार्यक्रम गरेका थिए। त्यस कार्यक्रममा सहभागी भएपछि मेरी श्रीमतीले सेभेन्थ-डे एडभेन्टिस्ट चर्चमा बप्तिस्मा लिइन्। तर मैले बप्तिस्मा लिन मानिनँ। दुई पल्ट बप्तिस्मा लिन मलाई मौका मिलेको थियो तर बप्तिस्मा लिन इन्कार गरि नै रहेँ। १३ वर्षसम्म मैले जथाभावी जीवन बिताएँ तर त्यसको फलस्वरुप मेरो ढाड नराम्रोसँग दुख्न थाल्यो। आफू निको हुँलाकि भनेर अस्पतालहरू चाहारेँ तर डाक्टरहरूले दिएको औषधीले मलाई छोएन। एक दिन म साउथइस्ट एडभेन्टिस्ट अस्पतालमा गएँ। मेरो रोग पत्ता लगाउन डाक्टरहरूले बिभिन्न परीक्षण गरे तर तिनीहरूले केही पनि रोग पत्ता लगाउन सकेनन्। मेरो ढाड अत्यन्तै दुख्न थाल्यो र मलाई धेरै ज्वरोले पनि सताउन थाल्यो। म अस्पतालमा भर्ना भएको थिएँ। भर्ना भएको चौथो दिनमा अस्पतालको चाप्लेन अर्थात् पास्टर आएर मलाई भेट्नुभयो। उहाँ त्यही प्रचारक रिचार्ड पेरेज थिए। उनले मलाई तुरन्त चिनिहाल्नुभयो र मेरै नाउँ लिएर मलाई अभिवादन गर्नुभयो। "तपाईँलाई परमेश्वरको आवश्यकता छ" भनेर उहाँले मलाई भन्नुभयो। उहाँले आफ्नो गीतार बजाएर दुईवटा गीतहरू गाउनुभयो। उहाँले बाइबल पनि पढ्नुभयो। त्यसबेला परमेश्वरले मलाई प्रेम गर्नुहुन्छ भनेर महसुस गरेँ। मलाई छोड्नुभन्दा पहिले पास्टरले नर्सहरूलाई बोलाएर साबथ दिनमा मसँग आराधना गर्नु भनेर अह्राउनुभयो, जुन तिनीहरूले गरे।

मलाई अत्यन्त पीडा भइरहेको थियो। मेरो दुखाई झन झन असह्य हुन थाल्यो र मेरो ज्वरो धेरै बढेर आयो। सातौँ दिनमा मेरो कोठामा डाक्टर आउनुभयो तर उहाँको मुख अंध्यारो थियो। उहाँले मलाई एक्लै कुरा गर्नुपर्छ भनेर भन्नुभयो। मैले मेरी श्रीमतीलाई बाहिर जान भनेर अर्हाएँ। "तपाईँसँग एडस् रोगको लक्षण देखिएको छ" डाक्टरले भन्नुभयो, "हो होइन भनेर म फेरि तपाईँको जाँच गर्छु।" जाँचेपछि डाक्टर मेरो कोठाबाट निक्लिनुभयो र मेरी श्रीमती कोठामा आइन्। मलाई के भइरहेको छ मेरी श्रीमतीले मलाई सोधिन्। त्यसको जवाफ मैले दिन सकिनँ किनभने म आफैलाई के भनुँ के भनुँ जस्तो भइरहेको थियो। मैले अत्यन्तै खराब जीवन बिताइरहेको थिएँ र मलाई थाहा थियो त्यसैको कारणले म यो बिमारीमा परिरहेको छु। अनि मलाई पास्टरको वचनको याद आयो। उहाँले भन्नुभएको थियो, "अब तपाईँलाई परमेश्वरको आवश्यकता छ।" मैले श्रीमतीलाई फेरि बाहिर जानु भनेँ किनभने म प्रार्थना गर्न चाहन्थेँ। म रोएर प्रार्थना गरेँ। मलाई जिउन अर्को मौका दिन परमेश्वरसँग मागेँ। मलाई एडस् नभएको बनाइदिन परमेश्वरसँग मद्दत मागेँ। एक छिन पछि डाक्टर फर्कनुभयो र भन्नुभयो, "मसँग तपाईँलाई दिने असल र खराब खबर छ। असल खबरचाहीँ तपाईँमा एडस् छैंन। खराब खबरचाहीँ तपाईँलाई  के रोग लागेकोछ सो मलाई थाहा छैन। मेरो रगतको परीक्षणले ममा एडस् नभएकोले मेरो प्रार्थना परमेश्वरले सुन्नुभयो भनेर मलाई थाहा भएको थियो। अर्को परीक्षणमा मेरो फोक्सोमा पानी भरेको देखिएको थियो। डाक्टरले मेरो फोक्सोमा र छातीको बीचमा पाइप हाल्नुभयो ताकि त्यहाँबाट पानी निक्लिउन र पाँचदिन पछि म घर जान सकुँ। तर पाँचदिनपछि पनि मलाई दुख्न कम भएन र अर्को परीक्षणले मेरो जिउभित्र मासु पल्हाएको देखियो। "केवल परमेश्वरको हस्तक्षेपलेमात्र तपाईँ बाँच्न सक्नुहुन्छ भनेर म तपाईँलाई सतर्क गराउन चाहन्छु" डाक्टरले भन्नुभयो। भोलिपल्ट नै शल्यक्रिया गर्ने निर्णय गरियो। मैले फेरि प्रार्थना गरेँ। मैले बरबाद पारेको जीवनबाट नयाँ जीवन पाउन परमेश्वरसँग फेरि बिन्ति गरेँ। शल्यक्रिया गर्ने दिनमा मलाई लठ्याउने पार्ने औषधी दिन अपरेशन कोठामा लगियो। त्यस बेला फेरि मैले प्रार्थना गरेँ, "हे प्रभु मलाई बाँच्न दिनुभयो भने म बप्तिस्मा लिन्छु र मेरो जीवन तपाईँमै समर्पण गर्छु।" डाक्टरहरूले छ घन्टा लगाएर मेरो शल्यक्रिया गरे। जब म बिउँझे तब मैले आफूलाई आफ्नै कोठामा भएको पाएँ। मेरी श्रीमती र मेरी छोरीहरू मसँग कुरा गर्न पर्खिरहेका थिए। मलाई जिउन परमेश्वरले फेरि मौका दिनुभएको थियो भनेर म विश्वस्त भएँ।

२१ दिनपछि म अस्पताल छोडेँ। तीन हप्तापछि चर्चमा अर्को सुसमाचार प्रचार कार्यक्रम गरियो। त्यसबेला मैले बप्तिस्मा लिएँ। अब म चर्चमा सरसफाई र मूल डिकन भएर चर्चमा सघाउँछु। जिउने दोस्रो अवसर दिनुभएकोमा परमेश्वरलाई धेरै धेरै धन्यवाद! म जिन्दगीभर उहाँको सेवा गर्नेछु। अहिले उठ्ने भेटीले मेक्सिकोको भिलारेमोसामा रहेको साउथइस्ट एडभेन्टिस्ट हस्पितलमा नयाँ भवन निर्माण गर्न सहयोग मिल्नेछ। त्यस भवनमा स्थानीय मानिसहरूलाई स्वास्थ सेवा पुर्याइनेछ। तपाईँको भेटीको निम्ति धेरै धन्यवाद।

**मेक्सिकोको बारेमा केही जानकारी: मेक्सिकोमा बाह्र करोड तीस लाख मानिसहरू बस्दछन्। मेक्सिकोको बाया क्यालिफोर्निया भन्ने ठाउँमा विश्वको लामो भूभाग छ जुन पानीमाथि उभिएको छ। त्यहाँ १२० थरि भन्दा बेसि क्याक्टस बिरुवा पाइन्छ। क्याक्टसमाथि चुच्चोले सर्प समातिएको चील चरा त्यस देशको चिन्ह हो। आजटेक जातिहरूले टोनोचिटलन सहर बनाएका थिए भनेर किम्वदन्ती छ। त्यो अहिले मेक्सिकोको राजधानी हो। त्यसै ठाउँमा त्यस बेलाका मानिसहरूले चिल चरालाई क्याक्टसमाथि बसेर सर्प खाइरहेको देखेका थिए रे। सबभन्दा बेसी स्पानिश भाषा बोल्ने देश मेक्सिको हो भनेर मानिएको छ। संसारमा सबभन्दा धेरै चाँदी उत्पादन गर्ने देश मेक्सिको हो। उत्तर अमेरिकामा मोटरहरू उत्पादन गर्नेमा मेक्सिको अग्रपङ्तिमा छ।**