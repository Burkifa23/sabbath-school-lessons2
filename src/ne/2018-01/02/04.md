---
title:  लोभमा फसाउने कदमहरू
date:   09/01/2018
---

अरू सबै पापहरू जस्तै लोभ लालच हृदयबाट नै सुरू हुन्छ। हाम्रो भित्री हृदयबाट यसले सुरू गर्छ र अनि बाहिर यसले यसको चर्तिकला देखाउँछ। अदनको बगैँचामा त्यही भएको थियो।

`अदनको बगैँचामा शैतानले हव्वालाई के गरेर फसाएको थियो? त्यही नीतिहरू शैतानले युगौँ युगसम्म र अहिले पनि कसरी प्रयोग गरिरहेको छ? हेर्नुहोस्, उत्पत्ति ३:१-६ "१ परमप्रभु परमेश्वरले बनाउनुभएका वन्य पशुहरूमध्ये सर्प सबभन्दा धूर्त थियो। त्यसले स्त्रीलाई भन्यो, “के परमेश्वरले तिमीहरूलाई बगैँचाको कुनै पनि रूखको फल नखानू भनी भन्नुभएको छ?”  २ स्त्रीले सर्पलाई भनिन्, “बगैँचाका रूखहरूका फल हामी खान सक्छौं, ३ तर बगैँचाको बीचमा भएको रूखका फलको विषयमा परमेश्वरले भन्नुभएको छ, ‘त्योचाहिँ नखानू र नछुनू, नत्रता तिमीहरू मर्छौ’।” ४ सर्पले स्त्रीलाई भन्यो, “तिमीहरू मर्दैनौ। ५ किनकि परमेश्वर जान्नुहुन्छ कि जुन दिन तिमीहरू त्यो खान्छौ त्यही दिन तिमीहरूका आँखा खुल्नेछन्, र असल र खराबको ज्ञान पाएर तिमीहरू परमेश्वरजस्तै हुनेछौ।”  ६ जब स्त्रीले त्यस रूखको फल खानलाई असल र हेर्नमा रहरलाग्दो, र बुद्धि पाउनलाई त्यस रूखको चाह गर्नुपर्ने रहेछ भनी देखिन्, तब तिनले त्यस रूखको फल टिपेर खाइन्, र आफ्ना पतिलाई पनि दिइन्, र उनले पनि खाए।"`

अर्को शब्दहरूमा, "जब स्त्रीले रूखमा भएको फल देखिन् तब खानमा स्वादिलो देखिन्, हेर्दै लोभलाग्दो भएको र त्यसमा ज्ञानबर्दक तत्व निहित छ भन्ने बिचार गरिन्। तब उनले त्यो फल टिपिन र खाइन्। उनले उनको साथमा रहेको पतिलाई पनि त्यो दिइन् र उसले पनि खायो" (उत्पत्ति ३:६)।

वास्तविक रूपमा भन्ने हो भने औद्योधिक उत्पादनहरूलाई कसरी बिकाउने भनेर व्यापारीहरूले आजका विज्ञापन कम्पनीहरूलाई जिम्मा दिएका हुन्छन् जसले सामान बिकाउने तरिका अदनको कथाबाट सिकेका हुन्छन् भने पनि हुन्छ। परमेश्वरले हव्वालाई बगैँचाको सबै फल खानु तर केवल एउटा निषेधित रूखको फलमात्र नखानु भन्नुभएको थियो। तर शैतानले हव्वालाई यस्तो लालयीत बनायो कि उनले खान सक्ने फलहरू भन्दा त्यो मनाही गरेको फल सबभन्दा असल देखाइदियो। उनको सोचमा शैतानले यस्तो बिऊ रोपीदियो कि उनलाई आवश्यक नभएतापनि उनलाई आवश्यक भएको बनाइदियो। मानिसलाई धोका दिने शैतानको यो एकदम चलाखपूर्ण कामलाई मान्नैपर्छ। ती कदमहरूद्वारा हव्वा लोभमा परेर  जुन पतन भोगिन् त्यसमा हामी सबै जना सतर्क हुनु जरुरी छ: म हेर्छु, मलाई चाहिन्छ, म लिन्छु।

लोभी हुनु भनेको त्यस्तो पाप हो जुन चुपचापसाथ भित्रभित्रै उम्लेको हुन्छ। आँखाको अभिलाषा जस्तै यो पनि शारीरिक खोलभित्र लुकेको हुन्छ। जब अन्तमा त्यसले नतिजा निकाल्छ त्यसले मानिसलाई भताभुङ्ग पार्दछ। यसले पारस्परिक सम्बन्धलाई क्षति पुर्याउन सक्छ, आफ्ना प्रियजनहरूको हृदयमा दाग लगाउँछ र अन्तमा आएर आफ्नो दोषप्रति पुरपुरोमा हात राखेर बस्नुपर्ने हुन्छ।

जब लोभ वा अर्काको सम्पत्ति हत्याउने प्रवृत्ति बाहिर आउँछ तब त्यसले कुनै पनि नीतिलाई वास्ता गर्दैन। इस्रायलको राजा आहबले छिमेकी नाबोथको सुन्दर बगैँचा आफ्नो हातमा पार्न चाहेका थिए तर उसले दिन अस्वीकार गर्यो। अनि राजा दिक्क मानेर मुख बंग्याएर बसे। जब रानीले थाहा पाइन् तब राजालाई खुशी पार्न नाबोथलाई मार्ने षडयन्त्र गरिन् जुन सफल भयो। नाबोथलाई मारेपछि उसको बगैँचा रानीले राजाको हातमा पारिदिइन् (१ राजा २१)। जब दामी कपडाहरू र पैसा देखे आचान त्यसको लोभमा फसे र तिनीहरूलाई घरमा ल्याएर लुकाए। लडाईँको सिलसिलामा तिनीहरूलाई नाश गर भनेर यहोशूले आदेश दिएका थिए तर आचानले लालचमा फसेर उनको आदेशलाई पालन गरेन जस्को फलस्वरुप ऊ आफै नाश हुनुपर्यो (यहोशू ७:२०-२२)। आखिरि कुरा गर्दा लोभ गर्नु नै स्वर्थी हुनुको अर्को रूप हो।

"यदि स्वार्थपना पापको रूप हो भने लोभ गर्नु पनि स्वार्थपनालाई निरन्तरता दिने स्वभाव हो। प्रेरित पावलले ती दुईको बारेमा प्रभावकारी रूपमा जानकारी दिन्छन्। अन्तमा येशूलाई विश्वास गर्नेहरूले नै उहाँलाई इन्कार गरेर सङ्कटको समय निम्त्याउँछन् (२ तिमोथी ३:१)। स्वार्थीपना सबै दुष्टहरूको जरा हो जसको पहिलो फल लोभ हो भनेर पावलले भन्दछ्न्। "मानिसहरू आफूले आफूलाईमात्र प्रेम गर्ने वा वास्ता गर्ने हुन्छन्, र लोभी हुन्छन् (२ तिमोथी ३:२)"- जोन हारिस, मामन, (न्यु योर्क: लेन एण्ड स्कट, १८४९) पृ. ५२बाट रूपान्तरित।

`हामीमा लोभ छ कि छैन वा त्यसतिर जाने प्रवृत्ति छ कि छैन सो थाहा पाउन किन जरुरी छ?`