---
title:  कथा
date:   12/01/2018
---

#### नीलो जिन कपडाको लुगा

_कर्मिट टोरेस कास्टेलानो, ३९_

मेरो बुबा पुर्टो रिकोमा एडभेन्टिस्ट परिवारमा हुर्कनु भएको थियो र उहाँ नियमित रूपमा चर्चमा जानु हुन्थ्यो। एक दिन कसैले उहाँको महिला साथीले नीलो जिनको कपडा लगाएर चर्चमा आउँदा कसैले उनको आलोचना गर्दा  चर्चमै जान छोड्नुभयो।

त्यसबेला मेरो बुबा १९ वर्षको हुनुहुन्थ्यो। मेरी भविष्यकी आमासँग एक दिन साबथमा उहाँ चर्चमा आउनुभएको थियो। उनी आइतबार पालन गर्ने चर्चको सदस्य थिइन्। कसैले उहाँलाई मेरी आमाले चर्चमा सुहाउँदो लुगा नलगाइकन आएकोले उनको आलोचना गर्दा उहाँ अत्यन्त रिसाउनुभयो र चर्चमा जानमात्र छोड्नुभएन परमेश्वरलाई विश्वासै गर्न पनि छोड्नुभयो।

मेरो बुबा ठूलो जिउ भएको पुलिस अफिसर हुनुहुन्थ्यो। उहाँले आफूलाई अरूभन्दा धेरै बलभएको मानिस भनेर ठान्नुहुन्थ्यो। चर्च छोडेपछि उहाँले चुरोट खान थाल्नुभयो, रक्सी खानुभयो र सबैसँग झगडा गर्न थाल्नुभयो। मेरो भाइ र मलाई उहाँले एक दिन भन्नुभयो, "बाटोमा हिँड्नु छ भने धेरै बलियो हुनु पर्छ। यदि तिमीहरू जिउन चाहन्छौ भने तिमीहरू शारीरिक रूपमा धेरै बलियो हुनुपर्छ।

धेरै वर्षपछि मेरो बुबा र आमाको पारपाचुके भयो। जब उहाँ ४५ वर्षको हुनुहुन्थ्यो तब उहाँ धेरै बिरामी हुनुभयो र अस्पतालमा भर्ना गरियो। डाक्टरले भन्नुभयो कि उहाँको आन्द्राहरू कुहिरहेका छ्न। उहाँको खानपिन र जीवनशैलीले उहाँलाई त्यस्तो दुर्गतिमा पुर्याइएको थियो। डाक्टरले उहाँको नौ फुट वा तिन मिटर आन्द्रा निकाल्नु भएको थियो। जब शल्यक्रियाबाट निको हुँदै थियो त्यसैबेला उहाँलाई सास फेर्न गार्हो भयो। ४५ सेकेन्ड भित्र उहाँले आफ्नो जीवनलाई फिलिम जस्तै हेर्नुभयो। उहाँले आफ्नो पापलाई देख्नुभयो र येशूले उहाँलाई स्वीकार गर्न धेरै पल्ट आह्वान गर्नुभएको उहाँले इन्कार गर्नुभएको पनि उहाँले महसुस गर्नुभयो। उहाँको भविष्य अन्धकार भएको देख्दा उहाँ थुरथुर काम्नुभयो। त्यसै बखत उहाँले कसैले माथिबाट ठूलो हातहरू तल पसारेको देख्नुभयो र उहाँको कानले यो आवाज सुन्नुभयो, "चिन्ता नगर, तिमी मेरो हातमा छौ।" तत्कालै उहाँले फेरि सास फेर्न सुरू गर्नुभयो।

अस्पतालबाट उहाँ फर्कनुभएपछि उहाँले आफूलाई येशूमा समर्पण गर्नुभयो र  एडभेन्टिस्ट चर्चमा फेरि फर्कनुभयो। तर आफ्ना छोराहरूको निम्ति उहाँ चिन्तित हुनुभयो। उहाँले प्रार्थना गर्नुभयो, "तपाईँले त मलाई उद्धार गर्नुभयो, तर मेरा छोराहरू के हुन्छन् त?" त्यसबेला म २७ वर्षको थिएँ। म ट्रक चलाउने चालक थिएँ। म चुरोट खान्थेँ, रक्सी पिउँथे र कोकेन र हिरोइन लागु पदार्थको कुलतमा लागेको थिएँ। मेरो भाइले शैतानको पूजा गर्दथ्यो। उसले कालो वस्त्र लगाउँथ्यो। उसले ओठहरू र नङ्गहरूलाई कालो रङ्गले रङ्गाएको थियो। उसको अनुहारमा ३२ वटा सियोहरू झुन्ड्याइएको थियो। ऊ सुतेको कोठाका पर्खालहरू र दलिनहरू कालै कालो रङ्गले पोतेको थियो। सुत्नु अघि उसले एकदम चर्को आवाजको सङ्गीत सुनेर सुत्दथ्यो। मेरो बुबाले हामीलाई बाइबल सिकाउन चाहनुहुन्थ्यो तर हामीले चासो देखाएनौँ। उहाँले हामीलाई येशूको बारेमा सुनाउन चाहँदा पनि हामीले वास्ता नगर्दा उहाँ अत्यन्त हताश निराश हुनुभएको थियो। तर यशैया ४९:२५ पढेपछि उहाँले हामीलाई येशूको बारेमा सुनाउन कर गर्ने व्यवहारमा परिवर्तन गर्नुभयो। त्यसमा परमेश्वरले भन्नुभएको छ, "तिमीसँग लड्नेहरूसँग म लड्नेछु। तिम्रो छोराछोरीहरूलाई म उद्धार गर्नेछु" (रूपान्तरित)। मेरो बुबाले उहाँका छोराहरूलाई परमेश्वरको हातमा सुम्पनुभयो। परमेश्वरलाई मैले चिनेको थिइनँ, र मेरो बुबाले मेरो निम्ति प्रार्थना गरिरहेको भनेर मलाई थाहा थिएन। तर केही समयपछि अचम्मको घट्ना भयो। एक शुक्रबार सधैँ झैँ साथीभाइहरू र केटीहरूसँग मिलेर जाँड रक्सी र चुरोट खांदै छुट्टीको तीन दिन रमाइलो गरेका थियौँ। जब सोमबार म घर फर्के त्यसबेला मेरो जीवनदेखि घृणा जागेर आयो। असल जीवन जिउन मेरो इच्छा जागेर आयो। त्यस रात ११ बजे मैले प्रार्थना गरेँ, "हे प्रभु, तपाईँले मेरो जीवनको निम्ति केही गर्नै पर्छ नत्रभने म पुर्टो रिकोको सडकमा म अलपत्र भएर मर्नेछु वा केटीसँग लसपस गरेकोले उनको रोगले गर्दा म छिट्टै मर्नेछु।" प्रभु येशूले मलाई के गर्नुभयो सो मलाई थाहा छैन तर भोलिपल्ट बिहान मैले आफैलाई कता कता फरक भइरहेको भेट्टाएँ। अचानक जाँड, रक्सी, चुरोट र लागु पदार्थ खाने चाहनाप्रति घृणा जागेर आयो। केवल येशूको मात्र सेवा गर्न मन लाग्यो। त्यसदिनदेखि ती कुलतमा लाने चुरोट, रक्सी, जाँड र लागुपदार्थहरू कहिल्यै पनि प्रयोग गरिनँ।

दश वर्षपछि म ३९ वर्षको भएँ। म पुर्टो रिकोको एडभेन्टिस्ट पास्टर भएको छु। मैले असाध्यै मायालु एडेभेन्टिस्ट महिलासँग बिहे गरेको छु र हामी पाँच छोराछोरीहरूको आमाबाबु भएका छौँ। मेरो भाइले पनि अमेरिकाको बोस्टन शहरमा रहेको एडभेन्टिस्ट चर्चमा परमेश्वरको सेवा गरिरहेको छ। पाँच वर्ष अघि मैले मेरी आमालाई बप्तिस्मा दिने अवसर पाएको थिएँ। मेरो बुबाले अर्कैसँग बिवाह गर्नुभएको थियो तर एडभेन्टिस्ट चर्चमा उहाँ विश्वासिलो सदस्य भएर बस्नुभएको छ। केही समय अघि म र मेरो बुबाको बीचमा रमाइलो कुराकानी भएको थियो "हामी दुवै जना जाँड, रक्सी, चुरोट खान्थ्यौँ र क्लबहरूमा सँगसँगै गएर रमाइलो गर्थ्यौँ। अब हामी दुवै जना सँगसँगै चर्च जान्छौँ। कस्तो रमाइलो हगि बुबा? यदि येशूले हामीलाई यसरी परिवर्तन गर्नुभयो भने उहाँले अरूलाई पनि परिवर्तन गर्न सक्नुहुन्छ।"

(कर्मिट टोरेस कास्टयानोले सात वर्षसम्म चर्चको पास्टर भएर काम गर्नुभएको थियो। अब उहाँ पुर्टो रिकोको मायागेज शहरमा रहेको आन्टिलियन एडभेन्टिस्ट विश्वविद्यालयमा धर्मदर्शनमा मास्टर गर्दै हुनुहुन्छ। तपाईँको भेटीले उक्त विश्वविद्यालय प्राङ्गनमा बनिने स्थानीय मानिसहरूको निम्ति सुसमाचार सुनाउने र प्रभाव पार्ने केन्द्र बनाउन सहयोग मिल्नेछ। 

पुर्टोरिकोको बारेमा थप जानकारी: सन् १४९३मा क्रिस्टोफर कोलम्बसले पुर्टो रिको पत्ता लगाएका थिए। त्यसको एक वर्षपछि उनले अमेरिका भेट्टाए। उनले पुर्टो रिकोलाई सान वान बोटिस्टा नाम दिएका थियो। त्यो बप्तिस्मा दिने यूहन्नाको नाउँ अनुसार थियो। पुर्टो रिकोको खाना मसलादार हुन्छन्। स्पेन, अमेरिका,बिलायत र अफ्रिकान खानाको परिकार पनि त्यहाँ चलेको छ। पुर्टो रिको अमेरिकाको एक भुभाग भएतापनि औलम्पिक खेलमा स्वतन्त्र रूपमा भाग लिन्छ। त्यहाँका खेलाडीहरूले नौवटा तक्मा पाइसकेका छन्। बक्सिङ्गमा छवटा, खेलकुदमा एउटा तक्मा, टेनिसमा एउटा र कुस्तीवाजमा एउटा तक्मा जितेका छन्। पुर्टो रिकोको सडकहरू नीलो ढुङ्गाहरूले छोपिएको हुन्छ। विश्वको सबभन्दा ठूलो कछुवा लेदरबाक सि टर्टल पुर्टो रिकोमा पाइन्छ।