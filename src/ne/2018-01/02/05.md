---
title:  लोभिनु-आफ्नै भलाईमात्र खोज्नु
date:   10/01/2018
---

**यशैयाले देहायका पदहरूमा विशेष गरेर पद ११मा एक खालको पापलाई सम्बोधन गरेको पाउँछौँ। त्यो पाप के हो हेर्नुहोस्, यशैया ५६:९-१२ "९ हे मैदानका सबै पशु हो, आओ। हे वनका सबै पशु हो, आएर खाओ! १० इस्राएलका पहरादारहरू अन्धा छन्। तिनीहरू सबै ज्ञानविहीन छन्। तिनीहरू भुक्न नसक्ने गूँगो कुकुरजस्तै छन्। पल्टिरहने र सपना देख्ने, सुत्न मात्र तिनीहरू मन गर्छन्। ११ तिनीहरू त साह्रै भोकाएका कुकुरहरू हुन्। तिनीहरू कहिल्यै अघाउँदैनन्। ती अबुझ गोठालाहरू हुन्। तिनीहरू जम्मै आफ्नै बाटोतिर लागेका छन्। प्रत्येकले आफ्नै लाभ मात्र खोज्छन्। १२ तिनीहरू हरेक भन्छन्, “आओ, मलाई दाखमद्य ल्याउन देओ! बेअर पनि खूब पिऔं! भोलि पनि आजको दिनझैँ हुनेछ अथवा आजभन्दा अझ राम्रो।”**  

पापको बन्धनमा परिरहेका हामी मानिसहरूको निम्ति लोभ सास फेर्नुजतिकै सजिलो हुन सक्छ। र स्वभाविक रूपमा हामी लोभी छौँ भनेपनि हुन्छ। तब मानव स्वभावमा येशूको चरित्र झल्काउन तगारोको रूपमा खडा भइरहेको लोभ भन्दा अरू कोही छैन होला भनेपनि हुन्छ। प्रेरित पावलले यसरी व्यक्त गर्दछन्, "हामीहरूको प्रभु येशू ख्रीष्टको अनुग्रह तिमीहरूलाई थाहै छ। उहाँ धनी हुनुहुन्थ्यो तर तिमीहरूको निम्ति उहाँ गरिब हुनुभयो ताकि उहाँको गरिबिपनाले तिमीहरू धनी हुन सक" "२ कोरन्थी ८:९ रूपान्तरित)।

लोभ अर्थात् आफ्नो स्वार्थको तृष्णा मेटाउन जे पनि गर्न पछि नहट्ने मानवीय स्वभावले मानव इतिहासभरि कतिको क्षति पुर्याइरहेको छ भन्ने कुरा केवल परमेश्वरलाई मात्र थाहा छ। लोभले गर्दा नै भयानक युध्दहरू भए र आजका मानिसहरू आतङ्कवादका शिकार भएर जिउनु परेको छ। लोभले  गर्दा नै अपराधहरू फस्टाए जसले गर्दा आफू र परिवारलाई ध्वस्त बनाइरहेको पाइन्छ। लोभ एक थरीको भाइरस अर्थात् नदेखिने बिषालु किरा जस्तै छ भने पनि हुन्छ। यसले मानिसको  स्वभावमा अण्डा पार्दछ अनि उसमा भएको सबै गुणहरूलाई निलिदिन्छ अनि आखिरमा आएर लोभ बाहेक अरू केही पनि उसमा बाँकी रहँदैन। लोभ यस्तो क्यान्सर जस्तो रोग हो जसले सबै थोक चाहन्छ: दुर्वासना वा अनियन्त्रित आवेश, शक्ति वा अरूलाई झारेर आफू ठूलो हुने प्रवृत्ति र धनसम्पत्ति थुपार्न त्यसमा मात्र आँखा लगाइरहने बानी। यहाँ पनि हामी के देख्छौँ, म देख्छु, म चाहन्छु र म लिन्छु।

`मत्ती २६:१४-१६, ४७-४९मा एउटा बियोगपूर्ण अर्थात् दु:खलाग्दो प्रसङ्ग उल्लेख गरिएको छ। त्यसले लोभको प्रभाव कतिको रहेछ भनेर हामीले सिक्न सक्छौँ? हेर्नुहोस्: "१४ तब बाह्रमध्ये एक जना यहूदा इस्करियोत भन्नेचाहिँ मुख्य पूजाहारीहरूकहाँ गयो, १५ र भन्यो, “यदि मैले उहाँलाई तपाईंहरूका हातमा पक्राइदिएँ भने, मलाई के दिनुहुन्छ?” तिनीहरूले त्यसलाई चाँदीका तीस सिक्का दिए। १६ त्यसै बखतदेखि यहूदाले उहाँलाई पक्राइदिने मौका खोज्न थाल्यो।...४७ (गेतसमनीको बगैँचामा) उहाँ बोल्दाबोल्दै, बाह्रमध्येको एक जना, अर्थात् यहूदा आयो। त्यससँग मुख्य पूजाहारीहरू र जनताका धर्म-गुरुहरूले पठाएका एउटा ठूलो भीड तरवार र लाठा लिएर आयो। ४८ उहाँलाई पक्राइदिनेले तिनीहरूलाई एउटा सङ्केत दिएको थियो, “जुन मानिसलाई म म्वाइँ खान्छु, तिनी नै हुन्, तिनैलाई समात।” ४९ तुरुन्तै येशूकहाँ गएर त्यसले भन्यो, “हे गुरु, प्रणाम!” र त्यसले उहाँलाई म्वाइँ खायो।"` 

यहूदाको बोली हेर्नुहोस्: "तपाईँले मलाई के दिन सक्नुहुन्छ ताकि म उहाँलाई तपाईँहरूकहाँ सुम्पिदिउँ?" (मत्ती २६:१५ रूपान्तरित)। लोभले सबै थोकलाई कुल्चिदिन्छ भन्ने कुरालाई यहाँ सोच्नुहोस्। संसारको इतिहासमा थोरैमात्र मानिसहरू थिए जसले यस्तो महान् अवसर पाएका थिए: ऊ मानव रूप लिएर आउनुभएको येशूसँग रहन पाएको थियो, उहाँका अनगिन्ति अचम्म तथा असाधारण उल्लेखनीय कामहरू देख्न पाएको थियो र जीवनका वचनहरू उहाँकै मुखारबाट सुन्न पाएको थियो। तर लोभ लालचले उसको शरीरमा घोडा चढेपछि ऊ कहाँसम्म जान तम्सियो, हेर्नुहोस्!

"मुक्तिदाताले यहूदालाई अत्यन्त कोमल तरिकाले व्यवहार गर्नुभएको थियो। यहूदाले  उहाँलाई धोखा दिन्छ भन्ने कुरा उहाँलाई थाहा थियो। लोभको जरालाई हल्लाउने परोपकारी नीति आफ्नो शिक्षामा येशूले सिकाउनुभएको थियो। लोभको रक्तालु स्वभावलाई येशूले यहूदाद्वारा प्रस्तुत गर्नुभएको थियो। यहूदाको पाप तथा कपटपूर्ण स्वभावलाई येशूले देखाउनुभएको थियो भनेर चेलाहरूले धेरै पल्ट महसुस गर्न पाएका थिए। तर उसले त्यसलाई स्वीकार गर्न चाहेन न त आफ्नो अधर्मी स्वभावलाई नै त्याग्न चाहेका थिए।"-एलेन जी ह्वाइट, द डिजाइर अभ एजेज्, पृ १९५बाट रूपान्तरित।

`यस संसारमा कुनै न कुनै तरिकाले पुरूष होस् वा महिला  लोभको स्वभावलाई नदेखाउने को होलान्? परमेश्वरको अनुग्रहले त्यस दुष्ट लोभी स्वभावलाई हामीले कसरी नियन्त्रणमा राख्ने?`