---
title:  विश्वासिलो वा भरपर्दो
date:   04/02/2018
---

**"१ यसरी मानिसले हामीहरूलाई ख्रीष्टका सेवक र परमेश्वरका रहस्यहरूका भण्डारे ठान्नुपर्दछ। २ त्यसबाहेक यो आवश्यक छ, कि भण्डारेहरू विश्वासयोग्य ठहरिनुपर्छ।"** यस जीवनमा जब हामी येशूलाई विश्वास गर्छौँ तब विश्वासको असल लडाईँ लड्नुपर्छ (१ तिमोथी ६:१२) र त्यसलाई जित्नुपर्छ। परमेश्वरका असल भण्डारे वा सञ्चितकमा यो कदम निर्णायक हुन्छ। परमेश्वर को हुनुहुन्छ र उहाँले हामीहरूको जीवनमा कस्तो काम गरिरहनुभएको कारणले हामी के भएका छौँ सो देखाउने चिन्ह नै हामीहरूमा हुनुपर्ने विश्वासीपना वा उहाँमा निष्ठावान हुनु हो। विश्वासी वा निष्ठावान भएर बस्नु भनेकै जे ठीक छ त्यसमा अडिग भएर बस्नु हो। विशेष गरेर आत्मिक लडाईँमा निष्ठावान हुनु भनेको आगोको ज्वालामा परेर चम्किएर बस्नु हो।

प्रत्येकको जीवनमा ठीक र बेठीक, असल र खराबको बीचमा आत्मिक द्वन्द्व भइनै रहेको हुन्छ। तिनीहरू विश्वासको लडाईँका भागहरू हुन्। प्रत्येक परिस्थितिमा निष्ठावान र विश्वासिलो भएर बस्ने निर्णयले परमेश्वरको सञ्चितक वा भन्डारेको पहिचान गराउँछ। तपाईँले धन सम्पत्तिलाई मन पराउनुहुन्छ भने त्यसमा पनि परमेश्वरप्रति विश्वासलाई समेट्न सक्नुपर्छ नत्र भने पैसाको लोभमा फसेर कस्तो खतरा हुन्छ भनेर उहाँले दिनुभएको चेतावनीमा तपाईँ पर्नुहुनेछ। यदि तपाईँ लोकप्रिय र प्रख्यात हुन चाहनुहुन्छ भने परमेश्वरको वचनमा भने अनुसार नम्र भएर बस्ने निर्णय गर्नुपर्छ। यदि तपाईँको मन बरालिएर जताततै नराम्रो सोचमा लाग्छ भने परमेश्वरले दिनुभएको पवित्रताको प्रतिज्ञाहरूमा निष्ठावान भएर बस्नुपर्छ। यदि तपाईँ अगुवा हुन चाहनुहुन्छ र अधिकार लिएर शासन गर्न चाहनुहुन्छ भने सबैको सेवक हुनुपर्छ भन्ने परमेश्वरको वचनलाई आत्मसात् गर्नुपर्छ। विश्वासिलो हुने र बेइमान हुने निर्णय प्रायजसो क्षणिक भरमा हुनसक्छ, तर त्यसको परिणामले अनन्तसम्म असर पार्न सक्छ।

`परमेश्वरप्रतिको विश्वासलाई थामेर बस्नु वा निष्ठावान हुनु भनेको के हो भनेर देहायका केही पदहरूले हामीलाई कसरी सिकाउँछ? हेर्नुहोस्: हिब्रू ११:८-१२ "८ विश्वासद्वारा अब्राहामले आज्ञापालन गरे, र जाऊ भनेको ठाउँतिर गए, जुन ठाउँ उत्तराधिकारको रूपमा उनले पछि पाउनेथिए, यद्यपि उनी कतातिर गइरहेका थिए, त्यो उनलाई थाहा थिएन। ९ विश्वासैद्वारा उनी एक परदेशीझैँ प्रतिज्ञाको देशमा इसहाक र याकूबजस्तै तम्बूहरूमा बसोबास गरे। उनीहरू अब्राहामसँगसँगै उही प्रतिज्ञाका हकदार थिए। १० किनकि उनले एउटा जग भएको सहरको प्रतीक्षा गर्थे, जसलाई बनाउने र निर्माण गर्ने परमेश्वर नै हुनुहुन्छ। ११ विश्वासैद्वारा साराले पनि आफ्नो उमेर ढल्किसकेपछि गर्भधारण गर्ने शक्ति प्राप्त गरिन्। किनभने प्रतिज्ञा गर्नुहुनेलाई तिनले विश्वासयोग्य ठानेकी थिइन्। १२ यसैकारण मरेतुल्य शरीर भइसकेको एउटै मानिसबाट आकाशका तारा जत्तिकै असंख्य र समुद्रका किनारका अनगिन्ती बालुवाका कण जत्तिकै सन्तान उत्पन्न भए।...१७-१९ "१७ विश्वासद्वारा आफ्नो परीक्षा हुँदा अब्राहामले इसहाकलाई बलि चढ़ाए। उनले प्रतिज्ञाहरू पाएका थिए, तापनि आफ्नो एउटै छोराको बलि चढ़ाउन उनी तयार भए। १८ यिनकै विषयमा यसो भनिएको थियो, “इसहाकद्वारा नै तेरो सन्तानको नाउँ रहनेछ।” १९ परमेश्वरले मानिसहरूलाई मरेकोबाट पनि फेरि जीवित पार्न सक्नुहुन्छ भन्ने कुरा अब्राहामले सोचे, र भनौं भने, उनले इसहाकलाई फिर्ता पाए।" र रोमी ४:१३ "१३ संसारको उत्तराधिकारी हुनलाई अब्राहाम र उनको वंशलाई दिइएको प्रतिज्ञा व्यवस्थाद्वारा आएको होइन, तर विश्वासको धार्मिकताद्वारा आएको हो।...१८ “तिम्रो सन्तान पनि यस्तै असंख्य हुनेछन्” भनेर परमेश्वरले भन्नुभएअनुसार, आशा पटक्कै नहुँदा पनि अब्राहामले आशा राखी विश्वास गरे, र यसरी उनी धेरै जातिहरूका पिता बने। १९ प्राय: सय वर्ष पुगिसकेका अब्राहाम मरेतुल्य भइसकेको आफ्नो शरीर तथा साराको कोख बाँझो भएको बुझेर पनि विश्वासमा कमजोर भएनन्। २० परमेश्वरको प्रतिज्ञाबारे कुनै शङ्काले उनलाई डगमगाउन सकेन, तर आफ्नो विश्वासमा दह्रिलो भएर उनले परमेश्वरलाई महिमा दिए। २१ प्रतिज्ञा गर्नुभएको कुरा परमेश्वरले गर्न पनि सक्नुहुन्छ भन्ने अब्राहामलाई पूरा निश्चय थियो। २२ यसैकारण पनि उनको विश्वास “उनको निम्ति धार्मिकता गनियो।” `

हिब्रू भाषामा "विश्वासिलो" हुनु भनेको भरपर्दो हुनु हो। "आमेन" भन्ने शब्द त्यही हिब्रू शब्दको जरा हो। त्यसको खास अर्थ ठोस, मजबुत र सत्यमा अडिग भएर बस्नु हो। यसको अर्थ स्थिर, पक्का वा दरिलो हुनु पनि हो। विश्वासिलो वा भरपर्दो हुनु भनेको हामी जाँचिएका र हामीहरूको चरित्र पक्का र भरपर्दो भएको छ भनेर प्रमाणित हुनु हो ।अनि हामी परमेश्वरको योजनामा हामी समर्पित भएर अडिग भएर बसेका छौँ भनेर प्रमाणित गरेका छौँ।

जर्मनको सम्राटको अघि बोल्न आफूलाई तयार गरिरहँदा इसाई सुधारक मार्टिन लुथरले "परमेश्वरको वचनलाई पढे, आफ्ना लेखहरूलाई हेरे र कस्तो उपयुक्त खालको जवाफ दिने भनेर सोच्दै थिए।...उसले पवित्र धर्मशास्त्रको नजिक आफूलाई ताने...अनि  भावपूर्ण तरिकाले आफ्नो बायाँ हात पवित्र धर्मशास्त्रमा राखे र दायाँ हात स्वर्गतिर उचालेर सुसमाचारको सन्देशमा निष्ठावान भएर बस्ने शपथ खाए, आफ्नो रगतले उसको गवाहीमा छाप लगाएतापनि निडर भएर आफ्नो विश्वासलाई स्वतन्त्र रूपमा गवाही दिने उनले प्रतिवद्धता व्यक्त गरे।"-जे.एच. मर्ल डअबिगने, हिस्टोरी अभ रिफोर्मेशन (न्यु योर्क: द अमेरिकन ट्र्राक्ट सोसाइटी, १८४६), ठेली २, बुक ७, पृ. २६०बाट रूपान्तरित।

`प्रकाश २:१०मा भनिएको छ: "तिमीले भोग्नै लागेका कष्टहरूसँग नडराओ। हेर, दियाबलसले तिमीहरूमध्ये कतिलाई तिमीहरूका जाँचको निम्ति कैदमा हाल्न आँटेको छ, र तिमीहरूलाई दशै दिन कष्ट हुनेछ। तिमी मृत्युसम्मै विश्वासी होओ, र म तिमीलाई जीवनको मुकुट दिनेछु।" जब हामी प्रत्येक दिन प्रभुसँग हिँड्छौँ तब "मृत्युसम्मै विश्वासीलो होओ" भन्नुको अर्थ के हुन आउँछ?`