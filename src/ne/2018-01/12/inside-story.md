---
title:  कथा
date:   23/03/2018
---

#### परमेश्वरले पाल्नुभएको

_जमैका, रेगलान वेट, ५०_

यो कथा ५० वर्षको रेगलान वेटको  हो। उनले जमैकाको राजधानी किङ्गस्टनमा गुड सामारितन छाप्रोको रेखदेख गर्छन्। त्यो एडभेन्टिस्ट संस्था हो जहाँ घरबारबिहीनहरूलाई सहयोग गर्छन्।

म अनाथालयमा हुर्केको थिएँ। अनि जब म छ वर्षको थिएँ तब आइतबार पालन गर्ने इसाईको घरमा मलाई पाल्न लगिएको थियो। जब म १७ वर्षको भएँ तब मलाई धर्मपुत्र पाल्ने आमाबाबुको मृत्यु भयो। मसँग प्रशस्त खानेकुरा थिएन। जिउन गाह्रो भएकोले मलाई जन्माउने आमाबाबु को होला भनेर खोजिनिति गर्न थालेँ। मलाई पाल्ने अनाथलयमा फर्केँ र मलाई जन्मदिने आमाको नाउँ पत्ता लगाएँ। तर उनी कहाँ बस्थिन् भन्ने कुरा कसैले भन्न चाहेनन्। अनि म सरकारको समाज कल्याण विभागमा गएँ। त्यो  बेसहाराको बारेमा जानकारी लिने र सहयोग गर्ने विभाग थियो। त्यहाँको एक महिलाले मलाई भनिन् कि मलाई जन्मदिने परिवारको नाउँ तिनीहरूको सूचीमा थियो र तिनीहरूले सरकारबाट सहायता पाएका थिए। म हाइस्कुल पढ्दा मलाई जन्मदिने आमा आउनुभएको थियो भनेर उनले भनिन्। तर व्यक्तिगत गोपनियताको कारणले त्यो भन्दा बेसि खबर दिन उनले मानिनन्। तर मेरो दाइसँग सम्पर्क गर्ने र उनले चाहेमा भेट्न सक्ने गराइदिन्छु भनेर उनले भनिन्। म एक दिन फुटबल खेल हेरिरहेको थिएँ एक जना हाइस्कूलको शिक्षकले मेरो कुममा छोएर सोधे, "के तिमी रेगलान हौ? हामी दुई दाजुभाई हौँ।" दाइलाई भेट्न पाउँदा मलाई अत्यन्त खुशी लाग्यो। कार्ल मभन्दा सात वर्षको जेठो थियो र उनले मलाई घर लान चाहे। मसँग अलिकति जे थियो त्यो बोकेर म नयाँ घरमा गएँ। मैले मेरी आमालाई सबभन्दा पहिलो पल्ट देखेँ। मेरी आमा मानसिक रोगले पिडित थिइन् र उनले मलाई चिन्न सकिनन्।  तैपनि मेरी आमालाई भेट्दा मलाई खुशी लाग्यो। मेरो दाजु सेभेन्थ-डे एडभेन्टिस्ट थिए र साबथमा चर्च जान मलाई निम्तो दिनुभयो। चर्चका विश्वासीहरूले मलाई धेरै सहयोग गरे। मैले राम्रोसँग पढ्न जानेको थिइनँ। तिनीहरूले मलाई पढ्न र लेख्न सिकाए। साबथ स्कूल अध्ययन गर्ने समयमा मलाई पढ्न सघाए। बाइबल कसरी पढ्ने र पढाउने भन्ने विषयमा सिक्न गर्मीको विदामा एडभेन्टिस्ट विश्वविद्यालयमा भर्ना हुन चर्चका विश्वासीहरूले मद्दत गरे। म २२ वर्ष हुँदा मैले विवाह गरेँ र एउटा बच्चा पाएँ। मैले पर्यटकहरू आउने मन्टेगो बेको पेट्रोल बेच्ने ठाउँमा काम गर्ने मौका पनि पाएँ। म चर्चमा सक्रिय भएकोले मलाई एल्डरमा अभिषेक पनि गरियो। एक फेरा एडभेन्टिस्टहरू धेरै भएको ठाउँमा बाल सङ्गति सुरू गर्न चर्चको अगुवाहरूले अनुरोध गरेका थिए। सुसमाचार प्रचार गर्ने क्रममा हामीहरूले साबथ स्कुल किताबबाट पानाहरू च्यातेर पुरानो चर्चका सदस्यहरूलाई बाँड्यौँ र चर्चमा आउन अनुरोध गर्यौँ। त्यसबेला हामीहरूले धेरै गरिब मानिसहरूलाई भेट्यौँ। हामीले ५० जना चर्च छोडेका विश्वासीहरूलाई फेरि फर्कायौँ। तर बिस्तारै मेरो व्यक्तिगत जीवनमा भुइचालो जान थाल्यो। म ३६ वर्षको हुँदा म श्रीमतीसँग छुट्टिएँ र अर्कीसँग बिबाह गरेँ। चर्चको अगुवाहरूसँग कचकच हुँदा म चर्चबाट निस्केँ। चर्च नगइकन घरमै परमेश्वरको आराधना गर्न थालेँ। तीन वर्ष अघि जमैकाको राजधानी किङ्गस्टनमा सरेँ र त्यहाँ एक जना साझेदारसँग व्यापार स्थापना गरेँ। म मेरो व्यवसायमा व्यस्त हुँदा मेरी श्रीमती अर्कै सहरमा उनको परिवारसँग रहिन्। तर मेरो साझेदार र मेरो झगडा हुँदा हामीहरूको व्यापार टाट पल्टियो र अर्को काम पाउँन मैले संघर्ष गर्नुपर्यो। आखिरमा म घरबार बिहीन भएँ र मेरो घमण्डले गर्दा मेरी श्रीमती र नातेदारहरूसँग सहयोग माग्न अस्वीकार गरेँ। म तीन महिनासम्म सडकको छेऊमा सुतेँ। एक दिन म जस्तै घरबाहर बिहीन भएको मानिससँग कुरा गर्दै थिएँ त्यसबेला कहाँ नुहाउन पाइन्छ, लुगाफाटा र खाना कहाँ पाइन्छ भनेर सोधेँ। गुड सामरिटन छाप्रोमा जानु र त्यहाँ खाना दिन्छ भनेर मलाई उसले भन्यो। हुन्छ त त्यहाँ जान्छु भनेर म त्यहाँ गएँ। गुड सामारिटन छाप्रोका मानिसहरूले मलाई मायालु व्यवहार गरे र मलाई खाना दिए। त्यहाँ मलाई लाउन लुगा पनि दिए। त्यो त सेभेन्थ-डे एडभेन्टिस्ट चर्च र चर्चका विश्वासीहरूले संचालन गरेको भनेर मैले थाहा पाएँ। म त्यस संस्थामा नियमित रूपमा आउन थालेँ र मैले पनि केही न केही सहयोग गरूँ भन्ने भावनाले मलाई घचेट्न थाल्यो। अनि म त्यस संस्थाको बगैँचा सफा गर्न थालेँ। म चर्चमा जान थालेँ र फेरि मैले बप्तिस्मा लिएँ। आज म ५० वर्षको छु र गुड सामरिटन छाप्रोको रेखेदेख गर्छु। आज त्यहाँ मेरै आफ्नै अफिस छ र बस्ने ठाउँ पनि छ। मेरी दोस्रो श्रीमतीसँग पनि कचकच भएर छुटेको थियो तर पुनर्मिलन भयो। सडकको जीवन गाह्रो थियो। परमेश्वरले फेरि मलाई आफ्नो बनाउनुभएकोमा मलाई असल लागिरहेको छ। तपाईँहरूले दिने भेटीको केही भाग त्यस सामारिटन छाप्रोलाई मर्मत गर्न, औषधी उपचार गर्न र दाँतको क्लिनिक खोल्न चाहिने कोठाहरू बनाउन सहयोग मिल्नेछ। रेगलान जस्तो मानिसहरूलाई सहयोग गर्न सामारिटन इन वा छाप्रोलाई सहयोग गर्नुभएकोमा धन्यवाद।

_(रेगलानले आन्ड्रयु मकचेस्नेसँग कुराकानी गरेको आधारमा लिखित विवरण)।_

**जमैकाको बारेमा थप जानकारी: जमैकाको अर्थतन्त्रलाई चारभागको एक भाग पर्यटकहरूको आगमनमा भर परेको छ। वर्षको दश लाख पर्यटकहरू त्यहाँ आउँछन्। करिबियन क्षेत्रमा धेरै अङ्ग्रेजी बोल्ने ठाउँ जमैका हो। त्यहाँको स्थानीय भाषा जमैका पाटियोस् पनि चल्दछ। क्रियोल भाषासँग अङ्ग्रेजी मिसिएको भाषा पनि बोल्दछन्। सन् १९६२मा बिलायतबाट जमैका स्वतन्त्र भएतापनि बिलायतकी महारानी एलिजाबेथ प्रथम् त्यस देशको राष्ट्रध्यक्ष हुनुहुन्छ। प्रोटेस्टेन्ट इसाईहरू जनसंख्याको ७० प्रतिशत छन्। चर्च अभ गड पछि सेभेन्थ-डे एडभेन्टिस्टहरू ठूलो सम्प्रदायको चर्च हो। जमैकामा ९जनामा एक जना एडेन्टिस्ट छ।**