---
title:  थप जानकारी
date:   02/02/2018
---

असल भण्डारेपन वा बुद्धिमानी सञ्चयकर्ताको अर्को चिन्ह व्यक्तिगत जवाफदेहिता हो। अर्थात् जे कारोबार गरेतापनि त्यो व्यक्तिको कारोबार र जीवन पारदर्शी हुन्छ।

"येशूबाट मानिसहरूको दिमाग मानिसमा लगाइ राखोस् भन्ने शैतानको सधैँ चाहना हो। मानिसमा नैतिक रूपमा जवाफदेहिता दिनु आवश्यक नभएको भन्ने मनस्थिति बनाउन दिनु शैतानको चाला हो। जब शैतानले परमेश्वरको पुत्रलाई विभिन्न प्रलोभनमा पारेर फसाउन खोजेको थियो त्यो असफल भएको थियो। तर जब ऊ पतित मानिसकहाँ आएर येशूलाई असलीरूपमा पछ्याउनु आवश्यक छैन भनेर कानेखुशी गर्छ तब उसले सफलता हासिल गर्दछ। यस परिवेशमा इसाई धर्म नै भ्रष्ट हुन पुगेको छ।"-एलेन जी ह्वाइट, अर्ली राइटिङ्गस्, पृ. २१३बाट रूपान्तरित।

जब हामीहरूको जीवनको केन्द्रविन्दु येशूलाई बनाउँछौँ तब उहाँको अगुवाईको निम्ति हामीहरूको दिमागलाई खुला राख्छौँ। त्यसको फलस्वरुप  हामीहरूमा भएको विश्वास, उहाँमाथि निष्ठा, सफा विवेक, परमेश्वरको वचन पालन गर्ने आतुरीपना, विश्वसनीयता र  व्यक्तिगत रूपमा जवाफदेहिता अर्थात् पारदर्शी जीवन मानिसहरूको सामु प्रकट गर्छौँ। त्यसरी हामी सफल भण्डारे वा परमेश्वरले हामीलाई सुम्पनुभएको मानसिक, आत्मिक, भौतिक र शारीरिक ढुकुटीलाई सञ्चिता (हिफाजत)गर्नेभएर उहाँको हातमा हामी  पक्का विश्वासी बनिन सक्छौँ। राजा दाउदको यो प्रार्थना हाम्रो पनि हुनेछ, "२३ हे परमेश्वर, मलाई जाँच्नुहोस्, र मेरो हृदयलाई जान्नुहोस्। मलाई जाँच्नुहोस्, र मेरा चिन्ताहरूलाई जान्नुहोस्। २४ हेर्नुहोस्, ममा कुनै खराब चाल छ कि, 

र मलाई अनन्तको मार्गमा डोर्याइदिनुहोस्।"

मानिस भएर जिम्मेवार नागरिक हुनु बाइबल नीतिको एक महत्त्वपूर्ण भाग हो। अर्थात् हामीहरूको जीवनको लेखाजोखा सफा हुनुपर्छ र सबैको सामु निष्खोट हुनुपर्छ। जब येशू यस संसारमा हुनुहुन्थ्यो तब उहाँ आफ्नो पिताप्रति व्यक्तिगतरूपमा जवाफदेही बन्नु भएको थियो (यूहन्ना ८:२८)। हामीले जे अनावश्यक वा बेकारका शब्दहरू प्रयोग गर्छौँ त्यसको लेखाजोखा हामीले दिनुपर्नेछ (मत्ती १२:३६)। "यदि कसैलाई धेरै दिएको छ भने त्यसबाट धेरै नै अपेक्षा गरिएको हुन्छ" (लूका १२:४८ रूपान्तरित)। जिम्मेवार व्यक्ति बन्नुको सट्टा मलाई केको मतलब, मेरो सरोकार होइन, मलाई जे मनलाग्छ त्यही गर्छु अरूलाई के मतलब भन्ने जस्ता गैर जिम्मेवारी मनस्थिति हुनु कुनै पनि भद्र मानिसलाई सुहाउँदैन। "जुन लगानीको निम्ति हामीलाई सम्पत्ति सुम्पिएको छ त्यो हाम्रो सम्पत्ति होइन भनेर बुझ्नुपर्छ (सम्पत्ति भन्नाले हामीलाई दिएको जिम्मेवारी वा सञ्चित गर्ने अभिभारा)। यदि हो भने हाम्रो सम्पत्ति हो हामीले जे गरेपनि हुन्छ भन्ने भावनाले अभिप्रेरित हुनसक्छौँ वा अरूको जिम्मेवारी हो हामीलाई के मतलब भन्ने सोचमा पर्न सक्छौँ। हामीले बहन गर्नुपर्ने जिम्मेवारीलाई अरूको हातमा सुम्पने बानी हामीमा हुनसक्छ। तर यो हुन सक्दैन किनभने हामी प्रत्येकलाई परमेश्वरले दिनुभएको प्रत्येक थोकको सञ्चिता (हिफाजत)गर्न उहाँले व्यक्तिगत रूपमा हामीलाई सुम्पनुभएको छ।"-एलेन जी ह्वाइट, टेस्टिमोनिज फर द चर्च, ठेली ७, पृ. १७७बाट रूपान्तरित।

**चिन्तनमनन:**

`अ. 	असल भण्डारे वा सञ्चित गर्ने व्यक्तिका गुणहरू यस अध्यायमा औँल्याइएको सोच्नुहोस्। व्यक्तिगत जवाफदेहिता वा जवाफदेहि हुनुपर्ने चरित्र, विश्वासिलो वा भरपर्दो हुनु, आज्ञाकारी बन्नु, निष्ठावान बन्नु, सफा विवेक हुनु र इमान्दारी हुनु जस्ता केही गुणहरू एक असल सञ्चितकमा हुनुपर्ने हामीले हेर्यौँ। ती सबै गुणहरू एक आपसमा कसरी सम्बन्धित छन्? एउटामा लापर्वाही भयो भने अर्कोमा पनि लापर्वाही हुनु किन सजिलो छ? अर्थात् एउटा नीतिमा अडिग हुनसक्यो भने अर्को गुणहरूमा पनि कसरी अडिग हुनसक्छौँ?`

`आ. 	कति मानिसहरू आफ्नो पर्पुरोमा हात राखेर म नराम्रो पापी मानिस छु भनेर अपराधी मनस्थितिसँग संघर्ष गरिरहने र परमेश्वरले मलाई क्षमा दिनसक्दैन भनेर दिक्क मानेर बस्दै आफ्नो जीवनलाई अर्थहीन बनाउन खोज्ने मानिसलाई सुसमाचारमा के यस्ता प्रतिज्ञाहरू छन् जसले त्यस मानिसलाई त्यस मनस्थितिबाट स्वतन्त्र पार्न सकिन्छ?`

`इ. 	निष्ठावान हुनु वा बफादारी हुनु आफैमा असल हो भनेर हामीले प्रायजसो सोच्दछौँ। के त्यो सधैँ त्यस्तो हो त? जुन खराब छ त्यसको पनि बफादारी वा त्यसमा निष्ठावान किन हुनसक्छ? कुन सन्दर्भमा वा परिवेशमा को बफादारी वा निष्ठावान छ सो बुझ्नु किन जरुरी छ ताकि त्यो निष्ठा असलमा वा खराबमा भएको बुझ्न सकिन्छ?`