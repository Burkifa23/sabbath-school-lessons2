---
title:  परमेश्वरले दिनुभएको दृश्य वा अदृश्य थोकहरूलाई सञ्चित गर्नु हामीहरूको अभिभारा
date:   01/02/2018
---

बुद्धिमानी भन्डारे वा सञ्चिता (हिफाजत)गर्न दिएको धन सम्पत्तिलाई सुरक्षा गर्ने त्यो हो जसले उसलाई दिएको व्यक्तिगत जिम्मेवारीलाई खुशीसाथ ग्रहण गर्छ र त्यसलाई रेखदेख गर्नु आफ्नो धर्म वा नैतिकता हो भनेर ठान्दछ। व्यक्तिगत रूपमा कुनै पनि अभिभारा लिनु भनेको आफ्नै आत्मनिर्णयलाई स्वीकार गर्नु हो र त्यस अभिभारालाई कसरी कार्यान्वयन गर्ने त्यो पनि स्वइच्छामा भरपर्दछ। त्यस मानिसलाई यो पनि थाहा हुन्छ कि आफूले राम्रो काम गरे त्यसको नतिजा राम्रो  हुन्छ र नराम्रो काम गरे नराम्रो नतिजा हुन्छ। सञ्चिता (हिफाजत)गर्न खटाइएको व्यक्तिको मूल स्वभाव भनेकै आफूलाई दिएको जिम्मेवारीलाई खुशीसाथ ग्रहण गर्न राजी हुनु हो। उसको मन एकाग्र हुनुपर्छ अर्थात् उसको मालिकले सुम्पेको अभिभारालाई उसको हृदयको चासो वा चाहना अनुसार उसको उच्चतम हितमा आफ्नो ध्यान लगाउनुपर्छ। यस्तै खालको सम्बन्ध परमेश्वर र उहाँका जन अर्थात् उहाँले सुम्पनुभएको अभिभाराको सञ्चिता (हिफाजत)गर्ने व्यक्तिको बीचमा हुनुपर्छ। कुनै करकाप वा कसैले अर्हायो भनेर होइन आफ्नै स्वइच्छाले परमेश्वरको सम्पत्तिलाई हर्षसाथ सुरक्षित राख्नु वा चलाउन राजी हुने व्यक्तिलाई  बुद्धिमानी भन्डारे वा सञ्चितक भनेर कहलाइन्छ।

"मानिसहरू परमेश्वरसँग सिधै व्यक्तिगत सम्बन्ध राखोस् भन्ने उहाँको चाहना हो। मानव जीवनमा परमेश्वरले गर्ने सबै कारोबारमा व्यक्तिगत जिम्मेवारीको नीतिलाई उहाँले मान्यता दिनुहुन्छ। परमेश्वरमाथि भर परोस् र व्यक्तिगत रूपमा उहाँको अगुवाईको आवश्यकता भएको त्यस मानिसले महसुस गरुन् भन्ने उहाँको चाहना छ। परमेश्वरले आफ्नो उपहार वा बरदानहरू सामुहिकलाई नभएर व्यक्ति व्यक्तिलाई सुम्पनुहुन्छ। परमेश्वरले प्रत्येक मानिसलाई केही न केही प्रतिभा वा दक्षता सुम्पनु भएको छ। त्यसको पहिचान गरेर त्यो परमेश्वरबाट आएको पवित्र थोक भएको मान्नुपर्छ र त्यसलाई सुरक्षा गर्नु आफ्नो कर्तव्य ठान्नुपर्छ। उसको भरोसा छोडिएको बरदानलाई परमेश्वरकै निर्देशन अनुसार चलाउनुपर्छ। सञ्चिताको निम्ति खटाइएको प्रत्येक व्यक्तिले आफूले पाएको जिम्मेवारीलाई कसरी चलाइयो भनेर परमेश्वरको सामु लेखाजोखा दिनुपर्नेछ।"-एलेन जी ह्वाइट, टेस्टिमोनिज फर द चर्च, ठेली ७, पृ. १७६बाट रूपान्तरित।

जब हामीलाई परमेश्वरको आत्मिक वा भौतिक वा व्यक्तिगत सम्पत्ति वा उहाँले दिनुभएको अभिभारालाई सञ्चिता (हिफाजत)गर्न खटाउनुहुन्छ तब हामीहरूको मन अरू मानिस वा संस्थासँग गाँसिन नैतिकताले दिँदैन। हामीहरूको प्रथम जिम्मेवारी भनेको परमेश्वरतर्फ हो र हामीहरूका वरिपरि भएका मानिसहरूसँग गरिने कारोबारले हामीहरूको नियत वा हामी कसको खटनमा छौँ भनेर प्रतिविम्ब गर्दछ (उत्पत्ति ३९:९, दानिएल ३:१६)। हामीलाई सुम्पिएको जिम्मेवारीलाई हामीहरूको शक्तिले भ्याएसम्म पूरा गर्नेछौँ। हामीहरूको सफलता परमेश्वरमाथि हामीहरूको विश्वासमा र हामीले पाएको बौद्धिक सम्पदा र प्रतिभालाई कसरी शुद्धसँग चलाएका छौँ त्यसमा भरपर्छ।

`बुद्धिमानी भण्डारे वा सञ्चित गर्ने व्यक्तिको सन्दर्भमा पावलले २ कोरन्थी ५:१०मा कोरेका शब्दहरूले कसरी बुझाउँछन्? हेर्नुहोस्: "किनकि हामी सबै ख्रीष्टका न्याय-आसनको सामुन्ने खड़ा हुनुपर्छ, यसरी शरीरमा हुँदा आफूले गरेबमोजिम हरेकले असल वा खराब प्रतिफल पाउनेछ।"`

आत्मनिर्णय वा स्वविवेकको स्वतन्त्रता वा बर्तमान परिप्रेक्ष्यमा मानव अधिकार भन्ने बुझाउन कठिन धारणालाई लिएर दार्शनिक र धर्मका पण्डितहरूले सयौँ वर्षदेखि बादविवाद गरिरहेका छन्। तर धर्मशास्त्र बाइबल सफासँग बुझाउँछ: हामी मानिस जातिमा स्वविवेको स्वतन्त्रता छ, आत्मनिर्णयको अधिकार छ वा हामीले के चुन्ने नचुन्ने भन्ने अधिकार प्रत्येक मानिसलाई नै सुम्पिएको छ। नत्रभने हामीहरूको कामद्वारा हामीहरूको न्याय वा मूल्याङ्कन हुन्छ भन्ने धारणाको कुनै अर्थ हुँदैन। त्यसकारण कसैले कसैलाई फलानोले गरेर म यस्तो भएँ भनेर आफ्नो दुर्गतिलाई दोष दिने ठाउँ बाइबलले दिँदैन। प्रत्येक मानिसलाई आआफ्नो इच्छा अनुसार जिम्मा लिएर चल्ने व्यक्तिगत अधिकार छ। तर हामीले गर्ने सबै कामहरूमा परमेश्वरको अनुग्रहले ठीक निर्णय गर्न सघाउँछ। परमेश्वरले हामीलाई सुम्पन्नु भएको उहाँको सम्पत्ति, प्रतिभा, दक्षता, जिम्मेवारी आदिलाई कसरी सुरक्षित गर्ने र कार्यान्वयन गर्ने त्यसको लागि चाहिने बुद्धीज्ञान उहाँले नै दिने वाचा गर्नुभएको छ।