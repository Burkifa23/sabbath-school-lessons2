---
title:  यस संसारको भगवान
date:   31/12/2017
---

पैसा यस संसारको भगवान भएको छ र भौतिकवाद पैसाको धर्म भएको छ। भौतिकवाद वा पैसाको पछिमात्र लाग्ने संस्कार यस्तो घातक प्रणाली हो जसले क्षणिक सुरक्षा प्रदान त गर्छ तर अन्तमा मानिसलाई भित्रीरूपमा सुरक्षा दिँदैन अर्थात् पैसा मानिसको सुरक्षाकवच होइन।

भौतिकवाद भनेको के हो त? जब अध्यात्मिक वा परमेश्वरतिर मन लगाउनेभन्दा केवल धन कमाउने र सम्पत्ति थुपार्ने मानिसको अत्यन्त महत्त्वपूर्ण र मूल्यवान लक्ष्य हुन्छ तब त्यो भौतिकवादको पासोमा परेको हुन्छ। धनसम्पत्तिको मूल्यमान्यता नभएको होइन तर त्यसले हामीलाई बशमा राख्नुहुँदैन अर्थात् धनसम्पत्ति हामीहरूको भगवान, स्वामी वा मालिक हुनुहुँदैन। राजा सोलोमनले उपदेशक ५:१०मा यो अर्ती लेख्दछन्: "जसले धनसम्पत्तिलाई अत्यन्त माया गर्छ त्यसलाई कहिल्यै पनि पुग्दैन। धनलाई माया गर्नेहरू आफ्नो आम्दानीप्रति कहिल्यै पनि संतुष्ट हुँदैनन्।" (रूपान्तरित)। यस संसारमा भएका थोकहरूतिरमात्र दगुर्दा त्यो समस्या हामीले भोग्नुपर्ने हुन्छ: हामीसँग जति भएपनि कहिल्यै पनि अब पुग्यो भन्ने स्थितिमा हामी आउँदैनौँ। अन्तस्करणमा शान्ति नदिने र कहिल्यै पनि संतुष्ट नपार्ने थोकको निम्ति हामीले आफूलाई झन झन घचेटेको घचेटै हुन्छौँ। यो जस्तो दुर्भाग्य धराप अरू के होला!

वास्तविक रूपमा हामी मानिस भएपछि हामीहरूको उद्देश्य केमा अढ्किनुपर्छ? के पैसा नै सबै थोक हो र? हेर्नुहोस्, १ यूहन्ना २:१५-१७ "१५ संसारलाई वा संसारमा भएका कुनै पनि थोकलाई प्रेम नगर। यदि कुनै मानिसले संसारलाई प्रेम गर्दछ भने पिताको प्रेम त्यसमा हुँदैन। १६ किनकि संसारमा भएका सबै थोक, अर्थात् शरीरको अभिलाषा, आँखाको अभिलाषा, जीवनको शेखी पिताबाट आएका होइनन्, तर संसारबाट आएका हुन्। १७ संसार बितिजान्छ र त्यसको अभिलाषा पनि बितिजान्छ, तर परमेश्वरको इच्छा पूरा गर्नेचाहिँ सधैँको निम्ति रहन्छ।"

यदि हामी इसाई हौँ भनेर दावी गर्छौँ भने हामीहरूको जीवनको सर्वोच्च प्राथमिकता वा महत्त्व केमा राख्नुपर्छ? हेर्नुहोस्, हामीप्रति येशूको चाहना: "२५ मानिसहरूको ठूलो भीड उहाँको साथमा जाँदैथियो, र उहाँले फर्केर तिनीहरूलाई भन्नुभयो, २६ “यदि कोही मकहाँ आउँछ, र आफ्ना बुबा, आमा, पत्नी, छोरा-छोरीहरू र दाजुभाइ, दिदी-बहिनीहरूलाई र आफ्नै प्राणलाई समेत तुच्छ ठान्दैन भने, त्यो मेरो चेला हुन सक्दैन। २७ जुन व्यक्ति आफ्नो क्रूस बोकेर मेरो पछि लाग्दैन, त्यो मेरो चेला हुन सक्दैन। २८ “तिमीहरूमध्ये कसैले एउटा धरहरा बनाउने इच्छा गर्छ भने, त्यो धरहरा बनाई सिद्धयाउने खर्च आफूसित छ कि छैन भनी के त्यसले पहिले नै बसेर हिसाब लाउँदैन र? २९ नत्र भने त्यसले जग बसालेपछि सिद्धयाउन सकेन भने, देख्नेहरू सबैले यसो भनेर त्यसको गिल्ला गर्न लाग्नेछन्, ३० ‘यस मानिसले बनाउन त थाल्यो तर सिद्ध्याउन सकेन।’  ३१ “कुन राजा होला जसले अर्को राजासँग लड़ाइँ गर्न जाँदा आफ्नो साथ भएका दश हजारले त्यसको विरुद्ध आउने बीस हजारसँग लड़ाइँ गर्न सक्छु कि सक्दिनँ भनी पहिले बसेर सल्लाह गर्दैन? ३२ तिनले नसक्ने हो भने, त्यो अर्को राजा टाढ़ै हुँदा मिलापको शर्त सोध्न राजदूत पठाउनेछ। ३३ यसकारण तिमीहरूमध्ये जसले आफूसित भएका सबै थोक त्याग्दैन, त्यो मेरो चेला हुन सक्दैन।" लूका १४:२५-३३।

`शायद निचोडमा हामी यो भन्न सक्छौँ होला: जो पैसा वा पैसामात्र कमाउने लोभमा फस्छ त्यो मानिसले चुकाउनुपर्ने मूल्यलाई उसले ध्यान दिनुपर्छ। "यदि तिमीले सारा संसार त जित्यौ तर आफ्नै आत्मा गुमायौ भने तिमीलाई के लाभ हुन्छ र?" (मर्कूस ८:३६ रूपान्तरित)।`

"जब येशू यस संसारमा आउनुभयो तब मानवता अत्यन्त तल्लो स्तरमा झरिरहेको थियो। समाजलाई स्थिरमा राख्ने जग नै ढलिरहेको थियो। मानिसको जीवन नक्कली र झुटो हुन थालेको थियो। सारा संसारभरि मानिसहरूको दिमाग र आत्मामा धार्मिक प्रणालीको पकड खस्किन्दै थियो। पौराणिक तथा दन्त्यकथा र भ्रममा पार्ने असत्य थोकहरूले मानिसका बिचारहरूलाई डुबाउन खोजिरहेको थियो। त्यसले गर्दा मानिसहरू नास्तिकपना र भौतिकवादको शरणमा गइरहेका थिए। अनन्त जीवनको आस्थालाई वेवास्ता गरेर मानिसहरू अहिलेको निम्तिमात्र जिइरहेका थिए।"-एलेन जी ह्वाइट, एडुकेशन, पृ. ७४,७५बाट रूपान्तरित।

`परमेश्वरप्रतिको आस्थालाई वेवास्ता गर्ने र केवल धनको पछिमात्र लाग्ने दुई हजार वर्ष अघिको मानव इतिहास के अहिलेको भन्दा फरक छ र?`

`विभिन्न थोकहरू आफूमा हुनु कसले मनपराउँदैन र? तर यो प्रश्न हामीहरूले आफैलाई सोध्न जरुरी ठान्नुपर्छ: हामीसँग भएका थोकहरू हामीहरूको स्वामित्वमा छ कि तिनीहरूले हामीलाई दास बनाइरहेको छ? यथार्थमा हामीहरूको सही स्वामी को हुनुपर्छ र उहाँ नै हाम्रो सर्वेसर्वा स्वामी हुनुहुन्छ भनेर कसरी ढुक्क हुने?`