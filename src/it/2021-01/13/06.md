---
title:  Discendenza e nome stabili
date:  25/03/2021
---

`Cosa ci vuol dire questo versetto? Quale speranza ci troviamo? Isaia 66:22`

Isaia 66:22 è una delle promesse più straordinarie. Leggiamola attentamente. Nei nuovi cieli e nella nuova terra la nostra discendenza e il nostro nome dureranno per sempre. Basta rimozioni, tagli, innesti, sradicamenti o estirpazioni. Qui abbiamo una promessa di vita eterna in un mondo rinnovato, privo di peccato, di morte e di dolore, nuovi cieli e nuova terra, il compimento assoluto e definitivo della fede cristiana, l’attuazione di quello che Cristo ha ottenuto per noi alla croce.

`Perché nella descrizione dei nuovi cieli e della nuova terra di Isaia 66:23 ci sono nuove lune e nuovi sabati?`

Ci sono più modi per comprendere questo testo. Un approccio possibile è il seguente: Dio ha creato il sabato prima che stabilisse il sistema dei sacrifici (Ge 2:2-3). Così il sabato, sebbene fosse onorato dal sistema rituale, non dipende da esso, e può proseguire ininterrottamente lungo il periodo della restaurazione fino alla nuova terra. Non c’è indicazione biblica che spieghi come il novilunio facesse parte dei giorni di adorazione del servizio sacrificale. Ma forse saranno dei giorni speciali nella nuova terra (non necessariamente connessi al riposo settimanale), collegati al ciclo mensile dell’albero della vita (Ap 22:2). Quale che sia il significato specifico di Isaia 66:23, il punto cruciale è che il popolo di Dio lo adorerà per tutta l’eternità.

`Perché Isaia conclude con l’immagine dei cadaveri dei ribelli distrutti da Dio (v. 24)?`

Come monito esplicito alle persone del suo tempo, Isaia condensa il contrasto tra i fedeli sopravvissuti alla distruzione di Babilonia e i ribelli che saranno distrutti. Non si tratta di un tormento eterno: i ribelli sono morti, consumati dal fuoco, una distruzione che non si estingue finché l’opera della ricostruzione di Gerusalemme non avrà inizio.

L’avvertimento di Isaia punta dritto al compimento definitivo profetizzato dal libro dell’Apocalisse: la distruzione dei peccatori, di Satana e della morte in un lago di fuoco (Ap 20), in seguito alla quale ci saranno «nuovi cieli e nuova terra», una santa e «nuova Gerusalemme» dove non ci saranno né pianto né dolore, «perché le cose di prima sono passate» (Ap 21:1-4; cfr. Is 65:17-19); un’esistenza nuova e la vita eterna per tutti quelli che sono stati salvati.