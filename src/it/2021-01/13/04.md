---
title:  Missionari e dirigenti
date:  23/03/2021
---

`Come interpretare l’immagine degli scampati che proclamano la gloria di Dio alle nazioni (Is 66:19-20)?`

Dio manda coloro che sono scampati alla sua distruzione fino alle estremità della terra, per arrivare da persone che non sanno niente di lui; «essi proclameranno la mia gloria tra le nazioni» (v. 19). Siamo di fronte a una delle più chiare affermazioni presenti nell’Antico Testamento sul tema dell’opera di evangelizzazione. In altre parole, non solo i popoli si recheranno nella nazione ebraica, ma alcuni Ebrei andranno verso altri popoli per presentare loro il vero Dio; un paradigma esplicito nel Nuovo Testamento. Sebbene ci fossero dei missionari ebrei al tempo di Cristo (Mt 23:15) la chiesa primitiva ha annunciato il messaggio del vangelo in modo rapido e su scala più ampia (Cl 1:23).

Come gli Israeliti portavano al tempio le offerte dei prodotti della terra per il Signore, così i suoi missionari li porteranno direttamente a lui: «ricondurranno tutti i vostri fratelli, da tutte le nazioni» (Is 66:20). Se i prodotti della terra rappresentavano offerte a Dio non derivanti da un omicidio, i convertiti condotti a lui diventano «sacrifici viventi» (cfr. Ro 12:1). L’idea che delle persone possano essere presentate a Dio come un’offerta, è paragonabile alla consacrazione dei leviti «come offerta agitata davanti al Signore da parte dei figli d’Israele ed essi faranno il servizio del Signore» (Nu 8:11).

`Che significato ha la promessa di Dio: «In mezzo a loro ne sceglierò come sacerdoti e come Leviti» (Is 66:21)?`

Nel versetto 21, il pronome «loro» si riferisce a «tutti i vostri fratelli, da tutte le nazioni» del versetto precedente. Si parla degli stranieri, alcuni dei quali sarebbero stati scelti da Dio per presenziare all’adorazione insieme a sacerdoti e Leviti. Un cambiamento rivoluzionario! In precedenza, il Signore aveva autorizzato solo i discendenti di Aaronne a officiare come sacerdoti e solo i membri della tribù di Levi per assisterli. Gli stranieri non potevano diventare letteralmente discendenti di Aaronne e Levi, ma il Signore autorizza alcuni di loro a servire in quei ruoli fino a quel momento preclusi addirittura alla maggior parte degli Ebrei.

`Leggere 1 Pietro 2:9-10. A chi si rivolge Pietro? Qual è il messaggio per ciascuno di noi in quanto membri contemporanei della nazione santa? Stiamo agendo meglio di chi ci ha preceduto (Es 19:6)?`