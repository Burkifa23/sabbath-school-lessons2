---
title:  Nuovi cieli e nuova terra
date:  21/03/2021
---

`Leggere Isaia 65:17-25. Che tipo di ricostruzione promette il Signore?`

Dio promette un nuovo creato: «Poiché, ecco, io creo nuovi cieli e una nuova terra; non ci si ricorderà più delle cose di prima; esse non torneranno più in memoria» (Is 65:17). In questa straordinaria profezia il Signore promette di creare «Gerusalemme per il gaudio, e il suo popolo per la gioia» (v. 18). Nella città non si udranno più pianti (v. 19) e i suoi abitanti saranno longevi (v. 20). Potranno godere i frutti del loro lavoro e non vedranno i figli morire all’improvviso (vv. 21-23). Dio risponderà loro ancora prima di essere invocato (v. 24).

`Per quanto gradevole, perché quello descritto non può essere l’immagine della restaurazione finale?`

Siamo di fronte alla descrizione di un’esistenza lunga e tranquilla in un regno di pace e sicurezza. Ma anche se gli uomini vivranno più a lungo, la gente continuerà a morire. Dov’è la trasformazione radicale della natura che ci aspettiamo con la creazione di nuovi cieli e di una nuova terra? Ce lo dice questo versetto: «“Il lupo e l’agnello pascoleranno assieme, il leone mangerà il foraggio come il bue, e il serpente si nutrirà di polvere. Non si farà né male né danno su tutto il mio monte santo”, dice il Signore» (v. 25). Perché un animale carnivoro come il leone diventi erbivoro ci vuole ben altro di un corso di cucina naturale. Serve una nuova creazione in grado di riportare il mondo alla sua condizione ideale, quella presente nell’Eden prima che il peccato introducesse la morte.

In Isaia 65 il Signore presenta la creazione di nuovi cieli e di una nuova terra come parte di un processo, una serie di fasi che iniziano dalla ri-creazione di Gerusalemme. Facciamo un confronto con Isaia 11, nel quale si legge che il Messia porterà la giustizia (11:1-5), cui seguirà la pace sul «monte sacro» di Dio; le immagini utilizzate in questo capitolo sono simili a quelle che ritroviamo in Isaia 65: «Il lupo abiterà con l’agnello… il leone mangerà il foraggio come il bue» (vv. 6-7). Nonostante il «monte sacro» di Dio coincida con il monte Sion a Gerusalemme, si tratta solo di un segno precursore, un simbolo di ciò che Dio promette di compiere definitivamente in un mondo nuovo, insieme al suo popolo redento.

`Supponendo che invece di vivere 60, 70 o 100 anni, si possa vivere per un milione di anni o più, perché il problema fondamentale dell’umanità non potrebbe dirsi risolto? Perché solo la vita eterna è la risposta definitiva ai nostri bisogni più profondi?`