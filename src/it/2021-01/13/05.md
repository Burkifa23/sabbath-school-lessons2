---
title:  Comunità di fede
date:  24/03/2021
---

Gli Israeliti erano «un regno di sacerdoti, una nazione santa» (Es 19:6), con speciali sacerdoti che li rappresentavano come adoratori. Nel futuro, lo stesso ruolo sarà possibile anche agli stranieri (Is 66:21).

`Quale effetto avrebbe avuto questo cambiamento sulla rinnovata comunità di fede? Matteo 28:19; Atti 26:20; Galati 3:28; Colossesi 3:11; 1 Timoteo 3:16`

Nel nuovo mondo ordinato da Dio, non solo gli stranieri potranno unirsi al suo popolo, ma saranno collaboratori alla pari con gli Ebrei, all’interno di una comunità di fede, diventata un «sacerdozio regale». Quindi, in futuro non ci sarà più la distinzione tra Ebrei e altre nazioni.

`Quando si è adempiuta questa profezia di Isaia?`

Paolo, il missionario delle genti, proclamò: «Non c’è qui né Giudeo né Greco perché voi tutti siete uno in Cristo Gesù. Se siete di Cristo, siete dunque discendenza d’Abraamo, eredi secondo la promessa» (Ga 3:28-29). Diventare eredi della promessa, quindi «sacerdozio regale», non era un mandato a eleggere un elitarismo compiaciuto, bensì l’incarico di unirsi agli Ebrei per annunciare «le virtù di colui che vi ha chiamati dalle tenebre alla sua luce meravigliosa» (1 P 2:9; cfr. Is 66:19).

Il riconoscimento delle altre genti non autorizzava gli Ebrei a considerare Dio ingiusto, perché ha dato anche a loro la stessa ricompensa. Né invitava gli stranieri a disprezzare gli Ebrei, come facevano talvolta i primi operai assunti nella giornata nei confronti di quelli assunti più tardi (Mt 20:1-16), perché a loro sono state «affidate le rivelazioni di Dio» (Ro 3:2). Paolo scrive agli stranieri: «Se alcuni rami sono stati troncati, mentre tu, che sei olivo selvatico, sei stato innestato al loro posto e sei diventato partecipe della radice e della linfa dell’olivo, non insuperbirti contro i rami; ma, se t’insuperbisci, sappi che non sei tu che porti la radice, ma è la radice che porta te» (11:17-18).

`Alla luce della croce e del mandato evangelico, perché qualsiasi tipo di elitarismo spirituale, etnico, addirittura politico rappresenta un’aberrazione agli occhi di Dio?`