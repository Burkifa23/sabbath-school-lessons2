---
title:  Chi ha creduto?
date:  02/03/2021
---

In Isaia 52:13 il servo di Dio viene esaltato ma, inaspettatamente, il versetto successivo ci dice che è talmente sfigurato da non poter essere riconosciuto come uno dei «figli degli uomini». Il Nuovo Testamento parla dei fattori che hanno sfigurato il suo aspetto: la flagellazione, una corona di spine, la crocifissione ma, soprattutto, l’essersi fatto carico dei peccati degli uomini. Il peccato non viene inteso come un aspetto naturale per l’uomo; nel sopportarlo il «Figlio dell’Uomo» appare non umano.

Pensiamo alla storia di Giobbe, che improvvisamente precipitò da una condizione di elevato benessere, onore e potere a miserabile disgraziato seduto tra le ceneri a leccarsi le ferite (Gb 1-2). Il suo aspetto è così cambiato che neppure i suoi amici inizialmente lo riconoscono (Gb 2:12). Il punto è: perché Giobbe soffre? Perché deve soffrire il Messia di Dio? Nessuno dei due se lo merita, sono entrambi innocenti. E allora, che senso ha la loro sofferenza?

`Evidenziare quei versetti nei quali emerge il tema della sofferenza dell’innocente. Qual è il messaggio fondamentale che ci riguarda?`

Isaia 53:1 pone delle domande, che sottolineano come sia difficile credere a ciò che è incredibile (cfr. Gv 12:37-41) avvertendoci di fare molta attenzione al resto della storia.

Ma le domande presuppongono anche un appello: il parallelismo tra queste due domande indica che il potere di Dio di salvare è rivelato a coloro che hanno fiducia in lui (cfr. Is 52:10).

Desideri sperimentare la potenza salvifica del Signore? Allora credi a queste parole.

`Leggiamo Isaia 53:6. Qual è il messaggio specifico di questo versetto? Cosa ti dice e perché dovrebbe essere un messaggio di speranza, nonostante i peccati e i fallimenti passati?`