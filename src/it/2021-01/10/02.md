---
title:  Una bocca esercitata
date:  28/02/2021
---

Se l’intento di Isaia fosse stato solo quello di comunicare notizie, avrebbe omesso tutti quei dettagli riguardanti il Messia. Ma per insegnare, convincere e offrire al suo pubblico la possibilità di incontrare il servo del Signore, Isaia ha messo in piedi una serie di temi ben strutturati come una sinfonia. Svela il messaggio di Dio a tappe, in maniera che ogni singolo aspetto possa essere compreso in relazione al quadro generale. Isaia è un artista la cui tela è l’animo di chi lo ascolta.

`Leggere Isaia 50:4-10. In che modo la descrizione di Isaia corrisponde al ministero esercitato da Gesù?`

Isaia 49:7 ci dice che il servo di Dio è disprezzato, respinto e «schiavo dei potenti», ma anche che «Dei re lo vedranno e si alzeranno; dei prìncipi pure e si prostreranno».

Al capitolo 50 apprendiamo che la valle è più profonda per il buon maestro che usa la parola per aiutare chi è stanco (Is 50:4); il cammino verso il riscatto passa attraverso la violenza (v. 6). Una violenza che oggi suona male a noi che viviamo nella cultura occidentale moderna. Ma nell’antica cultura mediorientale l’onore era una faccenda di vita o di morte per la persona e per il gruppo. Chi insultava e maltrattava qualcuno in quel modo faceva bene a guardarsi le spalle; alla prima occasione la vittima, o qualcuno a essa legata, si sarebbe sicuramente vendicata.

Il re Davide attaccò e conquistò il paese di Ammon (2 S 10:1-12) solo perché Canun, il suo sovrano, aveva offeso il suo onore facendo semplicemente radere ai suoi ambasciatori «la metà della barba e tagliare la metà delle vesti fino alle natiche, poi li rimandò» (2 S 10:4). Ma in Isaia 50 la folla colpisce il volto del servo, gli strappa crudelmente la barba e lo ricopre di sputi. C’è un particolare che rende queste gesta un affare di portata internazionale, cosmica: la vittima è l’inviato del divino Re dei re. Infatti, confrontando Isaia 9:6-7 e Isaia 11:1-16 con altri passaggi che parlano del «servo», si nota che questi è il Re, il potente liberatore. Ma nonostante tutta la potenza e l’onore da lui posseduti, per qualche imperscrutabile ragione, egli non salva se stesso (Lu 23:35). È una cosa talmente strana che la gente non riesce a crederci. Mentre era sulla croce, i capi derisero Gesù: «Ha salvato altri e non può salvare sé stesso! Se lui è il re d’Israele, scenda ora giù dalla croce, e noi crederemo in lui» (Mt 27:42).

`Leggere Isaia 50:4-10. Quali sono i principi spirituali che dovrebbero essere applicati anche nella nostra vita? Dove si potrebbe fare meglio?`