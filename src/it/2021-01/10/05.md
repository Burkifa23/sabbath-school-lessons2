---
title:  Abbandonato dagli uomini
date:  03/03/2021
---

Il servo sofferente è paragonato a una pianticella vulnerabile, senza valore e disprezzata (Is 53:2-3). Isaia ci ha repentinamente trasportato dalla fase della gioventù innocente all’orlo dell’abisso. Anche con le informazioni precedentemente ricevute, non vogliamo rassegnarci alla sorte del servo, al contrario! Isaia ci ha insegnato a voler bene al bambino nato per noi, il Principe supremo della pace. Altri lo disprezzano, ma noi sappiamo chi è realmente.

Qualcuno ha detto: «Abbiamo conosciuto il nemico: siamo noi». Il servo non è stato il primo a essere disprezzato, respinto o a conoscere la sofferenza. Il re Davide ha vissuto queste condizioni quando è dovuto fuggire da suo figlio Absalom (2 S 15:30). Ma la sofferenza patita da questo servo non è il frutto del suo peccato né il carico di qualche altro individuo: «il Signore ha fatto ricadere su di lui l’iniquità di noi tutti» (Is 53:6).

In risposta al «perché?» Isaia dice semplicemente: grazie all’amore di Dio il suo Messia ha scelto di soffrire. Per quale ragione? Il profeta guida la «spiga d’oro» alla conclusione di una verità inimmaginabile: egli ha scelto di soffrire per raggiungere gli irraggiungibili, cioè noi!

Molti non comprendono come mai il servo sia «percosso da Dio» (v. 4). Se gli amici di Giobbe erano convinti che le sue sofferenze fossero state causate dai peccati che aveva commesso, e se i discepoli posero a Gesù la domanda «Maestro, chi ha peccato, lui o i suoi genitori, perché sia nato cieco?» (Gv 9:2), chi vide Cristo sulla croce suppose il peggio. Mosè non aveva forse detto che «il cadavere appeso è maledetto da Dio» (De 21:23; cfr. Nu 25:4)? Eppure tutto questo era nella volontà di Dio (Is 53:10). Come mai? Perché «Cristo ci ha riscattati dalla maledizione della legge, essendo divenuto maledizione per noi» (Ga 3:13). Perché Dio «lo ha fatto diventare peccato per noi, affinché noi diventassimo giustizia di Dio in lui» (2 Co 5:21).

«Quale gran prezzo è stato pagato per noi! Guardate quelle mani forate da chiodi crudeli. Guardate i suoi piedi fissati all’albero con aculei di ferro. Cristo ha portato i nostri peccati sul suo corpo. Quella sofferenza, quell’agonia sono il prezzo della nostra redenzione» – Amazing Grace, p. 172.

`Il peso, l’angoscia e la punizione per i peccati del mondo intero, commessi da ogni peccatore, ricaddero all’istante su Cristo alla croce, perché quello era l’unico mezzo per salvarci. Riusciamo a percepire quanto sia grave il peccato e la profondità dell’amore che Dio nutre per noi, tanto da essere disposto a pagare un prezzo così alto?`