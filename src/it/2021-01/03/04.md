---
title:  Un'altra opportunità
date:  12/01/2021
---

Acaz non rispose alla richiesta di fede di Isaia. Ma il Signore gli offrì misericordiosamente un’altra possibilità, dicendogli di chiedere un segno «nei luoghi sottoterra o nei luoghi eccelsi!» (Is 7:11). Siamo davanti a uno dei più grandi inviti alla fede mai inoltrato a un essere umano. Diversamente dalle lotterie o dai giochi a premi, Dio non scrisse alcuna clausola a caratteri minuscoli e non si limitò a offrire la metà del suo regno, come facevano i sovrani terreni quando toccavano il culmine della loro generosità (cfr. Et 5:6; 7:2; Mr 6:23). Era pronto e disposto a svuotare cieli e terra per un re malvagio, se solo avesse creduto! Acaz avrebbe potuto chiedere, come segno, montagne d’oro oppure soldati numerosi come i grani di sabbia del Mediterraneo!

`Perché Acaz rispose in quel modo (Is 7:12)?`

A caldo, la risposta di Acaz pare rispettosa e ossequiosa. Non intendeva mettere Dio alla prova come avevano fatto gli Israeliti secoli prima, mentre erravano nel deserto (Es 17:2; De 6:16). Ma le cose stavano diversamente: stavolta era Dio a invitare il re a metterlo alla prova (cfr. Ml 3:10). La straordinaria generosità del suo dono lo avrebbe gratificato, non spazientito. Ma Acaz non volle nemmeno consentire a Dio di aiutarlo a credere. Sbarrò infatti la porta del suo cuore per scacciare la fede.

`Leggere Isaia 7:13. Cosa vuol dire qui il profeta?`

Secondo Isaia, rifiutandosi di mettere Dio alla prova, apparentemente per non importunarlo, Acaz di fatto stancò il Signore. Ma l’aspetto più preoccupante di questo versetto è che Isaia parla di «mio Dio», in evidente contrasto con il versetto 11, dove il profeta chiede al re di ottenere un segno dal Signore «il tuo Dio». Quando Acaz rifiutò l’offerta divina, in realtà, respinse il Signore quale suo Dio. Egli era il Dio di Isaia, non di Acaz.

`Cosa comprendiamo circa la sopportazione di Dio e il desiderio di salvare ciascuno di noi? E cosa invece della cecità del cuore umano quando non si arrende totalmente a lui? Alla fine, anche se Dio avesse concesso ad Acaz quel famoso segno, pensi che il re avrebbe creduto?`