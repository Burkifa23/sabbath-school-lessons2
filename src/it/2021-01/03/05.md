---
title:  Un fanciullo come segno
date:  13/01/2021
---

Un segno profondo come lo sheol ed elevato come i cieli (Is 7:11), non convinse Acaz. Così, quando Dio disse che sarebbe venuto lui stesso come segno (v. 14), ci aspettavamo di scoprire una dimensione sorprendente che solo l’immaginazione divina può concepire (cfr. Is 55:9; 1 Co 2:9). Il segno è un figlio, partorito da una giovane donna, chiamato «Emmanuele.

`Chi è la donna e il suo bambino?`

L’Antico Testamento non segnala da nessuna parte il compimento di questo segno, come invece era accaduto ad altri personaggi come Gedeone (Gc 6:36-40). Ecco allora alcune ipotesi, basate solo sull’AT:

1. Poiché la parola «giovane donna» fa riferimento a una fanciulla in età da marito, molti presumono fosse una ragazza sposata di Gerusalemme, forse la moglie di Isaia. Nel suo libro (8:3), Isaia narra la nascita di un figlio datole dalla «profetessa» (in realtà si tratta di sua moglie, i cui messaggi profetici sono a tutti gli effetti i suoi figli – cfr. 7:3; 8:18). Questo figlio fu chiamato «Affrettate il saccheggio. Presto al bottino» (in ebraico Maher-Shalal-Hash-Baz, Is 8:1-4) e non Emanuele. Ma il segno di questi due bambini è simile, in quanto prima che essi giungano a distinguere il bene dal male, Siria e Israele del nord saranno devastati (7:16; 8:4).

2. Qualcuno suggerisce che Emanuele sia Ezechia, figlio di Acaz, suo successore al regno. Ma il nome Emanuele non è mai associato a lui.

3. Poiché Emanuele è una figura per certi versi misteriosa e il suo nome, comunemente tradotto «Dio con noi» fa riferimento alla presenza di Dio, potrebbe essere lo stesso bambino speciale profetizzato ai capitoli 9 e 11. Se così fosse, la sua esaltante descrizione come persona divina (9:6) e quel riferimento alla «radice di Isai» (11:10) supera ogni altra qualità attribuita al buon re Ezechia.

4. Un bimbo nato da una donna non sposata, anche se in età da marito, potrebbe essere considerato figlio illegittimo e frutto di un rapporto illecito (De 22:20-21). Perché Dio fa riferimento proprio alla nascita di un bambino come segno per ispirare la fede?

Il Nuovo Testamento, invece, identifica Gesù come Emanuele (Mt 1:21-23), nato miracolosamente da una donna non sposata, ma vergine promessa sposa. Gesù è anche il figlio divino (Is 9:6; Mt 3:17), «ramo» e «radice di Isai» (Is 11:1,10; Ap 22:16). «Quando giunse la pienezza del tempo, Dio mandò suo Figlio, nato da donna, nato sotto la legge» (Ga 4:4), per darci la garanzia della sua presenza.

`Riflettiamo sulla realtà della venuta di Cristo in mezzo agli uomini. Quale conforto ti trasmette?`