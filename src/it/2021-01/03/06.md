---
title:  «Dio è con noi»
date:  14/01/2021
---

Anche il nome Emmanuele, come quello dei figli di Isaia (Shear-Iasub – «Un rimanente ritornerà» – e Maher-Shalal-Hash-Baz, ovvero «Affrettate il saccheggio! Presto, al bottino») ha un significato letterale: «Dio con noi». Ma a questa traduzione diffusamente accettata manca qualcosa di importante. Come nel caso di altri nomi ebraici di questo tipo ai quali viene sottinteso il verbo «essere», perché non espresso in ebraico. Emmanuele diventa così «Dio è con noi», proprio come «Gesù» vuol dire «il Signore è salvezza», aggiungendo anche in questo caso il verbo (confrontare con «Isaia», che significa «salvezza del Signore»).

Ma il nome Emmanuele non è semplicemente una descrizione astratta, bensì l’asserzione di una promessa che si compie subito: «Dio è con noi».

`Qual è la rilevanza di questa promessa?`

Non esiste rassicurazione e consolazione più solida di questa. Dio non promette di risparmiare al suo popolo difficoltà e sofferenze, gli promette però che sarà con loro. Dice il salmista: «Quand’anche camminassi nella valle dell’ombra della morte, io non temerei alcun male, perché tu sei con me; il tuo bastone e la tua verga mi danno sicurezza» (Sl 23:4). Dio dice: «Quando dovrai attraversare le acque, io sarò con te; quando attraverserai i fiumi, essi non ti sommergeranno; quando camminerai nel fuoco non sarai bruciato e la fiamma non ti consumerà» (Is 43:2).

«Dove si trovava il Signore quando i Babilonesi gettarono Daniele e i suoi amici nel fuoco? Accanto a loro (Da 3:23-25). E dov’era al tempo della tribolazione di Giacobbe quando lottò con lui fino all’alba? Nelle braccia di Giacobbe, il più vicino possibile a lui (Ge 32:24-30). Anche quando il Signore non compare sotto forma fisica sulla terra, egli accompagna l’esperienza del suo popolo con la sua presenza. Dov’era quando la folla condannò Stefano? “…alla sua destra” (At 7:55). Ma quando Gesù ascese in cielo, “si è seduto alla destra della Maestà nei luoghi altissimi” (Eb 1:3). Perché era al fianco di Stefano quando stava per essere lapidato? Come ha detto Morris Venden, “Gesù non aveva intenzione di mettersi a sedere”» – Roy Cane, God’s Faulty Heroes, Hagerstown, Md: Review and Herald Pub. Assn, 1996, p. 66.

`Nonostante la promessa «Dio è con noi», cosa cambia se continuiamo ad affrontare terribili prove e sofferenze? La consapevolezza della sua presenza cosa produce di positivo? Motiva la tua risposta.`