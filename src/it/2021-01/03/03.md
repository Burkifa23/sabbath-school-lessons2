---
title:  Tentativo di interruzione
date:  11/01/2021
---

Mentre Acaz stava vagliando le opzioni politiche per fronteggiare la minaccia rappresentata da Siria e Israele, Dio sapeva cose che lui nemmeno immaginava. Da una parte fu proprio il Signore a consentire quelle difficoltà, allo scopo di disciplinarlo e di rinsavirlo (2 Cr 28:5,19). Inoltre, sebbene la richiesta d’aiuto inoltrata a Tiglat-Pileser avesse una logica nella prospettiva umana, Dio sapeva che avrebbe significato per il regno davidico di Giuda la sottomissione allo straniero, dal quale non si sarebbe mai più affrancato. La posta in palio era drammaticamente alta, così il Signore inviò Isaia per intercettare il re (apparentemente mentre stava ispezionando le riserve idriche di Gerusalemme in vista di un assedio) per persuaderlo a non contattare il capo assiro.

`Perché il Signore disse a Isaia di portare con sé suo figlio Sear-Iasub (Is 7:3)?`

Acaz rimase stupito quando Isaia lo salutò e gli presentò suo figlio, il cui nome voleva dire «un rimanente ritornerà». Rimanente di chi? Tornerà da dove? Poiché il padre del ragazzo era un profeta, quel nome aveva il sapore di un infausto messaggio proveniente da Dio, che annunciava un popolo prigioniero. Oppure significava un ritorno a Dio nel senso di pentimento (il verbo «ritornare» significa anche pentirsi)? Il messaggio di Dio ad Acaz era questo, in sintesi: Significa ciò che tu deciderai di voler rivelare! Allontanati dai tuoi peccati oppure diventerai schiavo e dalla schiavitù ritornerà un rimanente. La decisione spetta a te.

`In che modo il messaggio di Dio rispose alla situazione del re (vv. 4-9)?`

La minaccia proveniente da Siria e Israele si sarebbe dissolta e la nazione di Giuda sarebbe stata risparmiata. Le forze che ad Acaz parevano vulcani pronti a eruttare, agli occhi di Dio erano solo «due tizzoni fumanti» (v. 4). Acaz poteva evitare di chiedere aiuto all’Assiria. Ma per prendere la decisione giusta quel sovrano doveva avere fiducia nel Signore e nelle sue promesse. Per sussistere aveva bisogno di fede (v. 9). Le parole poi tradotte con «fede» e «sussistere» derivano dalla medesima radice ebraica dalla quale provengono anche i termini «verità» (ciò che è affidabile) e «amen» (confermare ciò che è vero/affidabile). Acaz aveva bisogno di sicurezze per essere a sua volta sicuro; doveva fidarsi per essere affidabile.

`Consideriamo la seconda parte di Isaia 7:9. Perché la fede e il credere sono così importanti per «sussistere»? Sussistere in cosa? In che modo un simile principio si applica nella vita di un cristiano?`