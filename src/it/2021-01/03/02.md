---
title:  Pericolo dal nord
date:  10/01/2021
---

`Quale terribile crisi si trovò a fronteggiare il re Acaz all’inizio del suo regno? 2 Re 15:37-38; 16:5; Isaia 7:1-2`

I regni settentrionali di Israele (Efraim) e Siria (Aram) si coalizzarono contro la più piccola nazione di Giuda, che si trovava a sud. Successe quando Giuda venne indebolita dalle aggressioni di Edomiti e Filistei. Nel passato, Giuda aveva combattuto contro Israele, ma un’alleanza tra quest’ultimo e la Siria rappresentava un pericolo incombente. È presumibile che Israele e Siria volessero costringere Giuda a coalizzarsi con loro contro il potente esercito di Tiglat-Pileser III di Assiria (chiamato Pul in 2 Re 15:19), che continuava a minacciarle con il suo impero in piena espansione. Israele e Siria avevano accantonato le tensioni di lunga data che spesso avevano suscitato conflitti tra questi due paesi, perché erano di fronte a un pericolo di portata superiore. Se fossero riuscite ad annettere Giuda e insediarvi un sovrano fantoccio (Is 7:5-6), avrebbero potuto sfruttare le sue risorse e la sua manodopera.

`Quale fu la soluzione di Acaz quando vide che il suo mondo stava cadendo a pezzi? 2 Re 16:7-9; 2 Cronache 28:16`

Invece di ammettere che Dio era l’unico alleato che avrebbe potuto salvare lui e la sua nazione, Acaz cercò di accreditarsi presso Tiglat-Pileser III, il nemico tra i nemici. Il re assiro fu ben lieto di impegnarsi a soddisfare la sua richiesta di aiuto contro Siria e Israele. Non solo ricevette doni preziosi da Acaz, ma ebbe anche la scusa giusta per attaccare la Siria, cosa che fece tempestivamente (2 Re 16:9). La forza dell’alleanza israelo-siriana era neutralizzata, e nell’immediato si ebbe l’impressione che Acaz avesse salvato Giuda. La sua scelta, d’altronde, non fu sorprendente. Fino a quel momento era stato uno dei peggiori sovrani mai esistiti nel regno di Giuda (2 Re 16:3-4; 2 Cronache 28:2-4).

`Quando leggiamo la storia di Acaz e conosciamo il personaggio, si comprende il perché della sua reazione. Quale insegnamento possiamo trarne a livello personale? Se non ubbidiamo oggi al Signore, cosa ci fa credere che avremo la fede per confidare in lui quando arriveranno le prove? (cfr. Giacomo 2:22; Geremia 12:5)`