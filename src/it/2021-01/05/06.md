---
title:  «Tu mi hai consolato»
date:  28/01/2021
---

Il capitolo 12 di Isaia è un breve salmo di lode a Dio per la sua misericordia e la sua straordinaria consolazione. Il canto, declamato da un membro del rimanente ripristinato, paragona la liberazione promessa a quella ottenuta dagli Ebrei in Egitto e narrata nell’Esodo (Is 11:16); è analoga al canto di Mosè e degli Israeliti quando furono salvati dall’esercito del faraone mentre attraversavano il mar Rosso (Es 15).

`Confronta questo cantico in Isaia 12 con Apocalisse 15:2-4, il canto di Mosè e dell’Agnello. Per cosa stanno lodando Dio?`

Isaia 12:2 si avvicina a identificare il futuro liberatore nella persona di Gesù. Dice infatti: «Ecco, Dio è la mia salvezza… egli è stato la mia salvezza». Il nome Gesù significa «il Signore è salvezza» (cfr. Mt 1:21).

`Perché l’idea che il Signore è salvezza, contenuta nel nome di Gesù, è così densa di significato?`

Non solo il Signore dona la salvezza (Is 12:2), egli stesso è salvezza. La presenza del Santo di Israele in mezzo a noi (v. 6) significa tutto. Dio è con noi! Gesù non si è limitato a fare dei miracoli, è «diventato carne e ha abitato per un tempo fra di noi» (Gv 1:14). Non solo ha portato i nostri peccati sulla croce, ma si è fatto peccato per noi (2 Co 5:21). Non solo porta la pace, egli è la nostra pace (Ef 2:14).

«La radice d’Isai [è] issata come vessillo dei popoli» (Is 11:10). Quando egli viene innalzato sulla croce attira a sé ogni persona (Gv 12:32-33). Un residuo «tornerà al Dio potente» (Is 10:21), che è il bambino nato per noi, il «Principe della pace» (9:5).

`Leggere Romani 3:24, secondo cui la redenzione è in Gesù; la redenzione è un qualcosa che è avvenuta in lui e che possiamo condividere eternamente per merito della grazia e della misericordia divine. In altre parole, quella redenzione che era in lui può diventare nostra per fede, non per opere, perché nessuna opera potrà essere abbastanza buona da redimerci. Solo le opere compiute da Cristo, accreditateci per fede, possono portare la redenzione. In che misura una simile verità ti trasmette speranza e certezza della salvezza, soprattutto quando ti senti sopraffatto dal senso di indegnità?`