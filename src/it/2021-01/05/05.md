---
title:  Radice e ramo
date:  27/01/2021
---

`Chi è il ramo che esce «dal tronco di Isai»? Isaia 11:1; Zaccaria 3:8; 6:12`

Isaia 11:1 riprende l’immagine dell’albero abbattuto già utilizzata al capitolo 10:33-34. Il «tronco di Isai» rappresenta l’idea secondo cui la dinastia di Davide (figlio di Isai) avrebbe perso il suo potere (Da 4:10-17,20-26). Ma da quel tronco, apparentemente secco, sarebbe sorto un «ramo»; quindi, dalla discendenza di Davide sarebbe sorto un re.

`Il nuovo sovrano davidico viene definito anche «radice di Isai» (Is 11:10). Che senso ha questa espressione (Ap 22:16)?`

La descrizione non può che combaciare con la persona di Gesù Cristo, che è «la radice e la discendenza di Davide» (Ap 22:16). Cristo discese dalla linea genealogica di Davide (Lu 3:23-31), discendente da Adamo e «di Dio» (Lu 3:38), nel senso che Cristo stesso lo creò (cfr. Gv 1:1-3,14). Gesù è stato dunque sia antenato sia discendente di Davide.

`In che modo il nuovo re davidico ribalta gli effetti malvagi del peccato e dell’apostasia? Isaia 11`

Egli pensa e agisce in armonia con il Signore, giudica equamente, punisce i malvagi e porta la pace. Quando egli assumerà il controllo libererà, ripristinerà e unirà un rimanente fedele di Israele e Giuda (cfr. Is 10:20-22). Si affermerà una monarchia forte, compatta, come ai tempi del re Davide, che sconfisse i Filistei e altri popoli. Ma il nuovo sovrano sarà più grande di Davide, perché ripristinerà la pace fino all’essenza della creazione stessa: i predatori non saranno più carnivori e coesisteranno tranquillamente con quelle che prima erano le loro prede (11:6-9).

`Isaia 11 parla della prima venuta di Cristo, del suo ritorno o di entrambi? Sottolinea quei versetti che lo chiariscono.`

Isaia 11 presenta entrambe le venute di Cristo in un quadro unico. I due eventi sono legati perché rappresentano le due parti di un unico piano. Il progetto della salvezza, per essere completato, richiede entrambe le venute: la prima, già verificatasi, e la seconda, che noi cristiani attendiamo come apogeo di ogni nostra speranza.

`Cosa ha ottenuto Cristo con la sua prima venuta, tanto da rassicurarci in vista del suo ritorno? Quale sarebbe il senso della prima venuta se non dovesse esserci un ritorno?`