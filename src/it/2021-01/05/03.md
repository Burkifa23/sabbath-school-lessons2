---
title:  Un bambino per noi
date:  25/01/2021
---

Siamo arrivati alla terza nascita speciale di cui parla il libro di Isaia, dopo quelle di Emmanuele e Maher-shalal-hash-baz.

`Cos’ha di particolare il bambino descritto in questi versetti? Isaia 9:5-6`

Questo liberatore ha diversi nomi/epiteti che lo descrivono sotto svariate angolature. Sovrani e divinità, nel Medioriente del tempo, possedevano più nomi che attestavano la loro grandezza. Viene definito «meraviglioso», identico aggettivo usato dall’angelo del Signore quando risponde al padre di Sansone riferendosi al proprio nome (Gc 13:18 – la radice ebraica è la medesima) prima di salire in cielo nella fiamma sacrificale dell’altare di Manoà (v. 20), prefigurando in quel modo quella che oltre un millennio dopo sarebbe stata l’offerta di se stesso.

Ci si riferisce a lui come essere divino («Dio onnipotente») e Creatore eterno (cfr. Lu 3:38: «… Adamo, di Dio»). Egli è il re della dinastia di Davide, il suo regno di pace sarà eterno.

`Considerati questi attributi, di chi stiamo parlando? Luca 2:8-14`

C’è chi ha provato a identificarlo con il re Ezechia, ma la descrizione va al di là di qualsiasi essere umano e si adatta alla perfezione a una sola persona: Gesù Cristo, il figlio divino di Dio e Creatore (Gv 1:1-3,14; Cl 1:15-17; 2:9; Eb 1:2), nato per noi con l’obiettivo di salvarci e donarci la pace. Egli ha ricevuto ogni autorità in cielo e in terra ed è sempre con noi (Mt 28:18-20). Pur conservando la sua natura divina, egli è diventato uomo per tutto il tempo che ha trascorso sulla terra, sempre in grado di comprendere le nostre debolezze (Eb 4:15). «Quando Cristo venne nel nostro mondo, Satana era lì per contendergli ogni centimetro di terreno sul sentiero che dalla culla lo condusse al Calvario. Satana aveva accusato Dio di esigere abnegazione da parte degli angeli, non sapendo affatto cosa significasse e non essendo disposto a fare alcun sacrificio per gli altri. Questa fu l’accusa lanciata da Satana contro Dio nel cielo; e dopo la sua espulsione continuò senza tregua ad accusare il Signore di esigere un servizio che lui stesso non era disposto a prestare. Cristo venne sulla terra per contrastare queste false accuse e per rivelare il Padre» – 1SM, pp. 406,407.