---
title:  Il bastone dell'oppressore
date:  26/01/2021
---

Isaia 9:8-10:34 spiega la sezione 9:1-4, che annuncia la liberazione per un popolo angosciato e oppresso, che aveva riposto fiducia nell’occulto ed era caduto preda di una conquista militare: «il bastone che gli percoteva il dorso, la verga di chi l’opprimeva tu li spezzi, come nel giorno di Madian».

`I passi citati raccontano la sofferenza del popolo di Dio. Fai un confronto con le maledizioni di Levitico 26:14-39. Perché Dio ha punito il suo popolo a tappe e non una volta per tutte? Non è forse questo un indicatore del suo carattere e dei suoi scopi?`

Se Dio avesse voluto distruggere il suo popolo avrebbe potuto consegnarlo all’istante nelle mani degli Assiri. Ma egli è paziente, «non volendo che qualcuno perisca, ma che tutti giungano al ravvedimento» (2 P 3:9). Come avvenuto nel periodo dei «giudici» Dio lasciò che i popoli di Giuda e Israele sperimentassero alcuni frutti della loro follia, capissero le implicazioni delle loro scelte e avessero l’opportunità di farne altre migliori. Quando insistettero nella malvagità e indurirono i loro cuori di fronte ai suoi appelli fatti pervenire tramite messaggeri, egli ritirò la sua protezione. Nonostante ciò, quei popoli continuarono a ribellarsi, il ciclo diventò una spirale verso l’abisso finché Dio non poté più intervenire.

`Leggere Isaia 9:7-10:2. Di quali peccati si macchia il popolo? Contro chi vengono commessi e chi è il colpevole tra di essi?`

In questo caso, come in tutta la Bibbia, si prende atto della realtà del libero arbitrio. Dio ha creato l’essere umano libero (non aveva alternativa, altrimenti questi non avrebbe mai potuto amarlo sinceramente) e la libertà prevede l’opzione di agire in modo sbagliato. E nonostante il Signore ci corteggi ripetutamente per rivelarci il suo amore e il suo carattere, consente altresì che ciascuno di noi si confronti con i frutti delle proprie decisioni errate; per fare un esempio, il dolore, la sofferenza, la paura, e così via, possono aiutarci a capire cosa significhi allontanarsi da lui. Ma spesso non funziona nemmeno questo e la gente non si separa dal peccato per andare al Signore. Il libero arbitrio è una cosa meravigliosa, senza il quale non saremmo umani; guai, però, a utilizzarlo nel modo sbagliato.

`In che modo il Signore ha utilizzato la sofferenza nella tua vita per riportarti sulla strada giusta?`