---
title:  Galilea, fine della tristezza
date:  24/01/2021
---

`Per quale motivo il capitolo 9 di Isaia inizia con un’immagine che contrasta con ciò che è stato descritto in precedenza?`

Isaia 8:21-22 descrive la condizione disperata di chi si rivolge all’occulto piuttosto che al vero Dio: ovunque si volti «non vedrà che difficoltà, tenebre, e oscurità piena d’angoscia; sarà sospinto in mezzo a fitte tenebre».

Ma per contrapposizione arriva il tempo in cui «su quelli che abitavano il paese dell’ombra della morte, la luce risplende» (9:1).

In questo versetto il popolo di Galilea è quello che riceverà la benedizione speciale di una «gran luce» (v. 2). La nazione si moltiplicherà e gioirà perché Dio avrà spezzato «la verga di chi l’opprimeva» (v. 3). Si parla qui della regione del lago di Galilea perché era uno dei primi territori che Israele doveva conquistare. Tiglat Pileser III, rispondendo alla richiesta di aiuto pervenuta da Acaz, annesse le regioni settentrionali israelite della Galilea e della Transgiordania, fece prigioniera parte della popolazione e annesse quei territori alle province assire (2 Re 15:29).

Il messaggio di Isaia era chiaro: le prime che erano state conquistate sarebbero state le prime liberate.

`Dio chi utilizza per liberare il suo popolo? Isaia 9:6-7`

`Quando e come si compie la profezia di Isaia 9:1-5? Matteo 4:12-25`

La prima parte del ministero di Gesù si svolse in Galilea, regione nella quale egli donò la speranza annunciando la buona notizia del regno di Dio, guarendo persone malate, comprese quelle possedute e incatenate nella schiavitù dell’occulto (Mt 4:24). Siamo davanti a un esempio perfetto che testimonia come la Bibbia utilizzi eventi accaduti nell’Antico Testamento per prefigurare cose che sarebbero accadute ai tempi del Nuovo. Il Signore mescolò immagini di un’epoca con quelle appartenenti a un’altra epoca, come in Matteo 24, quando Gesù sovrappose la distruzione di Gerusalemme del 70 d.C., con quella che ci sarebbe stata alla fine del mondo.

`Se qualcuno ti chiedesse da cosa ti ha liberato Gesù, cosa risponderesti? Qual è la tua testimonianza personale inerente la manifestazione della potenza di Cristo nella tua vita?`