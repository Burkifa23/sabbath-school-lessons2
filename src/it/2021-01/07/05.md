---
title:  Il resto della storia
date:  10/02/2021
---

Secondo quanto riportato negli annali di Sennacherib, il re assiro conquistò quarantasei città fortificate, assediò Gerusalemme e fece Ezechia «prigioniero a Gerusalemme, la sua residenza reale, come un uccello nella gabbia» – J.B. Pritchard, Ancient Near Eastern Texts Relating to the Old Testament – Princeton, New Jersey, 1969, p. 288.

Ma a dispetto della sua propensione alla propaganda, in quanto estensione del suo monumentale ego, in nessun testo o immagine egli dichiara di aver conquistato Gerusalemme. Dal punto di vista umano si tratta di un’omissione sorprendente, considerato il potere inflessibile di Sennacherib e il fatto che Ezechia reagì contro di lui. Chi osava ribellarsi contro l’Assiria, in genere, andava incontro a una morte orribile.

Gli studiosi ammettono che anche in mancanza di una cronaca biblica dei fatti, non possiamo che riconoscere il compimento di un miracolo. Il fatto che Sennacherib abbia adornato le mura del «Palazzo senza rivali» di rilievi che descrivono il vittorioso assedio di Lachis, sembra un escamotage per potersi salvare la faccia. Se davvero avesse conquistato anche Gerusalemme, ci sarebbero state delle immagini a testimoniarlo. Sennacherib non ha raccontato il resto della storia, la Bibbia sì.

`Qual è il resto della storia? Isaia 37:21-37.`

Rispondendo alla preghiera che testimoniava fede totale, Dio inviò un messaggio di rassicurazione per il regno di Giuda, che traboccava di furia nei confronti dell’arrogante monarca assiro, il quale aveva osato oltraggiare il Re dei re (Is 37:23). La promessa si compì tempestivamente e Gerusalemme fu difesa (2 Re 19:35-37; 2 Cronache 32:21-22; Isaia 37:36-38). Una grave crisi richiede un grande miracolo e quello lo fu in tutti i sensi. Il conto delle vite umane fu molto alto: 185.000 soldati uccisi. A Sennacherib non restò altra scelta che ritornare a casa, dove anche lui incontrò la morte (leggere la predizione del profeta in Isaia 37:7-38).

«Il Dio degli Ebrei aveva avuto il sopravvento sull’orgoglioso Assiro, l’onore del Signore era stato riscattato agli occhi delle nazioni vicine. A Gerusalemme i cuori degli abitanti erano colmi di gioia» – PK, p. 361 [207].

Inoltre, se Sennacherib avesse conquistato Gerusalemme, avrebbe deportato la popolazione in modo tale che gli abitanti di Giuda avrebbero perso la loro identità, come già successo agli Israeliti del nord. Da un certo punto di vista, quindi, il popolo ebraico, quello dal quale sarebbe nato il Messia, sarebbe scomparso e la sua storia sarebbe finita lì. Dio, col suo intervento, mantenne viva la speranza.

`Se una persona che non crede nella Bibbia e in Dio ti domandasse il senso dell’uccisione di massa dei soldati assiri, come risponderesti? Qual è la tua comprensione dell’agire divino in questa circostanza?`