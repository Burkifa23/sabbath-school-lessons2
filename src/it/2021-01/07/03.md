---
title:  Propaganda
date:  08/02/2021
---

I re assiri furono brutali, ma anche intelligenti. I loro obiettivi erano ricchezza e potere, non la distruzione fine a se stessa (cfr. Is 10:13-14). Perché sprecare risorse per conquistare una città con la forza se puoi convincere i suoi abitanti ad arrendersi? E così, mentre era impegnato nell’assedio di Lachis, Sennacherib inviò il suo Rabsachè, un alto ufficiale, a Gerusalemme, per diffondere la propaganda del regime.

`Quali argomentazioni usò per intimidire gli abitanti di Giuda? Isaia 36:2-20; 2 Re 18:17-35; 2 Cronache 32:9-19`

Il Rabsachè ricorse ad alcune argomentazioni quanto mai efficaci: non contate sull’aiuto dell’Egitto, perché si tratta di una nazione debole e inaffidabile. Non potete dipendere dall’aiuto del Signore perché Ezechia lo ha offeso rimuovendo i suoi templi e altari in tutta Giuda, dicendo alla gente di adorare l’unico altare di Gerusalemme. In realtà, il Signore sta dalla parte dell’Assiria e ha comunicato a Sennacherib di distruggere Giuda. Non disponete nemmeno di uomini ben addestrati per gestire duemila cavalli. Per evitare un assedio che vi porterebbe alla fame e alla sete, arrendetevi ora e sarete trattati bene. Ezechia non può salvarvi e, dal momento che le divinità di tutte le altre nazioni conquistate dall’Assiria non sono potute intervenire a loro difesa, state certi che nemmeno il vostro Dio vi salverà.

`Quel Rabsachè stava dicendo la verità?`

C’era del vero in ciò che diceva, quindi le sue argomentazioni risultarono persuasive. A suo sostegno c'erano altri due elementi non dichiarati: per prima cosa era appena arrivato da Lachis, che distava meno di 50 chilometri, dove gli Assiri stavano mostrando a tutti cosa succedeva a una città fortificata che aveva osato opporre resistenza. In secondo luogo aveva portato con sé un potente contingente di soldati (Is 36:2). Consapevoli della sorte toccata ad altri eserciti e città (compresa Samaria, la capitale di Israele del nord – 2 Re 18:9,10) che erano dovute soccombere, nessun abitante di Giuda aveva motivo di dubitare che il destino di Gerusalemme era segnato, almeno dal punto di vista umano (Is 10:8-11). Il Rabsachè aveva ragione anche nell’affermare che Ezechia aveva fatto distruggere diversi luoghi deputati al sacrificio, per centralizzare l’adorazione presso il tempio di Gerusalemme (2 R 18:4; 2 Cr 31:1). Ma tale riforma aveva forse offeso il Signore, unica speranza rimasta a quel popolo? Era ancora disposto a salvarli? Poteva ancora farlo? La risposta era nelle mani di Dio.

`Ti sei mai trovato in una situazione analoga, cioè senza via d’uscita secondo la logica umana? Se sì, a chi ti sei rivolto? Se lo desideri, condividi nel tuo gruppo questa esperienza.`