---
title:  La corda è tirata
date:  07/02/2021
---

`Cosa accadde al regno di Giuda? 2 Re 18:13; 2 Cronache 32:1; Isaia 36:1`

Quando l’infedele Acaz morì e gli subentrò il fedele figlio Ezechia, questi ereditò un regno che aveva perso la totale indipendenza. Giuda, dopo avere acquistato a caro prezzo l’aiuto assiro contro l’alleanza tra Siria e Israele del nord, dovette continuare a versare una sorta di «pizzo» sotto forma di tributo all’Assiria (2 Cr 28:16-21). Quando, nel 705 a.C., il re assiro Sargon II morì su un lontano campo di battaglia e gli succedette Sennacherib, quella nazione parve vulnerabile. Alcuni testi assiri e biblici dimostrano che Ezechia approfittò dell’opportunità di ribellarsi (2 Re 18:7), diventando una sorta di aggressivo capobanda di un fronte anti-assiro, che riuniva le piccole nazioni della sua regione. Purtroppo, Ezechia aveva sottovalutato la resilienza del potere assiro. Nel 701 a.C., Sennacherib, che aveva sottomesso altre porzioni del suo impero, scatenò un attacco spaventoso nel territorio siro-palestinese e devastò il regno di Giuda.

`In che modo Ezechia si preparò allo scontro con l’Assiria? 2 Cronache 32:1-8`

Quando Ezechia capì che Sennacherib intendeva conquistare Gerusalemme, la capitale, fece importanti preparativi in vista dello scontro con l’Assiria. Rafforzò le fortificazioni, organizzò e attrezzò al meglio il suo esercito, intervenne sui rifornimenti idrici di Gerusalemme mettendoli in sicurezza (leggi anche 2 Re 20:20; 2 Cronache 32:30). L’importante acquedotto di Siolam, commemorato da un’iscrizione che racconta come fu costruito, risale quasi certamente al periodo in cui Ezechia stava preparandosi all’eventuale assedio. Considerandola altrettanto importante quanto la leadership organizzativa e militare, Ezechia garantì la guida spirituale allo scopo di cementare il morale del suo popolo in quel tempo così spaventoso.

«Ma il re di Giuda aveva deciso di fare la sua parte per prepararsi a resistere al nemico. Avendo fatto tutto ciò che l’ingegno e l’energia umana potevano realizzare, riunì il suo esercito e lo incoraggiò» – PK, p. 351 [203].

`Se Ezechia confidava così tanto nel Signore, perché spese tante energie per il suo impegno personale? Le opere contraddicono forse la sua fede? A proposito della collaborazione con Dio, «che produce in voi il volere e l’agire», leggere Filippesi 2:12-13.`