---
title:  Un acconto di speranza
date:  24/02/2021
---

La puntuale previsione di Isaia relativa alle gesta di Ciro, citato per nome, disturba quanti non credono che i profeti ricevano predizioni da Dio.

Per far quadrare i conti, molti accettano la teoria secondo cui un altro profeta, «un secondo Isaia» contemporaneo di Ciro, abbia scritto i capitoli dal 40 al 66. Questo libro sarebbe quindi «segato in due», la stessa sorte che per la tradizione sarebbe toccata al profeta stesso (Eb 11:37). Ma non esiste alcuna testimonianza storica a supporto dell’esistenza di un «secondo Isaia». E se fosse esistito, parrebbe strano che la Bibbia non ne parli, perché il suo è un messaggio profondamente importante e la sua arte letteraria è degna di nota. Nemmeno il manoscritto biblico più antico, il rotolo del libro di Isaia scoperto a Qumran, presenta alcuna interruzione tra i capitoli 39 e 40 che possa indicare una transizione all’opera di un nuovo autore.

Il messaggio fondamentale di Isaia si presenta coerente in tutto il libro: abbiate fede nel vero Dio, incluso il suo messianico liberatore, e non in altre potenze. Gli studiosi sottolineano correttamente il cambiamento dal contesto assiro, trattato nei primi 39 capitoli, a quello babilonese, dal 40 in poi. Ma abbiamo visto che già i capitoli 13, 14 e 39 prevedono una schiavitù a Babilonia. È vero che in Isaia 1-39 si enfatizza il giudizio, mentre i capitoli da lì fino al 66 si concentrano sulla consolazione. Ma anche nei precedenti capitoli abbondano conforto e rassicurazione divina, e alcuni passaggi successivi, tipo Isaia 42:18-25; 43:22-28 e Isaia 48:1-11, parlano del giudizio di Dio sul regno di Giuda per averlo abbandonato. In realtà, le previsioni di Isaia, che riguardano la consolazione futura, implicano la presente sofferenza.

`Nonostante la terribile calamità subita dalla nazione per i peccati del popolo, qualcuno tra loro non perse la speranza. Si aggrapparono alle promesse del Signore, come quella contenuta in Levitico 26:40-45. Leggiamo con attenzione quei versetti e proviamo a metterci nei panni degli Ebrei in vita dopo la sconfitta della nazione per mano di Babilonia. Quale speranza possiamo trovare in quelle parole?`

`Quale principio spirituale emerge nei passi del Levitico? Cosa vuole dire il Signore a Israele? In che modo quel medesimo principio opera nella nostra vita?`