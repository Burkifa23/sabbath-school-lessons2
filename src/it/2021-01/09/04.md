---
title:  Il «messia» persiano
date:  23/02/2021
---

`Quale straordinaria predizione compare in Isaia 44:26-45:6?`

Il ministero di Isaia durò dal 745 al 685 a.C. Dopo aver parlato di un conquistatore proveniente da Oriente e dal settentrione (Is 41:2-3,25), indicandolo come messaggero di buone notizie per Gerusalemme (Is 41:27), il profeta predice le gesta di Ciro. Egli giunge da nord-est di Babilonia, e nel 539 a.C. la conquista; è servo di Dio perché libera gli Ebrei dall’esilio e autorizza la ricostruzione del tempio di Gerusalemme (cfr. Esdra 1).

Inseriamo questa predizione nella giusta prospettiva. Dato che dalla morte di Isaia alla caduta di Babilonia trascorrono circa 146 anni, vuol dire che questa profezia anticipa di un secolo e mezzo gli eventi. Sarebbe come se George Washington avesse predetto che un generale di nome Eisenhower avrebbe contribuito alla liberazione dell’Europa nel 1945! Le gesta di Ciro sono attestate da una varietà di antiche e attendibili fonti, tra cui le cronache babilonesi; il suo stesso racconto si trova nel «Cilindro di Ciro» e nel testo biblico (2 Cr 36:22-23; Ed 1; Da 5; 6:28; 10:1), ma l’accuratezza della profezia di Isaia non è in discussione. Questo esempio conferma la fede del popolo nel vero profeta, che riceve da Dio, l’unico che conosce in anticipo il futuro, ogni predizione.

`Perché Dio definisce Ciro «suo unto» (Is 45:1)?`

Il termine ebraico tradotto con «unto» è la stessa parola dalla quale proviene il termine messia. In tutte le altre parti dell’Antico Testamento, tale vocabolo si riferisce all’unzione del sommo sacerdote (Le 4:3,5,16; 6:22) o a quella di un re israelita (1 S 16:6; 24:6,10; 2 S 22:51), oppure al Messia, l’atteso futuro re della stirpe di Davide, il liberatore d’Israele (Sl 2:2; Da 9:25-26). Secondo la comprensione di Isaia, Ciro era un re futuro mandato da Dio per liberare il suo popolo, ma anche un messia insolito, perché non Israelita. Avrebbe compiuto alcune gesta tipiche di quell’attributo, p.es., sconfiggere i nemici di Dio e liberare il suo popolo dalla schiavitù, ma non discendeva da Davide, dunque non poteva essere il vero Messia.

Con la profezia di Ciro, Dio comprovò la propria unica divinità, dimostrando che solo lui conosceva il futuro (Is 41,21-23,26-28; 44:26). E va ben oltre la figura di Ciro, quando dice: «Io ti darò i tesori nascosti nelle tenebre, le ricchezze riposte in luoghi segreti, affinché tu riconosca che io sono il Signore che ti chiama per nome, il Dio d’Israele» (Is 45:3).

`Pensa ad altre profezie bibliche poi avveratesi. Che speranza ci offrono? Daniele 2; 7; 9:24-27`