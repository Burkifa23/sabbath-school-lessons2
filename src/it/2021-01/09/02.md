---
title:  Una nazione che serve
date:  21/02/2021
---

`In Isaia 41:8 Dio dichiara: «Israele, mio servo», mentre Isaia 42:1, inizia con: «Ecco il mio servo». Di quale servo si tratta?`

È Israele/Giacobbe l’antenato degli Israeliti? La nazione di Israele? Il Messia/Cristo che il Nuovo Testamento identifica come Gesù?

Esistono due tipi di riferimento ai servi di Dio che si incrociano nei capitoli da 41 a 53 del libro di Isaia. Uno viene chiamato «Israele» o «Giacobbe» (Is 41:8; 44:1-2,21; 45:4; 48:20). Utilizzando il presente è chiaro che Giacobbe rappresenta la nazione che discende da lui. Come conferma il fatto che la redenzione per il «suo servo Giacobbe» si compie al rientro da Babilonia (48:20). In altri casi, come in Isaia 42:1; 50:10; 52:13 e Isaia 53:11, il nome del servo di Dio non viene fatto. La prima volta che compare, in Isaia 42:1, la sua identità non appare immediatamente. A mano a mano che il suo profilo viene però implementato dal profeta nei successivi passaggi, si capisce che si tratta di una persona che riporta a Dio la tribù di Giacobbe (Israele) e muore a beneficio dei peccatori (52:13-53:12).

È chiaro che Isaia parli di due servi di Dio: uno collettivo (la nazione), l’altro individuale.

`Qual è il ruolo della nazione come servo? Isaia 41:8-20`

Dio considera ancora la nazione israelitica come serva del Signore: «ti ho scelto e non ti ho rigettato» (v. 9) e poi si spende in una delle più straordinarie promesse bibliche: «Tu, non temere, perché io sono con te; non ti smarrire, perché io sono il tuo Dio; io ti fortifico, io ti soccorro, io ti sostengo con la destra della mia giustizia» (v. 10). In questo e nei versetti a seguire, uno dei ruoli principali assegnati a Israele è confidare nel vero Dio che salva (cosa che il re Acaz non fa), e non in altre divinità e nelle loro immagini, come fanno le altre nazioni (41:7,21-24,28-29).

`In Isaia 41:14 il Signore definisce la nazione «vermiciattolo». Perché? Rileggi quel versetto e dai una tua risposta. Qual è l’insegnamento per ciascuno di noi?`