---
title:  Un servo sofferente
date:  25/02/2021
---

`Chi è il servo di Dio in Isaia 49:1-12?`

Dio lo chiama per nome ancora prima della sua nascita, rende la sua bocca simile a una spada e annuncia che in lui sarà glorificato. Egli utilizza questo servo per ricondurre a sé la nazione di Israele, affinché sia una luce di salvezza per il mondo intero, stabilisca un patto e restituisca la libertà ai prigionieri. Ci sono molte sovrapposizioni tra questa descrizione e quella del capitolo 42, dove il servo viene identificato come il Messia futuro. Il Nuovo Testamento individua negli attributi di questo servo di Dio, quelli relativi alla prima e alla seconda venuta di Gesù: Matteo 1:21; Giovanni 8:12; 9:5; 17:1-5; Apocalisse 1:16; 2:16; 19:15.

`Se questo servo è il Messia, per quale motivo Dio lo chiama «Israele»? Isaia 49:3`

In precedenza abbiamo scoperto che nella seconda parte del libro di Isaia il servo di Dio «Israele/Giacobbe» si riferisce alla nazione ebraica. Ma in questa circostanza «Israele» (senza il parallelo «Giacobbe») è chiaramente applicato al servo individuale, colui che restituisce la nazione a Dio (Is 49:5). Questo servo è diventato incarnazione ideale o rappresentante della nazione il cui fallimento ha compromesso l’utilizzo del titolo «Israele» (Is 48:1).

`Quali nuovi elementi compaiono? Isaia 49:4-7`

Nei passi appena letti troviamo i primi segni di difficoltà collegate alla missione di servo, il quale lamenta: «Invano ho faticato; inutilmente e per nulla ho consumato la mia forza» (Is 49:4), un concetto ripreso da Daniele 9:26: «un unto sarà soppresso, nessuno sarà per lui». Però si affida alla fede: «ma certo, il mio diritto è presso il Signore» (Is 49:4).

J. Alec Motyer osserva: «Isaia preannuncia un servo con una natura umana, messo alla prova esattamente come lo siamo noi, ma autore e perfezionatore della via che conduce alla fede, una fede reale e personale, che può ancora esclamare “Dio mio!”, quando niente sembra più avere senso – The Prophecy of Isaiah: An Introduction and Commentary, Downers Grove, Illinois: InterVarsity Press, 1993, p. 387.

Isaia 49:7 ci impressiona: il servo «è disprezzato dagli uomini, detestato dalla nazione, schiavo dei potenti», ma il Signore gli dice: «Dei re lo vedranno e si alzeranno; dei prìncipi pure e si prostreranno, a causa del Signore che è fedele, del Santo d’Israele che ti ha scelto».

`Torniamo al ministero di Cristo. Tutto considerato, non aveva forse delle buone ragioni per essere scoraggiato? Eppure è rimasto fedele, nonostante le apparenze. Quale esempio ci lascia?`