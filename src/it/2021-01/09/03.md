---
title:  Il servo per eccellenza
date:  22/02/2021
---

`Qual è il ruolo e il carattere del servo che Dio ha scelto e sul quale ripone il suo Spirito? Isaia 42:1-7`

Qual è la risposta o la combinazione giusta tra le seguenti:

1. Colui che garantisce giustizia alle nazioni.

2. Colui che raggiunge i suoi obiettivi con calma e delicatezza, ma con pieno successo.

3. È un maestro.

4. Che funge da patto tra Dio e il popolo.

5. Che dona luce/speranza ai ciechi e libera i prigionieri.

6. È tutte le risposte elencate.

`In che modo il ruolo e il carattere di questo servo sono paragonabili con il «ramo che uscirà dalla radice di Isai» (Is 11), sul quale riposa lo Spirito del Signore?`

Come al capitolo 42, il sovrano davidico di Isaia 11 agisce in armonia con Dio, garantendo giustizia e libertà per gli oppressi, ma anche saggezza e conoscenza di Dio. Scopriamo che questa «radice di Isai» è il Messia, il bambino divino di Isaia 9:5-6, che porta anche «una pace senza fine al trono di Davide e al suo regno… mediante il diritto e la giustizia» (v. 6). Il sevo di Isaia 42 è ovviamente il Messia.

`Secondo il Nuovo Testamento, chi è il servo di Isaia 42:1-7, che garantisce giustizia? Leggere Matteo 12:15-21`

Matteo 12 cita Isaia 42 applicandolo al ministero di guarigione di Gesù, il Figlio amato di Dio, nel quale egli si delizia (Is 42:1; Mt 3:16-17; 17:5). È grazie alla sua azione che si ristabilisce il patto tra Dio e il suo popolo (Is 42:6; Da 9:27). Gesù e i discepoli ottennero la giustizia per le persone liberandole dalla loro sofferenza, dall’ignoranza su Dio e dalla schiavitù degli spiriti maligni, provocata dall’oppressione di Satana (Lu 10:19). Gesù è poi morto per ratificare il nuovo «patto» (Mt 26:28) e garantire giustizia al mondo mediante la cacciata di Satana, l’“invasore” che ha usurpato la posizione di «principe di questo mondo» (Gv 12:31-33).

`Prendi in considerazione la descrizione di Cristo in Isaia 42:1-4, e soffermati sulla vita di Gesù. Quali particolari caratteristiche del suo ministero terreno si sono adempiute? Cosa dovremmo annunciare agli altri?`