---
title:  Nessun timore
date:  20/01/2021
---

Nel suo discorso di insediamento, il presidente americano Franklin D. Roosevelt si rivolse a una nazione scoraggiata dalla grande depressione: «La sola cosa di cui dobbiamo avere paura è la paura stessa» (4 marzo 1933). Il messaggio di Isaia al popolo depresso è questo: «Non abbiamo niente da temere se temiamo Dio». Il Signore avvertì Isaia di non temere ciò che il suo popolo temeva, ma di temere lui stesso (Is 8:12-13); si tratta di una tematica molto importante nella Scrittura. Per esempio, in Apocalisse 14:6-12 ci sono tre angeli che proclamano un messaggio planetario: temete Dio e rendetegli gloria, piuttosto di temere e dare gloria al potere della bestia che viene dalla terra, descritto al capitolo 13.

`Come intendi l’idea del «timore» di Dio? Che cosa implica, soprattutto alla luce del comandamento che ci dice di amarlo (Mt 22:37)?`

Il timore del Dio santo significa riconoscergli il potere supremo nell’universo. Che tu lo ami o meno, tale timore supera ogni altra paura. Se lui è con te, nessun altro potrà sfiorarti senza il suo permesso. Se lui è contro di te perché ti sei ribellato, potrai scappare ma non riuscirai a nasconderti.

`C’è un contrasto tra il concetto del timore di Dio e ciò che leggiamo in 1 Giovanni 4:18? «Nell’amore non c’è paura; anzi, l’amore perfetto caccia via la paura, perché chi ha paura teme un castigo». Quindi, chi ha paura non è perfetto nell’amore?`

Ci sono diversi tipi di paura. Se una persona che ha grande potere è tua amica, non temerai che possa farti del male. Ma le riconoscerai il suo potere e lo rispetterai, così come i limiti della vostra relazione.

`Noi cristiani non siamo chiamati ad amare le cose del mondo, quelle che tutti amano (1 Gv 2:15). Per analogia, ci sono cose di cui il mondo ha paura e che noi non dobbiamo temere? Allo stesso tempo, di cosa il mondo non ha paura e il cristiano invece dovrebbe? Matteo 10:28; Geremia 10:2-3`