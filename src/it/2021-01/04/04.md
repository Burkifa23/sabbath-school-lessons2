---
title:  Che cosa c'è in un nome?
date:  19/01/2021
---

Prova a far volare la fantasia e immagina di giocare a pallone con il secondo figlio di Isaia. Prima ancora che tu abbia finito di pronunciare il suo nome (Maher-shalal-hash-baz) e chiesto di tirarti la palla sarà già troppo tardi. Ma ancora più lungo del suo nome è il suo significato: «Affrettate il saccheggio! Presto, al bottino!» o meglio «accelera il bottino, affretta il saccheggio».

`Il significato di questo nome evoca evidentemente un’occupazione rapida, ma chi conquista cosa? Isaia 8:4`

Isaia 8:1-10 rafforza il messaggio espresso al capitolo 7. Prima che un bambino avesse raggiunto una determinata fase evolutiva, l’Assiria avrebbe saccheggiato le capitali di Siria e Israele del nord. Inoltre, dato che Giuda aveva respinto la rassicurante offerta divina, rappresentata dal dolce fluire delle acque dello Shiloh a Gerusalemme, sarebbe stata sopraffatta dalla potenza assira, raffigurata dallo scorrere del grande fiume Eufrate. Dal momento che Acaz si rivolse all’Assiria, il nome dei figli di Isaia evocano tanto Giuda quanto Israele del nord: «Affrettate il saccheggio! Presto, al bottino!», «ma resterà un rimanente». In nome di cosa, a dispetto della situazione, permaneva la speranza? Perché, nonostante l’invasione della terra di Emmanuele (8:8) da parte degli Assiri, era sempre valida l’allettante promessa «Dio è con noi» (v. 10). In effetti, quello che stiamo descrivendo è un canovaccio che attraversa l’intero libro di Isaia: nonostante i disastri militari, la sofferenza e l’esilio che Giuda e altre nazioni avrebbero patito per mano dei nemici di Dio, il Signore sarebbe rimasto fedele con i sopravvissuti del suo popolo e li avrebbe ricondotti nella loro terra.

`Per quale motivo Isaia ci ricorda di avere registrato legalmente il nome del figlio e di averlo concepito con sua moglie («la profetessa»)? Isaia 8:1-3`

Il tempismo della nascita di questo figlio ne accredita il significato in quanto segno. Come nel caso dell’Emmanuele, dal momento del concepimento e della nascita il piccolo non avrebbe fatto in tempo a pronunciare le parole «mamma» o «papà» (Is 8:4) che l'Assiria avrebbe sconfitto Siria e Israele. Quando Isaia registrò legalmente il nome del figlio, prima ancora del suo concepimento, trasformò il bambino e la sua identità in una profezia pubblica che gli eventi successivi avrebbero avvalorato.

`Nonostante gli errori ripetuti di quello che professava di essere il suo popolo, il Signore era ancora disposto a salvarli. Come possiamo applicare personalmente un simile principio quando sbagliamo e siamo inadempienti nella nostra esperienza spirituale?`