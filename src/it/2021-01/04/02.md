---
title:  Profezia adempiuta
date:  17/01/2021
---

In Isaia 7:14-16, Emmanuele è un segno collegato al dilemma specifico di Acaz: prima che il piccolo Emmanuele fosse in grado di distinguere tra tipi diversi di alimenti, «il paese del quale tu temi i due re, sarà devastato» (v. 16). Il riferimento è ai territori e ai sovrani di Siria e Israele del nord (cfr. vv. 1-2,4-9) e ribadisce la promessa divina secondo cui presto si sarebbero estinti.

`Per quale motivo Isaia dice che il bambino si sarebbe alimentato a «panna e miele» (Is 7:15)?`

I raccolti e i campi di Giuda sarebbero stati devastati dagli Assiri (vv. 23-25) e la popolazione, compreso l’Emmanuele dell’Antico Testamento, chiunque egli fosse (vv. 14-15), sarebbe stata costretta a tornare alla dieta dei nomadi (vv. 21-22). Ma anche se poveri, avrebbero avuto l’indispensabile per la sopravvivenza.

`Quando si adempie la profezia che riguarda la Siria e Israele del nord? 2 Re 15:29,30; 16:7-9; 1 Cronache 5:6,26.`

Questa profezia di Isaia risale intorno al 734 a.C., ed è la reazione alla corruzione di Acaz. Tiglat Pileser III fece ciò che probabilmente avrebbe fatto comunque: attaccò la coalizione settentrionale, conquistò le regioni nordisraelitiche della Galilea e della Transgiordania, deportò parte della popolazione e trasformò quei territori in provincie assire (734-733 a.C.). Il rimanente di Israele fu salvato quando Osea, dopo avere ucciso il re Peka, si arrese e pagò un tributo. Tiglat Pileser conquistò Damasco, la capitale siriana e poi annesse l’intera Siria alle provincie assire. Nel 732 a.C., passati due anni dalla predizione di Isaia, Siria e Israele furono definitivamente sconfitti e per i due sovrani che avevano minacciato Acaz non vi fu nessuna speranza. Salmaneser V successe a Tiglat Pileser III nel 727 a.C., e poco dopo Osea, re di Israele, commise il suicidio politico di ribellarsi all’Assiria. Gli Assiri occuparono Samaria, la capitale, nel 722 a.C., e deportarono migliaia di Israeliti nella Mesopotamia e nella Media, dove furono assorbiti nel tessuto locale e persero la loro identità (cfr. capp. 7 e 8 di Isaia – nell’arco di 65 anni Efraim non sarebbe più stato nemmeno un popolo). Dio aveva predetto cosa sarebbe accaduto ai nemici di Giuda, ma ad Acaz aveva detto che sarebbe successo comunque, senza necessità di affidarsi all’Assiria.

`Se tu avessi vissuto nel regno settentrionale mentre succedevano queste cose, sarebbe stato facile smarrire la fede? Cosa possiamo fare oggi per imparare a preservarla ed evitare che le calamità di domani ci facciano vacillare? Leggere 1 Pietro 1:13-25.`