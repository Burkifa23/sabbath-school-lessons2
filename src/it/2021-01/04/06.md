---
title:  Tristi pratiche occulte
date:  21/01/2021
---

`Di cosa parla il brano appena indicato? Che cosa ha a che vedere con il re Acaz? (Is 8:16-22)`

Acaz era profondamente compromesso con la religione pagana (2 Re 16:3-4,10-15; 2 Cronache 28:2-4,23-25), tristemente collegata all’occulto (cfr. De 32:17 e 1 Co 10:20). Diversi aspetti della moderna stregoneria hanno sorprendenti analogie con antichi rituali mediorientali, come testimoniato da scritti non biblici. In effetti, anche buona parte delle attuali pratiche in voga nel New Age sono semplicemente manifestazioni contemporanee di quelle antiche pratiche occulte. La descrizione di Isaia, della disperazione derivante dall’essersi affidati agli spiriti piuttosto che al Signore (8:21-22), si adatta perfettamente ad Acaz (cfr. 2 Cr 28:22-23). Isaia fa riferimento alla popolazione che si infuria e maledice il suo sovrano (8:21). Acaz avrebbe dovuto tenere in considerazione questo monito prima di guidare il suo popolo verso l’occulto. Quando morì, la sua sepoltura fu figlia della mancanza di rispetto nei suoi riguardi: «Acaz si addormentò con i suoi padri, e fu sepolto in città, a Gerusalemme, perché non lo vollero mettere nelle tombe dei re d’Israele» (2 Cr 28:27).

`Cosa dicono questi versetti a proposito dell’occulto? Levitico 20:27; Deuteronomio 18:9-14.`

La separazione dall’occulto è dimostrazione di lealtà a Dio. 1 Cronache 10:13-14 applica questo principio al caso del re Saul: «Così morì Saul, a causa dell’infedeltà che egli aveva commessa contro il Signore per non aver osservato la parola del Signore, e anche perché aveva interrogato e consultato quelli che evocano gli spiriti, mentre non aveva consultato il Signore. E il Signore lo fece morire, e trasferì il regno a Davide, figlio d’Isai».

`Pensa alle cose che esercitano un influsso sulla tua vita. Secondo quali modalità subdole i principi che si nascondono dietro il mondo dell’occulto e le varie manifestazioni dello spiritismo possono rappresentare una minaccia? E anche se non riesci totalmente a schivarla, cosa puoi fare per minimizzarne gli effetti su di te e sui tuoi familiari?`