---
title:  L'idolatria
date:  18/02/2021
---

L’idolatria distrugge una relazione unica e intima con il Signore sostituendola con qualcos’altro (Es 20:4-5; Is 42:8). Per questo i profeti definiscono l’idolatria una sorta di «adulterio» spirituale (Gr 3:6-9; Ez 16:15-19).

`Leggere Isaia 41:29. Isaia come descrive e caratterizza gli idoli? Come interpreti queste sue parole? Perché è così accurata la rappresentazione di qualsiasi idolo?`

Nell’antichità chi adorava gli idoli era convinto di rendere gloria a esseri divini mediante immagini o simboli che li rappresentavano. L’adorazione di un idolo non è altro che un’ulteriore forma di trasgressione del primo comandamento: «Non avere altri dèi oltre a me» (Es 20:3). Ma se un idolo ha l’obiettivo di rappresentare il vero Dio, così come il vitello d’oro (32:4-5), il Signore rifiuta quell’immagine perché nessuno sa come descriverlo (De 4:15-19) e niente può riproporre la sua gloria e grandezza incomparabili. Un idolo incarna quindi un’altra divinità e la sua adorazione è un’automatica trasgressione del primo e del secondo comandamento. Il popolo di Dio non ha bisogno di idoli, perché può contare sulla presenza della Shekinah nel santuario. Adorare un idolo significa sostituire e dunque negare la reale presenza di Dio.

`Con quale genere di idolatria ci confrontiamo oggi? Si presenta in forme subdole e sottili anche nella nostra chiesa? In che modo?`

Testi antichi ci confermano che l’idolatria seduceva, perché tramite oggetti materiali l’uomo credeva di poter dominare l’impalpabile, l’invisibile. Tramite riti, osservanze, formule magiche, l’uomo poteva manipolare la divinità e ottenere fertilità e prosperità. Era una sorta di religione fai-da-te. L’immagine racchiudeva in sé forza e potenza; il dio era in balìa della sua immagine e l’uomo debole e fragile poteva dominare il mondo non materiale. Per caso ci suona familiare?

Prima che il Signore ritorni, la cui via sarà preparata da un Elia spirituale con il suo messaggio di riconciliazione (Ml 4), la scelta sarà analoga a quella dei tempi di Isaia: adorare il Creatore o inchinarsi davanti a un idolo (Ap 13-14), perché, in definitiva, noi uomini ci prostriamo sempre davanti a qualcosa.

«Molte persone che si dicono cristiane servono altri dèi oltre Dio. Il Creatore esige da noi suprema devozione, fedeltà totale. Qualsiasi cosa sia potenzialmente in grado di ridurre il nostro amore per Dio, o di interferire nel servizio a lui dovuto, diventa conseguentemente un idolo» – 2BC, pp. 1011-1012.