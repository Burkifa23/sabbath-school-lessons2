---
title:  Consolazione
date:  14/02/2021
---

`In Isaia 40:1-2, il Signore consola il suo popolo, il cui periodo di castigo è finalmente terminato. Di quale punizione si tratta?`

Ci sono diverse risposte a questa domanda. Nel 701 a.C., ci fu la punizione rappresentata dall’Assiria, il bastone dell’ira divina (Is 10), per mezzo del quale il regno di Giuda fu protetto dall’esercito di Sennacherib (Is 37). Poi la punizione rappresentata da Babilonia, che avrebbe sottratto beni materiali e persone da Giuda, perché Ezechia aveva esibito la propria ricchezza ai messaggeri di Merodac-Baladan (Is 39). E poi ci fu anche il castigo per mano di una delle altre nazioni contro le quali Isaia si scagliò con i suoi messaggi (Is 14-23). Nel frattempo, nonostante i termini «Assiria» e «Assiri» siano citati 43 volte da Isaia 7:17 a 38:6, il nome di questa nazione compare solo un’altra volta nel resto del libro, esattamente al capitolo 52, versetto 4, dove il profeta fa riferimento alla passata oppressione subita da parte dell’Egitto e poi degli Assiri. Nell’ultima parte del libro viene menzionata la liberazione dall’esilio in Babilonia (Is 43:14; 47:1; 48:14,20) ed è Ciro, il sovrano persiano che conquistò Babilonia nel 539 a.C., che avrebbe restituito la libertà agli abitanti di Giuda in esilio (Is 44:28; 45:1,13).

I capitoli da 1 a 39 sottolineano gli eventi che conducono alla liberazione dagli Assiri, nel 701 a.C., ma all’inizio del capitolo 40 il libro fa un balzo in avanti di un secolo e mezzo fino alla caduta di Babilonia, nel 539 a.C., e al ritorno degli abitanti di Giuda che si sarebbe verificato da lì a poco.

`Il tema del ritorno da Babilonia si collega con una situazione precedente?`

Isaia 39 funge da transizione ai capitoli successivi con il suo annuncio della schiavitù a Babilonia, che avrebbe coinvolto quanto meno alcuni dei discendenti di Ezechia (vv. 6-7). Le profezie dei capitoli 13,14 e 21 predicono inoltre la caduta di Babilonia e la conseguente libertà per il popolo di Dio: «Il Signore infatti avrà pietà di Giacobbe, sceglierà ancora Israele e li ristabilirà sul loro suolo… Il giorno che il Signore ti avrà dato riposo dal tuo affanno, dalle tue agitazioni e dalla dura schiavitù alla quale eri stato assoggettato, tu pronuncerai questo canto sul re di Babilonia» (Is 14:1-4). Da notare la stretta corrispondenza con Isaia 40:1-2, dove Dio promette al suo popolo che ci sarà una fine alla loro sofferenza.

`Cosa significano per te le promesse bibliche sulla fine della sofferenza? Cosa sarebbe la nostra fede se non esistessero?`