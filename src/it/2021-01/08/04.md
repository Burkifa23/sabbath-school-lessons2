---
title:  Messaggeri di buone notizie
date:  16/02/2021
---

`Quale evento narra Isaia 40:9-11?`

Qualche versetto più in là compare un messaggero maschile che reca buone notizie per Gerusalemme (Is 41:27; 52:7). Ma in Isaia 40:9 il messaggero che annuncia dal monte: «Ecco il vostro Dio», è femminile, un fatto alquanto insolito tra gli Ebrei.

Nel Salmo 68 Davide prega il Signore perché «a quelli che sono soli Dio dà una famiglia, libera i prigionieri e dà loro prosperità» (v. 6). Anche se queste parole si riferiscono alla liberazione degli Ebrei dalla schiavitù in Egitto, Isaia ribadisce lo stesso concetto in relazione alla proclamazione di un secondo «esodo»: il ritorno dalla prigionia babilonese.

Il Nuovo Testamento applica la profezia di Isaia 40:3-5 a Giovanni il battista, il quale preparò la strada a Cristo, la Parola eterna che diventò presenza in carne del Signore in mezzo al suo popolo (Gv 1:14). Ancora prima di Giovanni, altri hanno parlato della buona notizia del suo avvento. Citiamo tra i primi gli anziani Simeone e Anna, che conobbero il bambino Gesù quando fu consacrato al tempio (Lu 2:25-38). Proprio come i messaggeri di Isaia, erano un uomo e una donna. Simeone, uomo giusto e timorato, attendeva la consolazione per Israele con la venuta del Messia (vv. 25-26). Alla luce della profezia di Isaia, non pare casuale il fatto che Anna, una profetessa, fu la prima in assoluto ad annunciare pubblicamente al popolo di Gerusalemme che il Signore era venuto a visitare il suo popolo: «Sopraggiunta in quella stessa ora, anche lei lodava Dio e parlava del bambino a tutti quelli che aspettavano la redenzione di Gerusalemme» (v. 38). Questo episodio segna la nascita dell’evangelizzazione cristiana così come la conosciamo: proclamazione del vangelo, secondo cui Gesù Cristo è venuto a portare la salvezza. In seguito, Cristo affiderà a un’altra donna, Maria Maddalena, il compito di annunciare la sua trionfante risurrezione (Gv 20:17-18), grazie alla quale certificava che la sua missione per il pianeta terra era compiuta. La carne è come l’erba, ma la Parola divina diventata carne è eterna (Is 40:6-8).

`Leggere Isaia 40:11. Qual è l’immagine presentata? Racconta la tua esperienza con il Signore nelle vesti di pastore. Perché fa sempre bene ricordarsi del modo in cui guida la tua vita?`