---
title:  «Preparate la via del Signore»
date:  15/02/2021
---

`In che modo ottiene consolazione il popolo di Dio? Isaia 40:1-8`

Un messaggero anonimo annuncia che Dio sta venendo per rivelare la sua gloria (Is 40:3-5). Un’altra voce proclama che, nonostante i giorni dell’uomo siano come l’erba, «la parola del nostro Dio dura per sempre» (v. 8).

Dopo l’esilio, il popolo di Dio ritroverà quello che aveva ricevuto sul monte Sinai, che aveva rigettato per apostasia e per cui fu punito: la presenza di Dio e la sua parola. Sono i requisiti essenziali del patto tra Dio e Israele, mediante il santuario eretto in mezzo a loro (Es 25:8; Es 25:16). Poiché essi hanno dimenticato la sua parola, Dio ha abbandonato il suo tempio (Ez 9-11), ma ritornerà. La sua presenza e la sua eterna parola daranno consolazione, liberazione e speranza.

`Qual è la preparazione necessaria per la venuta del Signore? Isaia 40:3-5`

Una strada sconnessa non è agevole per un re. Il suo arrivo deve essere preceduto da un’accurata manutenzione. Questo concetto è tanto più valido se applicato al Re dei re. La sua venuta, apparentemente da Oriente, dove è stato in esilio insieme al suo popolo essendo per loro un santuario (Ez 11:16), richiede un riassestamento importante del manto stradale. La costruzione di un’autostrada vera e propria, sulle aspre colline a est di Gerusalemme, sarebbe un’impresa impossibile, nemmeno disponendo di dinamite e bulldozer. Solo Dio può compiere quest’opera; è lui a rendere «pianeggianti i luoghi impervi» (Is 42:16). Ma non ha bisogno di una strada in senso fisico per il trasporto, perché dispone di una carrozza in volo trascinata da cherubini (Ez 1:9-11).

Il Nuovo Testamento applica la profezia di Isaia alla preparazione di un sentiero spirituale per la venuta del Messia tramite la predicazione di Giovanni il battista (Mt 3:3), il cui messaggio diceva: «Ravvedetevi, perché il regno dei cieli è vicino» (Mt 3:2), e il battesimo era il segno di «ravvedimento per il perdono dei peccati» (Mr 1:4). Quindi i «lavori stradali» rappresentano il ravvedimento, la volontà di allontanarsi dal peccato per ricevere la consolazione del perdono e della presenza di Dio. Geremia 31:31-34 annuncia lo stesso messaggio spirituale affinché gli esiliati di Giuda comprendano la natura spirituale dei «lavori stradali» necessari per preparare la venuta di Dio.

In questo passaggio, il Signore promette una nuova partenza; un «nuovo patto» nel quale egli pone la legge nei loro cuori e si impegna a essere il loro Dio. Essi conoscono lui e il suo carattere perché sono stati perdonati.

`Leggere Isaia 40:6-8. Quale speranza trai da questi versetti? In cosa dobbiamo riporre la nostra fiducia?`