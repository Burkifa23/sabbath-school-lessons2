---
title:  La porta del cielo
date:  03/02/2021
---

Isaia 14 nasconde la figura di Satana, «astro mattutino, figlio dell’aurora» (v. 12) dietro quella del re di Babilonia. Per quale motivo? Leggiamo Apocalisse 12:1-9, dove un dragone identificato con Satana (v. 9) tenta di sopprimere un neonato. Il v. 5 rivela chiaramente che quel bambino è Cristo, il quale però rischiò di morire per mano di Erode (Matteo 2).

Il dragone rappresenta tanto Satana quanto il potere romano incarnato da Erode, poiché il nemico agisce servendosi di agenti umani, come nel caso del re di Babilonia e del principe di Tiro.

`Perché più tardi Babilonia verrà accostata a Roma (1 P 5:13) e al potere malvagio dell’Apocalisse (Ap 14:8; 16:19; 17:5; 18:2,10,21)?`

Come la Babilonia letterale, anche Roma e la «babilonia» dell’Apocalisse sono poteri arroganti e spietati che opprimono il popolo di Dio. Basta leggere Apocalisse 17:6, «ubriaca del sangue dei santi e del sangue dei martiri di Gesù». Quei poteri si ribellano contro Dio, un’idea implicita contenuta nel nome stesso di Babilonia. Nella lingua babilonese il nome bab ili, significa «la porta degli dei», con riferimento al luogo di accesso al regno divino. La stessa espressione la troviamo in Genesi 11, nell’episodio della torre di Babele (Babilonia), dove l’uomo tentò di innalzarsi allo stesso livello di Dio. Quando Giacobbe si svegliò dal sogno nel quale vedeva una scala collegare terra e cielo, esclamò: «Com’è tremendo questo luogo! Questa non è altro che la casa di Dio, e questa è la porta del cielo!» (Ge 28:17). Da notare che la «casa di Dio» coincide con la «porta del cielo», quindi con l’accesso al regno divino. Giacobbe chiamò quel luogo Betel, che significa appunto «casa di Dio». La «porta del cielo» a Betel e «la porta degli dei» di Babilonia erano modi antitetici per accedere al regno divino. La scala di Giacobbe partiva dal cielo ed era Dio in persona a mostrarla dall’alto. Ma Babilonia, con le sue torri e gli Ziggurat (i templi) fu costruita da mani umane a partire dal basso. Queste modalità opposte rappresentano due strade totalmente diverse per la salvezza: la grazia divinamente accordata contro le opere umane. Ogni vera religione si basa sull’umile modello di Betel: «Infatti è per grazia che siete stati salvati, mediante la fede; e ciò non viene da voi; è il dono di Dio. Non è in virtù di opere affinché nessuno se ne vanti» (Ef 2:8-9).

Ogni falsa «religione», compreso il legalismo e l’umanesimo secolarizzato, è fondata sull’esempio babilonese. Confronta il contrastante approccio tra i due modelli in Luca 18:9-14.

`Il cantautore canadese Leonard Cohen, recentemente scomparso, nonostante avesse trascorso alcuni anni in un monastero Zen, disse a un giornalista: «Non sarò salvato». Dopo lo studio di oggi, a cosa pensi si riferisse? Cosa aveva bisogno di sapere a proposito della salvezza?`