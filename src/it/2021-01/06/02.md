---
title:  La sorte delle nazioni
date:  31/01/2021
---

Isaia 13:1 contiene nuovamente l’indicazione del nome del profeta Isaia come autore dell’oracolo (cfr. Is 1:1; Is 2:1); l’impressione è quella di trovarsi di fronte all’inizio di una nuova sezione del suo libro. I capitoli da 13 a 23 contengono profezie di condanna contro varie nazioni.

`Perché le profezie contro le nazioni iniziano con Babilonia?`

Isaia 10:5-34 aveva già annunciato il giudizio contro l’Assiria, che all’epoca del profeta rappresentava il principale pericolo. Se al capitolo 14:24-27, viene sinteticamente ribadito il piano divino per abbattere quella potenza, i capitoli da 13 a 23 si concentrano maggiormente su altre minacce, la più importante delle quali risulta essere Babilonia. Dotata di un’antica e ricca eredità culturale, religiosa e politica, la città sarebbe poi diventata quella superpotenza che conquistò Giuda, esiliando la sua gente. Ma dalla prospettiva dei contemporanei di Isaia, non pareva un pericolo così imminente per il popolo di Dio. Per gran parte del tempo in cui Isaia esercitò il suo ministero fu l’Assiria a dominare Babilonia. A partire dal 728 a.C., quando la città fu conquistata da Tiglat Pileser III, che fu incoronato suo sovrano con il nome di Pul (2 Re 15:19; 1 Cr 5:26), i sovrani assiri riconquistarono Babilonia più volte (710, 702, 689 e 648 a.C.). Eppure, era destinata a diventare la principale potenza della regione, quella destinata a distruggere il regno di Giuda.

`Leggere Isaia 13 e notare la durezza del linguaggio. Perché un Dio amorevole fa queste cose, o permette che accadano e che colpiscano anche persone innocenti (Is 13:16)? Come interpretiamo l’agire di Dio? Questi e altri passi biblici che parlano dell’ira di Dio nei confronti del male e del peccato, cosa ci rivelano a proposito della natura di quest’ultimo? Questa reazione divina non è forse la dimostrazione della deflagrante pericolosità del peccato? Ricordiamoci che è Gesù stesso a pronunciare tali avvertimenti per bocca di Isaia, lo stesso che ha perdonato, guarito, supplicato e ammonito i peccatori a ravvedersi. Come hai compreso questo aspetto del carattere di un Dio benevolo? Non pensi che quest’ira scaturisca proprio dal suo amore? Se sì, come è possibile?`

`Oppure guarda il tutto da un’altra prospettiva, quella della croce, dove Gesù stesso, portando i peccati del mondo, ha sofferto più di chiunque altro, anche per quegli “innocenti” che hanno sofferto a causa dei peccati della nazione. In che misura la sofferenza patita da Cristo sulla croce favorisce la risposta a simili domande?`