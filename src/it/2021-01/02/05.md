---
title:  «Eccomi, manda me!»
date:  06/01/2021
---

`«Poi udii la voce del Signore che diceva: “Chi manderò? E chi andrà per noi?”. Allora io risposi: “Eccomi, manda me!”» Isaia 6:8`

Una volta purificato, Isaia rispose subito alla chiamata di Dio, il quale cercava un rappresentante da inviare in suo nome. Nella terminologia del Nuovo Testamento, Isaia sarebbe stato definito un apostolo, vale a dire «colui che viene mandato». È piuttosto interessante il fatto che il libro del profeta non inizi, come altri libri appartenenti al medesimo genere, con la storia dell’autore chiamato a essere profeta (cfr. Geremia 1:4-10 ed Ezechiele 1-3). In altre parole, evidentemente, ancora prima del capitolo 6 aveva già ricevuto la chiamata. La Bibbia ci mostra che l’incontro divino può incoraggiare il profeta anche dopo l’inizio del suo ministero (Mosè: Esodo 34; Elia: 1 Re 19). Diversamente da altre situazioni nelle quali è Dio a chiamare le persone per essere suoi profeti, in Isaia 6 il protagonista si offre volontario per una missione speciale. Si può dire che i capitoli da 1 a 5 narrano le condizioni al tempo in cui Isaia viene chiamato per la prima volta, dopo di che Dio mette in moto il suo ministero incoraggiandolo presso il tempio e riconfermandogli il mandato come portavoce profetico.

`Dio rincuorò Isaia nel tempio. Ci sono altri casi nella Bibbia in cui il santuario diventa luogo di incoraggiamento? Leggere Salmi 73:17; Ebrei 4:14-16; 14:10; 10:19-23; Apocalisse 5`

Il santuario di Dio non solo pulsa di una forza straordinaria, ma è anche il luogo nel quale le persone deboli e imperfette possono trovare rifugio. Ci rassicura sapere che il Signore è all’opera per salvarci mediante Cristo, nostro Sommo Sacerdote. Anche Giovanni vide Cristo rappresentato come un agnello immolato con la gola sgozzata (Ap 5:6). Non fu un bel vedere. La descrizione punta a evidenziare che nonostante egli sia risuscitato dalla morte e sia tornato in cielo, si porta costantemente dietro l’evento della croce. Gesù è tuttora innalzato su quella croce per attrarre a sé tutte le persone.

`Che genere di consolazione ti ha dato accedere al tempio celeste per fede, nella preghiera? Ebrei 4:16 ci esorta ad avvicinarci fiduciosi al trono di Dio «per ottenere misericordia e trovar grazia ed essere soccorsi al momento opportuno». Se qualcuno ti domandasse come hai fatto a trovare grazia e misericordia nel momento del bisogno, come risponderesti?`