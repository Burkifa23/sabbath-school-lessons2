---
title:  Un messaggio pesante
date:  07/01/2021
---

`Quando Dio rinnovò il mandato a Isaia, per quale motivo gli affidò un messaggio così strano da consegnare al suo popolo (Is 6:9-10)?`

Nel caso qualcuno pensasse che Isaia avesse frainteso o che quel messaggio non fosse importante, basta sapere che Gesù lo citò per spiegare come mai insegnasse in parabole (Mt 13:13-15). Dio non vuole che qualcuno muoia (2 P 3:9), e questo spiega come mai abbia inviato Isaia al popolo di Giuda e Gesù al mondo. Il desiderio del Signore non è quello di distruggere, ma di salvare per l’eternità. Ci sono persone che rispondono positivamente ai suoi appelli, altre che restano ferme su posizioni riluttanti. Nonostante ciò, Dio non si stanca di lanciare appelli per dare ulteriori opportunità di pentimento. Tuttavia, la resistenza pervicace rende sempre più difficile il ravvedimento. Certe volte, l’insistenza divina non fa che indurire i cuori, anche se l’intenzione sarebbe quella di ammorbidirli. L’amore del Signore nei nostri confronti è immutabile; la variabile decisiva è la nostra personale risposta al suo amore.

Il ruolo di un ministro, come Mosè, Isaia, Geremia, Ezechiele o anche Cristo, è quello di continuare a esortare anche se la gente respinge il messaggio. Dio disse a Ezechiele: «Sia che ti ascoltino o non ti ascoltino, poiché sono una casa ribelle, essi sapranno che c’è un profeta in mezzo a loro» (2:5). Il ruolo di Dio e dei suoi servitori è quello di offrire alle persone una scelta equa, offrendo loro gli avvertimenti adeguati (cfr. Ez 3:16-21), anche se poi opteranno per la distruzione e l’esilio (Is 6:11-13).

`Detto questo, come si spiega il fatto che Dio abbia indurito di proposito il cuore del faraone?`

In Esodo 4:21 Dio dice: «io gli indurerò il cuore». Questa è la prima di nove volte in cui Dio disse che avrebbe indurito il cuore del faraone. E per nove volte il Faraone indurì il proprio cuore (8:15,32; 9:34). È ovvio che il faraone avesse libero arbitrio, altrimenti non ci sarebbe stata questa possibilità. Ma l’intervento divino indica che egli predispose le circostanze di fronte alle quali il faraone fece le sue scelte, scelte contrarie ai segnali che il Signore gli aveva dato. Se invece il faraone li avesse colti, il suo cuore si sarebbe ammorbidito e non indurito.

`Nella tua esperienza con il Signore, ti è mai capitato di sentire il cuore indurito nei confronti dello Spirito Santo? Pensa alle motivazioni che possono avere indotto questa condizione. Se in quel momento questa consapevolezza non ti ha spaventato, oggi come la valuti? Qual è la via di fuga (1 Corinzi 10:13)?`