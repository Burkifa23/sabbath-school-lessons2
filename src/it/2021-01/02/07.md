---
title:  Approfondimento
date:  08/01/2021
---

«La malvagità regnava con una tale intensità in tutte le classi sociali che i pochi fedeli erano spesso tentati di lasciarsi andare allo scoraggiamento e alla disperazione. Sembrava che il piano di Dio nei confronti di Israele fosse sul punto di fallire e la nazione ribelle subire una sorte simile a quella di Sodoma e Gomorra. In questa situazione non c’è da stupirsi se, durante gli ultimi anni del regno di Uzzia, Isaia, chiamato a dare a Giuda i messaggi di avvertimento e di rimprovero da parte di Dio, cercasse di sottrarsi a questa responsabilità. Sapeva che avrebbe incontrato un’ostinata resistenza: rendendosi conto della propria incapacità di affrontare la situazione e pensando all’ostinazione e all’incredulità del popolo in favore del quale era stato chiamato a operare, il suo compito gli sembrava disperato. Avrebbe rinunciato alla sua missione e abbandonato Giuda all’idolatria? Le divinità di Ninive avrebbero dominato la terra sfidando il Dio del cielo?» – PK, pp. 306-307 [179].

**Domande per la condivisione**

`1.	Se una persona scettica o atea ti chiedesse «Come puoi dimostrare che il tuo Dio ha il controllo della situazione?», come risponderesti?`

`2.	Se Dio ha il controllo, come mai persone innocenti soffrono? I versetti 19 e 20 di Isaia 1 vogliono dire che nella vita attuale a chi è fedele a Dio succederanno cose positive e ai ribelli cose negative? (cfr. Giobbe 1,2; e 73). Come conciliare la nostra comprensione del carattere di Dio con le tragedie che colpiscono persone innocenti? È utile farlo?`

`3.	In Isaia 6 perché troviamo diverse connessioni con il giorno dell’espiazione? Considera il fatto che in quella ricorrenza annuale il Signore purificava il suo popolo dai peccati (Le 16:30) ma distruggeva chi non gli ubbidiva (23:29-30).`

**In sintesi**

Nel tempo dell’incertezza, quando la debolezza dei governanti era una triste evidenza, Isaia ebbe la grande visione del supremo Signore dell’universo. Pietrificato dall’inadeguatezza, ma purificato e arricchito dalla misericordia, Isaia fu pronto a compiere la missione di ambasciatore di Dio in un mondo ostile.