---
title:  «Santo, santo, santo»
date:  04/01/2021
---

Leggiamo quello che accade nei primi quattro versetti di Isaia 6. Il re muore durante un grande tumulto politico (gli Assiri erano sul sentiero di guerra). Se Isaia non avesse saputo chi aveva il controllo della situazione avrebbe potuto essere sopraffatto dalla paura. Invece, cosa accade? Rapito in visione, ammira la gloria scintillante di Dio assiso sul suo trono, ode l’antifona dei serafini che pronunciano le parole «Santo, santo, santo», avverte sotto i suoi piedi le fondamenta scosse da quelle voci, e scruta attraverso il fumo che sta invadendo il tempio. Deve essere stata un’esperienza scioccante per il profeta; adesso sapeva chi deteneva il controllo, nonostante l’apparenza degli eventi esteriori.

`Dov’è il Signore in questa visione (Is 6:1)? Come mai appare a Isaia qui e non in qualsiasi altro luogo? Cfr. Esodo 25:8; 40:34-38`

Ezechiele, Daniele e Giovanni si trovavano in esilio, quando ricevettero la loro visione, come si può leggere da Ezechiele 1, Daniele 7:9-10 e Apocalisse 4-5. Come Isaia, anche loro avevano bisogno di particolare conforto e incoraggiamento, e di sapere che Dio aveva il controllo della situazione, anche se il loro mondo stava cadendo a pezzi (Daniele ed Ezechiele erano esuli in una nazione pagana che aveva annientato la loro, mentre Giovanni era stato confinato in una piccola isola da un potere politico ostile). Certo è che quelle visioni ebbero il merito di rassicurarli e di conservarli fedeli anche in una situazione così difficile.

«Quando Isaia vide questa rivelazione della gloria e della maestà del suo Signore fu sopraffatto dal senso della purezza e della santità di Dio. Quale stridente contrasto tra l’incomparabile perfezione del suo Creatore e la condotta vergognosa di coloro che, come lui, facevano parte da così tanto tempo del popolo eletto di Israele e di Giuda!» – PK, p. 307 [166].

La santità trascendente di Dio, evidenziata nella visione di Isaia, è un aspetto basilare del suo messaggio. Dio è santo ed esige la santità dal suo popolo, che la otterrà solo pentendosi, abbandonando le vie malvagie e arrendendosi a lui in fede e ubbidienza.

`Tutti abbiamo vissuto situazioni scoraggianti, dove le apparenze esteriori lasciano intendere che tutto sembra perduto. Pur non avendo vissuto un’esperienza come quella di Isaia, a contatto diretto con la «gloria del Signore», ripensa alle occasioni nelle quali egli ha sostenuto te e la tua fede in un momento critico. Cosa ti hanno insegnato e come condividerle?`