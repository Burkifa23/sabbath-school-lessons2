---
title:  Il re è morto. Lunga vita al re!
date:  03/01/2021
---

`Isaia 6:1 parla della morte del re Uzzia. Leggi 2 Cronache 26 e poi spiega qual è la rilevanza di quella morte.`

La morte di questo re può essere analizzata secondo diverse prospettive:

1. Nonostante si parli di un regno longevo e prospero, «quando fu divenuto potente, il suo cuore, insuperbitosi, si pervertì» (2 Cr 26:16) perché, entrando nel tempio del Signore, tentò di bruciare dell’incenso sull’altare dei profumi. Quando i sacerdoti legittimamente glielo impedirono, dato che non era autorizzato a farlo non discendendo dalla stirpe sacerdotale di Aaronne (v. 18), il re si adirò. In quel momento, stante il suo rifiuto di essere ripreso, il Signore lo colpì immediatamente con la lebbra «fino al giorno della sua morte e rimase nell’infermeria come lebbroso, perché era escluso dalla casa del Signore» (v. 21). È singolare il fatto che Isaia abbia visto in visione il re divino, puro, immortale nella sua casa/tempio nello stesso anno in cui morì il re umano impuro.

2. C’è un contrasto stridente tra Isaia e Uzzia. Il sovrano voleva raggiungere la santità con l’arroganza, per una motivazione sbagliata (orgoglio); invece, diventò ritualmente impuro alienandosi in questo modo la santità. Isaia, d'altra parte, consentì alla santità divina di raggiungerlo. Ammise umilmente la propria debolezza e desiderò la purezza morale, che gli fu accordata (Is 6:5-7). Come il pubblicano della parabola di Gesù, egli se ne tornò via giustificato: «Io vi dico che questo tornò a casa sua giustificato, piuttosto che quello; perché chiunque s’innalza sarà abbassato; ma chi si abbassa sarà innalzato» (Lu 18:14).

3. C’è una forte assonanza tra il corpo lebbroso di Uzzia e la condizione morale del suo popolo: «… non ci sono che ferite, contusioni, piaghe aperte, che non sono state ripulite, né fasciate, né lenite con olio» (Is 1:6).

4. La morte di Uzzia, avvenuta all’incirca verso il 740 a.C., segna una fase di notevole crisi nella leadership del popolo di Dio. Il decesso di qualsiasi regnante assoluto rende il proprio paese vulnerabile nella transizione di potere. Ma per il regno di Giuda il pericolo era addirittura maggiore, perché Tiglat-Pileser III era salito sul trono dell’Assiria pochi anni prima, nel 54 a.C., e aveva immediatamente intrapreso un percorso di guerra che avrebbe trasformato la sua nazione in una superpotenza invincibile; una minaccia per l’indipendenza di tutte le altre nazioni mediorientali. In questo periodo di crisi Dio incoraggiò Isaia, dimostrando al profeta che egli aveva ancora il pieno controllo della situazione.

`Leggere 2 Cronache 26:16. Secondo quali modalità ciascuno di noi corre potenzialmente il medesimo rischio? In che modo il ritrovarsi ai piedi della croce può proteggerci da quella trappola?`