---
title:  Una nuova persona
date:  05/01/2021
---

Solo il sommo sacerdote poteva accostarsi alla presenza di Dio nel luogo santissimo del tempio. Avveniva il giorno dell’espiazione e questo approccio doveva essere accompagnato dallo schermo protettivo dei fumi di incenso, altrimenti sarebbe morto (Le 16:2,12,13). Isaia vede il Signore, anche se non è il sommo sacerdote e non brucia incenso! Il tempio si riempie di fumo (Is 6:4), ricordando la nuvola in cui appare la gloria di Dio durante la festa dell’espiazione (Le 16:2). Sconvolto e pensando fosse perduto (Es 33:20; Gc 6:22,23), Isaia grida riconoscendo il suo peccato e quello del suo popolo (Is 6:5), ricordando così la confessione del sommo sacerdote durante il giorno dell’Espiazione (Le 16:21).

«In piedi, nella luce sfolgorante della presenza divina dentro il santuario, Isaia si rese conto della propria imperfezione e incapacità di compiere la missione alla quale era stato chiamato» – PK, p. 308 [179].

`Per quale motivo il serafino usò un carbone ardente preso dall’altare per purificare le labbra di Isaia? (Is 6:6-7)`

Il serafino spiegò che toccando la bocca, le colpe e i peccati di Isaia sarebbero stati rimossi (Is 6:7). Non si specifica il tipo di peccato cui fa riferimento, ma non si deve pensare fosse limitato a un linguaggio sbagliato, perché le labbra non significano solo parole, ma l’intera persona che lo pronuncia. Isaia, essendo stato moralmente purificato, ora era nelle condizioni di rivolgere una lode pura a Dio.

Il fuoco è un elemento purificatore (Nu 31:23). E il serafino utilizzò un carbone ardente preso dal fuoco sacro dell’altare che Dio in persona aveva acceso e che continuava a bruciare lì in perpetuo (Le 6:12), e rese Isaia santo, oltre che puro. Durante l’adorazione presso il santuario, o tempio, il sommo sacerdote doveva attingere dal turibolo dei carboni accesi e usarli per accendere l’incenso (vv. 12-13). Ma in Isaia 6 il serafino applica il carbone ardente sulle labbra di Isaia. Così, mentre Uzzia desiderava offrire l’incenso, Isaia diventò come incenso! Come il fuoco sacro faceva bruciare l’incenso per inondare la casa di Dio di una sacra fragranza, così “accese” altresì il profeta perché diffondesse un messaggio santo. Non è casuale leggere in Isaia 6 (dal v. 8 in poi) che Dio invia il profeta presso il suo popolo.

`Leggi la risposta di Isaia (v. 5) alla visione di Dio. Quale espressione indica il problema di fondo dell’uomo, ovvero dell’esistenza di una stirpe di peccatori in un universo creato da un Dio «Santo, santo, santo» (v. 3)? Quale soluzione ha previsto il Signore?`