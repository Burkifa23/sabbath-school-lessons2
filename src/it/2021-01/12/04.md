---
title:  Un appello universale
date:  16/03/2021
---

`Di cosa parlano i primi due versetti di Isaia 60? Quale principio affiora e risulta trasversale nella Bibbia intera? Quale speranza ci offre?`

In questi due versetti abbiamo un quadro della liberazione del popolo da parte di Dio, dopo l’esilio, e che viene illustrato con la luce creativa divina che emerge dalle tenebre e indica il compimento definitivo della missione nella salvezza mediante Cristo.

`Leggere Isaia 60:3. Verso quale luce si incamminano le nazioni e i re?`

In ebraico la parola «aurora» è di genere femminile singolare. Essa si riferisce a «Sion», personificata come una donna, già citata alla fine del capitolo precedente (Is 59:20). I popoli della terra, oppressi dalle tenebre, si recheranno a Sion. Saranno attratti e guidati dalla luce della gloria di Dio che è sorta su di essa (60:2).

«Sion è invitata a riprendersi quella luce che le appartiene per osservare e rispondere alle nazioni, mentre queste si riuniscono sotto la medesima luce» – J. Alec Motyer, The Prophecy of Isaiah: An Introduction and Commentary, p. 494.

Anche se Sion è Gerusalemme, l’enfasi è posta più sulle persone che sulla città. Il resto del capitolo 60 sviluppa la tematica introdotta nei primi tre versetti: le popolazioni del mondo sono condotte verso Gerusalemme, che è una città benedetta grazie alla presenza della gloria divina.

`In che modo questa profezia si riallaccia alla promessa di Dio fatta ad Abraamo? Genesi 12:2-3`

Il Signore, al momento di scegliere Abraamo e i suoi discendenti, aveva uno scopo universale: tramite quell’uomo tutte le famiglie della terra sarebbero state benedette (Ge 12:3; 18:18; 22:18). Il patto con Abraamo diventava alla fine un patto con l’intera umanità. Lui e la sua progenie sarebbero diventati il canale divino per la rivelazione al mondo.

Isaia ha tentato di riportare il suo popolo sui sentieri antichi, al suo destino universale. In quanto rappresentante del vero Dio, era responsabile non solo di se stesso, ma del mondo intero. Avrebbe dovuto accogliere gli stranieri in cerca di Dio (Is 56:3-8), affinché il suo tempio potesse essere chiamato «una casa di preghiera per tutti i popoli» (v. 7).

`In questo contesto, come possiamo comprendere meglio la missione della chiesa avventista? Quale ruolo dovrebbe avere ogni singolo membro?`