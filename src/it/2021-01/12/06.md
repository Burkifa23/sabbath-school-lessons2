---
title:  «Giorno della vendetta»?
date:  18/03/2021
---

`Tra tante buone notizie, perché il Messia annuncia la vendetta di Dio? Quando si compirà questa profezia?`

Quando Gesù legge, nella sinagoga di Nazaret, il brano di Isaia 61 «per proclamare l’anno accettevole del Signore» (Lu 4:19), si ferma e aggiunge: «Oggi, si è adempiuta questa Scrittura, che voi udite» (v. 21). Egli dunque evita intenzionalmente di leggere le parole successive di quello stesso versetto: «il giorno di vendetta del nostro Dio». Se nel frattempo era cominciato il ministero delle buone notizie, della libertà e della consolazione per liberare i prigionieri della tirannia di Satana, il giorno della vendetta era ancora di là da venire. In Matteo 24 (cfr. Mr 13; Lu 21) egli predice ai discepoli che il giudizio divino sarebbe arrivato in futuro.

In Isaia 61, invece, quel giorno viene considerato «il grande e terribile giorno del Signore» (Gl 2:31) che si compirà quando Cristo tornerà per affrancare il pianeta terra dall’ingiustizia, sconfiggendo i suoi nemici e restituendo la libertà al rimanente del suo popolo (Ap 19; cfr. Da 2:44-45). Quindi, anche se Gesù annuncia l’inizio dell’«anno di grazia del Signore», il culmine ci sarà solo al suo ritorno.

`Come conciliare la nozione di un Dio d’amore con l’idea di un Dio che promette vendetta? Sono due concetti incompatibili o pensi che la vendetta in realtà non è altro che una manifestazione del suo amore?`

Anche se Gesù ci ha detto di porgere l’altra guancia (Mt 5:39), in altre situazioni ha chiarito senza mezzi termini che la giustizia e il giudizio faranno il loro corso (8:12). L’apostolo Paolo ci ha ammonito affinché «nessuno renda ad alcuno male per male» (1 Te 5:15) ma ha aggiunto anche che quando il Signore sarà rivelato dal cielo con fuoco fiammeggiante, egli farà «vendetta di coloro che non conoscono Dio, e di coloro che non ubbidiscono al vangelo del nostro Signore Gesù» (2 Te 1:8).

La differenza sta nel fatto che solo il Signore, nella sua infinita saggezza e misericordia, potrà attuare giustizia e vendetta in maniera assolutamente equa. La giustizia e la vendetta umane si accompagnano alle fragilità, agli errori e all’incoerenza degli uomini che le esercitano. La giustizia divina è garantita perché non possiede questi limiti.

`Quale situazione potrebbe suscitare un desiderio di vendetta? Un individuo che fa del male a una persona che non ami o uno che invece compie un crimine nei confronti di una persona a cui vuoi bene? In che modo questo confronto ti aiuta a comprendere meglio il nesso tra l’amore che Dio prova per noi e i moniti di vendetta?`