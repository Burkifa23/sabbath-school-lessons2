---
title:  Chi è perdonato?
date:  15/03/2021
---

Isaia 59 presenta un quadro sconvolgente relativo al problema del peccato, ma la Bibbia ci mostra anche quale sia la speranza della redenzione.

Basandosi sul presupposto che nessun essere umano è esente dal peccato, la redenzione, quindi, non può basarsi sull’assenza di peccato, ma sul perdono (Gr 31:34). Paolo concorda. Tutti hanno peccato (Ro 3:9-23) e non può esserci distinzione su questo presupposto (v. 22). Quelli giustificati possono essere stimati giusti solo perché ricevono per fede il dono della giustizia di Dio mediante il sacrificio di Cristo.

`Leggere Romani 3:21-24. Che cos’è la «giustificazione per fede»? In che modo è legata alla salvezza? Quale speranza ci offre per il giudizio finale?`

La maggioranza ritiene che l’interrogativo centrale nel giudizio sia: Chi ha peccato? Ma è una domanda inutile perché tutti hanno peccato. La domanda da porsi è: Chi viene perdonato? Dio è giusto quando giustifica «colui che ha fede in Gesù» (3:26).

Il fattore decisivo del giudizio è questo: chi ha ricevuto e continua a ricevere il perdono avendo fede in Gesù? È vero che veniamo giudicati per le opere, ma la salvezza si ottiene per fede. Se così non fosse, la fede sarebbe vana (4:14). Invece, le opere sono una cartina tornasole per una salvezza già ricevuta (Gm 2:18).

`Per quale ragione le opere non possono salvarci, né adesso né tanto meno nel giudizio? Romani 3:20-23`

È troppo tardi per pensare che le buone opere o il rispetto della legge possano redimere qualcuno. Lo scopo della legge in un mondo corrotto non è salvare, ma evidenziare il peccato. «È la fede che opera per mezzo dell’amore» (Ga 5:6): un amore che entra nel cuore mediante lo Spirito di Dio (Ro 5:5) dimostra che la persona possiede una fede vivente in Gesù (Gm 2:26).

Le opere sono una manifestazione umana esteriore di una fede salvifica. Ne consegue che una vera esperienza cristiana è quella in cui la fede si esprime con un impegno quotidiano nei confronti del Signore, che si rivela con il rispetto della legge. Nel giudizio, Dio utilizza le opere come prove per le sue creature, che non sono in grado, a differenza del Padre, di leggere i pensieri come fa lui. Per una persona convertita, solo le opere successive alla conversione, frutto di una vita che si è arresa all’amore di Gesù e alla potenza dello Spirito, sono tenute in conto nel giudizio, mentre la vita di peccato precedente alla conversione è già stata lavata dal sangue dell’Agnello (Ro 6).