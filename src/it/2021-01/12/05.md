---
title:  «L'anno di grazia del Signore»
date:  17/03/2021
---

`Di chi sta parlando Isaia 61:1?`

Lo Spirito di Dio ha consacrato quella persona con l’unzione, quindi si tratta di un messia o del Messia. «Egli mi ha unto per recare una buona notizia agli umili; mi ha inviato per fasciare quelli che hanno il cuore spezzato, per proclamare la libertà a quelli che sono schiavi, l’apertura del carcere ai prigionieri» (v. 1). A chi assomiglia il personaggio descritto? Confrontiamolo con Isaia 42:1-7, dove il servo di Dio viene descritto in termini molto simili.

Isaia 61:2 parla dell’«anno di grazia del Signore». Il Messia, unto in quanto re della stirpe di Davide e liberatore, proclama uno speciale anno di grazia divino nel momento stesso in cui annuncia la libertà. Leggiamo Levitico 25:10, dove Dio ordina agli Israeliti di proclamare la libertà nel cinquantesimo anno santo: «Santificherete il cinquantesimo anno e proclamerete la liberazione nel paese per tutti i suoi abitanti. Sarà per voi un giubileo; ognuno di voi tornerà nella sua proprietà e ognuno di voi tornerà nella sua famiglia» (v. 10). Significa che le persone che erano state costrette a vendere le loro terre o a diventare servi, per sopravvivere nei tempi difficili (vv. 25-55), avrebbero potuto ottenere il diritto di reclamare le loro terre e la loro libertà. Poiché l’anno giubilare iniziava al suono di una tromba nel giorno dell’espiazione (v. 9), abbiamo pensato di menzionare questo passaggio per dimostrare il nesso con Isaia 58.

Se «l’anno di grazia del Signore» di Isaia 61:2 è un tipo di anno giubilare, è altrettanto vero che non è semplicemente una rispettosa osservanza di Levitico 25. Quest'anno viene annunciato dal Messia, il Re, nel momento in cui egli si rivela mediante un ministero di liberazione e ripristino. Ricorda alcuni antichi sovrani della Mesopotamia, i quali promuovevano la benevolenza sociale proclamando l’estinzione dei debiti nei primi anni del loro regno.

Il ministero del Messia va ben oltre lo scopo della legge di Levitico 25, perché non solo proclama la libertà per i prigionieri, ma fascia le ferite dei cuori spezzati, conforta chi è affranto per un lutto, dando loro la restaurazione (Is 61:1-11). Ma oltre all’«anno di grazia del Signore» egli proclama «il giorno di vendetta del nostro Dio» (Is 61:2).

`Quando si è realizzata la profezia di Isaia (Lu 4:16-21)? In che modo il ministero di Dio ha compiuto questa profezia? Quali sono le cose che il Messia ha compiuto (Is 61:1-3) e che ha affidato anche ai suoi discepoli nonostante le loro capacità limitate?`