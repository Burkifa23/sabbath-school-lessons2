---
title:  Mangiare o essere divorati
date:  30/12/2020
---

`Leggere Isaia 1:19-31. Quale tema fa capolino e si ripeterà poi in tutta la Bibbia?`

Osserviamo la struttura logica di Isaia 1:19-20: se le persone sceglieranno di essere disposte a ubbidire, allora mangeranno il frutto della buona terra (v. 19). Al contrario, se rifiuteranno la sua offerta di perdono e ripristino, continuando a ribellarsi, saranno divorate dalla spada (v. 20). La scelta spetta a loro. In questi versetti sono espliciti una benedizione e una maledizione condizionate.

Isaia 1 reitera e applica le parole di Mosè riportate in Deuteronomio 30:19-20, risalenti al momento in cui fu sancito il patto: «Io prendo oggi a testimoni contro di voi il cielo e la terra, che io ti ho posto davanti la vita e la morte, la benedizione e la maledizione».

`Da notare che in queste parole di Mosè non ci sono mezze misure. O la vita o la morte, o le benedizioni oppure le maledizioni. Perché una scelta così limitata? Per quale ragione non può sussistere alcuna sorta di compromesso?`

Le parole di Mosè sintetizzano la serie di moniti, benedizioni e maledizioni che concludono la stipula del patto in Deuteronomio, dai capitoli 27 a 30 (cfr. Levitico 26). Tra gli elementi costitutivi di quel patto ricordiamo:

1. La narrazione di ciò che Dio aveva fatto per loro.

2. Condizioni/disposizioni (comandamenti) da osservare per mantenere il patto.

3. Riferimento ai testimoni.

4. Benedizioni e maledizioni per avvertire il popolo delle conseguenze dell’osservanza o violazione delle condizioni del patto.

Gli studiosi hanno rilevato che questi stessi elementi compaiono nello stesso ordine nei trattati politici tra popoli non Israeliti, per esempio gli Ittiti. Dunque, per stipulare il patto con Israele, Dio utilizzò una forma a loro comprensibile e che avrebbe impresso nelle loro menti, nel modo più efficace possibile, la natura e le conseguenze di quella relazione reciproca vincolante alla quale stavano scegliendo di aderire. I benefici potenziali di quel patto erano sbalorditivi, ma se Israele lo avesse infranto i problemi sarebbero stati anche peggiori.

`Nella tua esperienza cristiana hai mai vissuto sulla tua pelle il principio delle benedizioni e maledizioni come è stato appena esposto?`