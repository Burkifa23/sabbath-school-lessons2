---
title:  Udite o cieli!
date:  27/12/2020
---

Il libro di Isaia si presenta brevemente, identificando l’autore («figlio di Amots»), la sorgente del messaggio («una visione») e il tema che tratterà (Giuda e la sua capitale, Gerusalemme, durante il regno di quattro re).Il tema individua nel popolo contemporaneo della sua nazione il destinatario principale di Isaia. Il profeta si rivolge a loro preoccupato per la loro condizione e per la loro sorte.

Citando quei re durante i cui regni egli fu attivo, Isaia restringe ulteriormente l’ambito degli interlocutori e lega il suo libro a eventi politici e storici di un determinato periodo. Questo lasso temporale ci rimanda ai racconti di 2 Re 15-20 e di 2 Cronache 26-32.

`Leggere Isaia 1:2. Qual è l’essenza del messaggio contenuto in questi versetti? Cosa vuol dire il Signore? Perché è un concetto ribadito in tutto il corso della storia sacra? Riguarda anche la chiesa cristiana di oggi?`

Il messaggio di Isaia inizia con queste parole: «Udite, o cieli! E tu, terra, presta orecchio!» (cfr. con De 30:19 e De 31:28). Certo, il Signore non sta dicendo che cielo e terra possono ascoltare e capire, ma si esprime così per enfasi.

Quando un imperatore ittita, antico sovrano del Medio Oriente, siglò un trattato politico con un regnante minore, invocò i suoi dèi come testimoni per sottolineare il fatto che qualsiasi violazione di quell’accordo sarebbe certamente stata individuata e punita. Tuttavia, quando il divino Re dei re fece un patto con gli Israeliti ai giorni di Mosè, non fece alcun riferimento ad altre divinità come testimoni. Egli, in quanto unico vero Dio, invitò invece i cieli e la terra ad assolvere a tale ruolo (cfr. De 4:26).

`Leggere Isaia 1:1-9 e sintetizza i peccati attribuiti a Giuda e le conseguenze che ne derivarono. Di cosa era accusato quel popolo e cosa accadde per colpa della loro trasgressione? Per contrappeso, quale speranza si affaccia al versetto 9?`