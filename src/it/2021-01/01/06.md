---
title:  Un inquietante canto d'amore
date:  31/12/2020
---

`Leggere il canto di Isaia 5:1-7. Qual è il significato di questa parabola?`

Dio spiega il senso della parabola solo alla fine, al versetto 7. Aiuta il popolo a esaminarsi oggettivamente perché ammetta la sua reale condizione. Il Signore utilizzò efficacemente questo metodo con il re Davide (2 S 12:1-13). Definendolo un «cantico d’amore» Dio rivela all’inizio le motivazioni verso il suo popolo. La relazione con loro nasce dal suo carattere, che è amore (1 Gv 4:8) e si aspetta a sua volta una risposta d’amore. Ma invece dell’uva raccoglie «uva selvatica» che, in ebraico, significa «cose disgustose».

`Cosa significa ciò che Dio dice in Isaia 5:4 «Che cosa si sarebbe potuto fare alla mia vigna più di quanto ho fatto per essa?».`

Nei versetti che seguono Dio aggiunge: «Ebbene, ora vi farò conoscere ciò che sto per fare alla mia vigna: le toglierò la siepe e vi pascoleranno le bestie; abbatterò il suo muro di cinta e sarà calpestata. Ne farò un deserto» (vv. 5-6).

Quando pecchiamo Dio non ci allontana immediatamente togliendoci la sua protezione e distruggendoci, ma, pazientemente, ci offre l’opportunità di ricevere il perdono (2 P 3:9). Egli non respinge nessuno che gli risponda, non risponde all’istante «no», perché sa che siamo ignoranti e ingannati dal peccato. Ma se non ottiene nulla, alla fine, riconosce la nostra scelta e ci lascia sulla via che abbiamo deciso di seguire (cfr. Ap 22:11).

Se rifiuteremo con persistenza l’appello che Dio ci lancia attraverso il suo Spirito, alla fine supereremo il punto di non ritorno (Mt 12:31-32). Allontanarsi da Cristo è pericoloso (Eb 6:4-6). Dio non può fare più di tanto, perché rispetta la nostra libera scelta.

`Prendiamo il concetto espresso in Isaia 5:4 («che cosa si sarebbe potuto fare alla mia vigna più di quanto ho fatto per essa?») e consideriamolo alla luce della croce, dove Dio offre se stesso come sacrificio per i nostri peccati, pagando con la sua carne la nostra trasgressione della legge. Cosa avrebbe potuto fare di più per noi? In che modo la riflessione sulla croce ci offre la certezza della salvezza e ci motiva al pentimento e al cambiamento?`