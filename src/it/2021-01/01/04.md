---
title:  Discussione e perdono
date:  29/12/2020
---

`Leggere Isaia 1:18 nelle diverse traduzioni. Il Signore che cosa credi voglia dire in questo versetto?`

Dio ha dichiarato solennemente e inequivocabilmente che gli Israeliti, che sono gli imputati, sono colpevoli di avere infranto l’alleanza (Is 1:2-15) e lancia loro un appello perché si ravvedano (vv. 16,17). Un appello che presuppone una speranza. In fondo perché esortare un criminale, che merita la condanna a morte, a cambiare il suo modo di vivere? Come può un prigioniero rinchiuso nel braccio della morte «rialzare l’oppresso, fare giustizia all’orfano, difendere la causa della vedova»?

Ma quando Dio dice «Poi venite, e discutiamo» (v. 18) capiamo che egli cerca ancora di ragionare con il suo popolo, di condurlo al ravvedimento e di allontanarlo dalle vie malvagie, a prescindere dalla degenerazione nella quale è sconfinato. Il Signore dice loro «i vostri peccati rossi come lo scarlatto diventeranno bianchi». Perché i peccati sono rossi? Perché quello è il colore del sangue che copre le mani delle persone (v. 15). Il bianco, al contrario, è il colore che connota la purezza, l’assenza di sangue colpevole. È lo stesso tipo di linguaggio usato dal re Davide quando chiese perdono a Dio per aver preso Bat-Sceba e ucciso suo marito (Sl 51:7,14). In Isaia 1:18, l’argomentazione di Dio è un’offerta di perdono per il suo popolo.

`In che modo l’offerta divina di perdono serve da stimolo per far cambiare loro vita? Cfr. Isaia 1:18 con Isaia 44:22`

Abbiamo capito che lo scopo delle parole taglienti di Dio è quello di lanciare un monito al suo popolo. Non vogliono respingerlo ma attirarlo nuovamente a lui. La sua offerta di perdono è la motivazione più efficace a supporto del suo appello per la purificazione morale del suo popolo (1:16-17). Quel perdono consente loro di essere trasformati grazie alla potenza divina. Cogliamo in queste frasi i semi della «nuova alleanza» profetizzata in Geremia 31:31-34, dove il perdono è alla base di una nuova sincera relazione con Dio. Partiamo da una posizione «rossa», avendo un debito che non saremo mai in grado di ripagare. Da quell’umile condizione nella quale riconosciamo la necessità del perdono, siamo pronti ad accettare qualsiasi cosa Dio possa darci.