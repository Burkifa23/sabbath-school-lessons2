---
title:  Comprare gratuitamente?
date:  07/03/2021
---

`«O voi tutti che siete assetati, venite alle acque; voi che non avete denaro venite, comprate e mangiate!» (Is 55:1). Quale contraddizione si nota in queste parole?`

Immagina di camminare per le strade di una grande città, con in mano del cibo, e di annunciare agli affamati e ai senzatetto queste parole: «Voi che non avete denaro, venite, comprate e mangiate». Ma come possono comprare senza un centesimo in tasca? Isaia, però, aggiunge altre parole: «senza denaro e senza pagare» e allora il punto diventa più chiaro. Isaia lancia un appello alle persone perché accettino il perdono (v. 7) gratuitamente. Eppure la parola «comprare» evidenzia che ciò che Dio offre al peccatore per le sue necessità e i suoi desideri ha un valore; quindi, per ottenerlo occorre una transazione (dare in cambio qualcosa di valore). Dio offre gratuitamente il perdono nel contesto di un patto ripristinato con il suo popolo, ma ciò non significa che l’offerta non abbia un costo: anzi, il prezzo pagato è la vita del suo amato servo.

`Qual è il prezzo della nostra salvezza?`

`In che modo l’idea della salvezza in Isaia è paragonabile con quella del Nuovo Testamento? Efesini 2:8,9`

Isaia ha sviluppato il messaggio del vangelo nell’Antico Testamento. Non c’è il «vecchio patto» basato sulla salvezza per opere, che viene sostituito dal «nuovo» basato sulla salvezza per grazia. Fin dalla promessa iniziale di un Liberatore fatta ad Adamo ed Eva (Ge 3:15) esiste un solo modo per ottenere la salvezza: per mezzo della grazia mediante la fede (Ef 2:8); «il dono di Dio è la vita eterna in Cristo Gesù, nostro Signore» (Ro 6:23).

L’uomo, dall’antica epopea di Gilgamesh (eroe di una vana ricerca della vita eterna) alle numerose persone (attori, letterati, uomini politici, ecc.) che credono nella reincarnazione, dimostra di voler trovare dei percorsi alternativi per raggiungere la salvezza, ma senza ottenere alcun esito positivo. Questo è il motivo per cui è necessario far conoscere Gesù e quello che ha compiuto in favore dell’uomo sulla croce.

`La salvezza è un dono, l’uomo non può fare nulla per guadagnarla. Le opere buone non costituiscono dei meriti. Ma, allo stesso tempo, ci può costare molto. Che cosa vuol dire? Matteo 10:39; Luca 9:23; 14:26; Filippesi 3:8`