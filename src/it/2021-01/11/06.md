---
title:  Un tempo per noi
date:  11/03/2021
---

`Perché Isaia prende in considerazione il sabato? Qual è il nesso con il contesto del giorno dell’espiazione rivelato nei passi precedenti? Isaia 58:13,14`

La festa annuale dell’espiazione cadeva regolarmente di sabato. Il cerimoniale di quel giorno speciale ricalcava il sabato settimanale, nel senso che in quel giorno ogni tipo di lavoro era proibito (Le 23:27-32). Perciò, come compreso dai nostri pionieri, il periodo del riposo nel giorno dell’espiazione durava da sera a sera (Le 23:32); così, lo stesso principio si applica al sabato settimanale. Analogamente, quantunque il contesto di Isaia 58:13-14 sia quello del giorno dell’espiazione, il suo messaggio è applicabile anche al canonico giorno di riposo settimanale.

`Leggere Isaia 58:13. Come si presume debba essere onorato il sabato? In che modo possiamo trasformare la nostra esperienza sabatica rendendola simile a quella qui descritta?`

Isaia 58 tratta tre tematiche principali: abnegazione, vicinanza sociale e sabato. Che cosa le lega?

Innanzitutto, tutte e tre implicano una concentrazione su Dio, sulle sue priorità e sull’ammissione della nostra dipendenza da lui. In secondo luogo, gli uomini che riescono a ottemperarle come richiesto perseguono la santità emulando Dio (Le 19:2), il quale, nella persona di Cristo, ha umiliato se stesso (Fl 2:8), ha dimostrato disponibilità al sacrificio per amore (Gv 3:16) e ha cessato ogni attività in giorno di sabato al termine della settimana creativa (Ge 2:2-3; Es 20:11).

`Ci sono altri nessi che legano le tematiche esposte in Isaia 58: la libertà sabatica dalle fatiche settimanali ci fa bene perché ci consente una pausa e ci rinvigorisce (Es 23:12; Mr 2:27); Gesù ci ha mostrato che è giusto fare del bene in giorno di sabato (Mr 3:1-5; Gv 5:1-17); la vera osservanza di quel giorno provoca gioia (Is 58:14), così come aiutare il prossimo (Is 58:10-11). Cosa deve cambiare nella mia vita affinché possa sperimentare queste benedizioni?`