---
title:  Pensieri elevati
date:  08/03/2021
---

`Perché il Signore dice che i suoi pensieri e le sue vie sono più alte dei nostri, «come i cieli sono alti al di sopra della terra» (Is 55:9)? Che cosa intende dire?`

Il Dio che ha creato un universo all’interno del quale anche gli elementi più semplici contengono misteri che la nostra mente non può nemmeno scandagliare, è un Dio le cui vie vanno oltre la nostra possibilità di comprensione, su questo non c’è alcun dubbio. La consapevolezza di questa sua infinita superiorità dovrebbe agevolare la nostra attitudine a ricevere umilmente il suo aiuto (Is 57:15).

`Leggere Isaia 55:6-9. In quale contesto il Signore parla delle sue vie e dei suoi pensieri, più alti di quello che possiamo immaginare? Qual è il concetto più difficile da afferrare?`

«Di tutti i grandi misteri dell’universo, il principale non può che essere il piano della salvezza, mistero che fatichiamo anche solo a cogliere parzialmente (Ef 6:19). Il Creatore di tutto l’universo, che ha dovuto abbassarsi fino a diventare uomo, a vivere una vita di fatica e dolore per poi morire per amore nostro, mediante un sacrificio per il peccato, con l’unico obiettivo di perdonarci e mostrarci la sua compassione, è una verità che emozionerà i cuori degli esseri creati da Dio per l’intera eternità.

«Il tema della redenzione è un argomento che gli angeli desiderano conoscere meglio e che, nel corso dell’eternità, sarà per i redenti soggetto di studio e motivo di lode. A maggior ragione dovremmo fin da ora considerarlo e approfondirlo con cura… Questo tema è inesauribile: l’incarnazione di Cristo, il suo sacrificio espiatorio e l’opera di mediazione rimarranno oggetto di studio fino alla fine dei tempi, e, contemplando il cielo immenso ed eterno lo studioso biblico esclamerà: “Grande è il mistero della pietà”! (1 Ti 3:16)» – ML, p. 360.

`Considera le tue mancanze: persone che hai ferito, parole offensive, delusioni provocate ad altri. Nonostante tutto, grazie a Gesù, puoi ricevere il perdono ed essere considerato giusto agli occhi di Dio. Se questo non è un mistero, allora che cos’è?`