---
title:  Amici del digiuno
date:  09/03/2021
---

`A quale digiuno si riferisce Isaia 58:3?`

Con ogni probabilità si tratta del digiuno nel giorno dell’espiazione, l’unico comandato da Dio (Le 16:29-31; 23:27-32). Lo conferma in qualche modo Isaia 58:3 con l’espressione parallela «ci siamo umiliati», che riprende la terminologia del Levitico. L’idea di umiliarsi si riferiva a varie forme di abnegazione, compreso il digiuno (cfr. Sl 35:13; Da 10:2-3,12).

Il giorno dell’espiazione spiega il motivo dell’ordine divino: «Grida a piena gola, non ti trattenere, alza la tua voce come una tromba» (Is 58:1). Questo tipo di tromba, chiamato shofar, un tempo era fatto con un corno di montone, e veniva suonato come memoriale dieci giorni prima del giorno dell’espiazione (Le 23:24). Ogni cinquant’anni, in quello stesso giorno, annunciava l’inizio del giubileo della liberazione (25:9-10; cfr. Is 27:13).

`Leggere Isaia 58:3-7. Di cosa si lamenta il Signore? Cosa c’era di sbagliato nel loro digiuno?`

Sembra che il popolo si aspettasse quasi i complimenti da parte di Dio per la loro «pietà». Ma avevano capito male, era esattamente l’opposto. Praticare l’abnegazione nel giorno dell’espiazione significava riconoscenza e lealtà a lui, come quando il sommo sacerdote si presentava a Dio per purificare il santuario e i peccati del popolo, per i quali erano già stati perdonati (Le 16; cap. 4).

Le opere buone devono dimostrare la gratitudine e il ringraziamento a Dio per averci salvati dal giorno del giudizio, non certo per conquistarci la sua approvazione davanti alla «pietà» e «devozione» esibite. In fondo, erano i peccati del popolo ad aver contaminato il santuario, che aveva bisogno di essere purificato con il sangue versato a causa dei loro comportamenti.

`Una lezione fondamentale che traiamo da questi testi riguarda la differenza tra l’essere semplicemente religioso e comportarsi da sincero discepolo di Cristo. Dove si coglie questa differenza nel brano che stiamo esaminando? In che misura ciascuno di noi rischia di credere che i rituali religiosi dimostrino la nostra adesione a quello che il Signore ci chiede?`