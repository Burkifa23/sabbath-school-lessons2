---
title:  Messaggio non capito
date:  29/09/2020
---

Come abbiamo visto, nonostante il chiaro ordine emanato da Dio, Eva annacqua l’insegnamento ricevuto. Anche se non ha travisato quello che il Signore le ha detto, non lo prende seriamente in considerazione. Le conseguenze del suo agire non si possono certo sottovalutare.

Quando Eva incontra il serpente gli ripete (ma non esattamente) quello che Dio ha detto riguardo agli alberi nel giardino (Ge 3:2-3). Ovviamente non si trattava di una notizia nuova per il serpente, che conosceva quell’ordine ed era ben preparato a distorcerlo approfittandosi dell’innocenza di Eva.

`Leggere con attenzione Genesi 3:4-6. Oltre a negare quello che Dio ha detto, cosa aggiunge il serpente, riuscendo così a fare breccia nella testa di Eva? Su quali principi fa leva per raggiungere il suo obiettivo?`

Quando il serpente dice a Eva che parte di quel messaggio non è corretto, la donna si sarebbe potuta recare da Dio e conferire con lui. Ecco il bello del sistema educativo nell’Eden: l’accesso degli studenti all’onnipotente Insegnante è molto più facile di quanto siamo abituati a sperimentare sulla terra. Tuttavia, invece di fuggire e affidarsi all’aiuto divino, Eva accoglie il messaggio del serpente, la cui revisione fa sorgere in lei qualche dubbio su Dio e sulle cose che aveva detto loro.

Nel frattempo, Adamo vive un conflitto interiore non affatto semplice: «Adamo capì che la sua compagna aveva trasgredito l’ordine di Dio. Eva non aveva rispettato l’unica proibizione che Dio aveva loro imposto per mettere alla prova la loro fedeltà e il loro amore. L’uomo ora lottava con se stesso. Si pentì di aver permesso a Eva di allontanarsi, ma ormai il fatto era successo e doveva separarsi da colei che rappresentava la sua felicità. Come poteva rassegnarsi?» - PP, p. 56 [41].

Purtroppo, pur essendo in grado di discernere tra bene e male, scelse quest’ultimo.

`Il serpente disse che se avessero mangiato del frutto di quell’albero, l’uomo e la donna sarebbero diventati come Dio (Ge 3:5). Ma in Genesi 1:27 non si dice che erano già come lui? Perché questo ci deve fare riflettere su quanto sia facile lasciarsi ingannare e sul fatto che la nostra unica protezione siano la fede e l’ubbidienza, a prescindere dalla migliore istruzione possibile?`