---
title:  Intrusione
date:  28/09/2020
---

Una delle più grandi soddisfazioni per tanti insegnanti è assemblare la propria classe: appendere le bacheche, organizzare i corsi di sostegno e allestire le aule nel modo più gradevole possibile. Quando esaminiamo la visione di Dio per l’aula rappresentata dal giardino dell’Eden, riusciamo a cogliere la sua attenzione nella preparazione di un ambiente di apprendimento per Adamo ed Eva. Voleva che fossero circondati dalla bellezza; ogni fiore, uccello, animale e albero offrivano alla coppia l’opportunità di conoscere meglio il loro mondo e il loro Creatore.

Eppure, assistiamo a un brusco passaggio da Genesi 2 a Genesi 3. Abbiamo fatto l’inventario di tutto ciò che di buono il Signore ha creato. Ma in Genesi 3:1 siamo risvegliati dalla disposizione divina relativa al libero arbitrio. La presenza del serpente, «il più astuto di tutti gli animali dei campi», segna una rottura con il linguaggio fin qui utilizzato. Espressioni come «molto buono», «non ne avevano vergogna», «piacevole», ricorrono spesso nei capitoli precedenti per descrivere il creato. Con la comparsa del serpente assistiamo a un cambiamento di tono. L’aggettivo «astuto», che alcune versioni traducono con «subdolo», è un elemento introdotto all’improvviso in un contesto che finora raccontava solo di perfezione. La descrizione di Dio nella Genesi va nell’esatto contrario di «subdolo». Egli è chiaro quando esprime alla coppia le proprie aspettative. Le disposizioni al capitolo 2:16,17 fanno capire la regola chiave alla quale dovevano ubbidire: non mangiare i frutti dell’albero proibito.

Tra i tanti insegnamenti che possiamo trarre da questo racconto, ne emerge uno su tutti: Adamo ed Eva furono creati come esseri moralmente liberi, in grado di scegliere tra ubbidienza e disubbidienza. Fin dal principio, in un mondo ancora incontaminato, abbiamo la dimostrazione che l’uomo è stato dotato di libero arbitrio.

`In Genesi 3:1-6 quali informazioni il serpente trasmette a Eva e qual è l’atteggiamento di quest’ultima nei confronti dell’albero della conoscenza del bene e del male?`

In Genesi 2:17, il Signore disse ad Adamo che se avesse mangiato da quell’albero per certo sarebbe morto. Quando Eva, in Genesi 3:3, riprende quel comando non lo esprime con la stessa perentorietà, ma ne omette l’espressione «per certo». Al versetto 4, il serpente risponde in aperta contraddizione con le parole di Dio. Come se, mentre lui insegnava, Eva non lo prendesse sul serio come avrebbe dovuto, e lo dimostra il linguaggio da lei usato.