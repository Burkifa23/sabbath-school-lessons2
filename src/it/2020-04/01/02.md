---
title:  La prima scuola
date:  27/09/2020
---

Anche se non ci viene in mente che un giardino possa essere un’aula scolastica, in realtà, la cosa ha perfettamente senso, specialmente nel caso dell’Eden, ricco di tutte le incontaminate meraviglie create da Dio. Nella nostra attuale prospettiva è davvero complicato immaginare la scena che vede questi esseri non caduti, in un mondo ancora perfetto, essere istruiti in quell’aula davvero particolare direttamente da chi li ha creati.

`Leggere Genesi 2:7-23. Cosa noti nella risolutezza divina di creare Adamo, collocarlo nel giardino e impegnarlo nella custodia dello stesso?`

Dio fece l’uomo e la donna a sua immagine, dando loro una casa e un lavoro denso di significato. Considerando le dinamiche insegnante-studente, ci troviamo in presenza di una relazione ideale. Dio conosceva le capacità di Adamo, perché l’aveva creato lui. Poteva insegnargli sapendo che l’uomo aveva piena consapevolezza del proprio potenziale. Gli affidò delle responsabilità, ma desiderava anche che fosse felice. E forse, parte di quella felicità dipendeva proprio dalle responsabilità a lui attribuite. In fondo, chi non si sente soddisfatto/felice quando porta fedelmente a termine un compito che gli è stato affidato? Dio conosceva il cuore di Adamo e quello di cui aveva bisogno per crescere florido, così lo incaricò di prendersi cura del giardino. «Dio il Signore prese dunque l’uomo e lo pose nel giardino di Eden perché lo lavorasse e lo custodisse» (Ge 2:15). Oggi non è facile mettersi in quei panni, conoscendo solo un mondo segnato dalla morte e dal peccato, e immaginare cosa prevedesse quel lavoro e gli insegnamenti che indubbiamente Adamo avrà appreso mentre lavorava e custodiva il giardino, che era anche la sua casa.

In Genesi 2:19-23, Dio crea gli animali, perché facciano compagnia ad Adamo, e poi anche Eva, sua moglie. Il Signore conosceva il bisogno di compagnia e dell’aiuto di un pari, per questo creò la donna. Era anche consapevole della necessità che l’uomo intrattenesse una stretta relazione con lui, per questo creò uno spazio intimo all’interno dei confini dell’Eden. Tutto ciò conferma la risolutezza e la lucidità di Dio nella creazione e il suo amore per l’umanità. La distanza che ci separa da quel mondo ci complica la possibilità di ipotizzare il genere di vita in quel contesto, ma dobbiamo anche ammettere che può essere divertente provare a farlo.

`Siamo lontani dall’Eden, ma la natura può ancora insegnarci qualcosa. Che cosa? Come trarne beneficio attraverso le lenti della Scrittura?`