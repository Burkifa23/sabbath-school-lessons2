---
title:  Sprezzanti dell'autorità
date:  01/10/2020
---

Ci sono studenti che vengono considerati “talenti naturali”, i quali non hanno quasi bisogno di studiare per diplomarsi o laurearsi con voti eccellenti, perché assorbono in maniera straordinaria le nozioni. Pietro, ai primi due capitoli, chiarisce invece che la nostra formazione in Cristo rappresenta una pari opportunità per chiunque decida di consacrare se stesso. Le parole incoraggianti dell’apostolo in 2 Pietro 1, contrastano con il monito del capitolo successivo che induce alla riflessione.

`Leggere 2 Pietro 2:1-17. Quali parole di condanna vengono pronunciate? Quale grande speranza ci riservano, però, nonostante il tono e il contesto?`

Leggendo le parole di Pietro al versetto 10, si capisce che sono rivolte a chi disprezza l’autorità. Un aspro rimprovero per quella che è anche una realtà dei nostri tempi. In quanto chiesa, dobbiamo operare sul presupposto che esistano determinati livelli di autorità (Eb 13:7,17,24), ai quali siamo chiamati a rimetterci e ubbidire, almeno fin quando si dimostrano essi stessi fedeli al Signore. 

Eppure, nel mezzo di questa dura reprimenda (al v. 9), Pietro offre una via d’uscita: nonostante egli sia potente da scacciare quelli che scelgono l’inganno, «il Signore sa liberare i pii dalla prova». È possibile che parte del nostro sistema educativo cristiano non solo sia dedicato a evitare la tentazione, ma a imparare anche le tante strade che Dio può aprire per liberarci e proteggerci dai «falsi dottori che introdurranno occultamente eresie di perdizione» (2 P 2:1). E ancora, considerata la condanna di chi disprezza l’autorità, il nostro sistema educativo non dovrebbe offrire gli strumenti per apprendere il modo migliore di ascoltare, capire e ubbidire a coloro «i quali vi hanno annunciato la parola di Dio» (Eb 13:7)?

Non si può dire che Adamo ed Eva disprezzassero l’autorità; alla fine, però, hanno scelto di disconoscerla. Quello che rende ancor peggiore la loro trasgressione è averla fatta in aperta contrapposizione con ciò che quella stessa autorità, Dio, aveva detto loro, e a dispetto di tutto il bene che era stato loro dimostrato.

`Riflettiamo sull’idea di autorità, non tanto nella chiesa o nella famiglia, ma nella vita in generale. Perché l’autorità e il corretto modo di esercitarla sono così importanti?`