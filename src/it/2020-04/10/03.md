---
title:  Dio, il creatore della bellezza
date:  30/11/2020
---

`«Prostratevi davanti all’Eterno nello splendore della sua santità, tremate davanti a lui, o abitanti di tutta la terra» (Sl 96:9 ND). Come interpretare l’espressione «splendore della sua santità»? Cosa deve significare per un cristiano e quale impatto deve avere nell’insegnamento dell’arte e della bellezza?`

Nonostante il detto «la bellezza è negli occhi di chi guarda», non dimentichiamo chi è stato a creare l’occhio, tanto per cominciare (Pr 20:12). Pur nella prudenza che deve impedire di adorare la creatura in sé, la sua bellezza ci può insegnare qualcosa su Dio e, di conseguenza, sul suo amore per la bellezza. Se il nostro mondo appare ancora così bello, proviamo a immaginare come poteva essere prima della caduta. Questo ci dice una cosa sola: Dio è il creatore del bello.

Lo studio delle arti e delle scienze può e deve avvicinarci al carattere e al cuore del Signore ed essendo noi parte della sua opera d’arte e dei fenomeni scientifici, è altrettanto possibile imparare di più sulla nostra identità in Cristo. «Dio vorrebbe che i suoi figli apprezzassero il creato e si rallegrassero per la bellezza e la semplicità della natura che arricchisce il mondo che ci circonda. A Dio piace tutto ciò che è bello, ma preferisce un buon carattere a una bellezza esteriore; per questo vorrebbe che noi ricercassimo la purezza, la grazia e la semplicità che possiamo scorgere nei fiori» - SC, p. 95 [88].

`Leggere Genesi 3:6. Perché la bellezza in sé non è necessariamente buona o santa? Leggere anche Proverbi 6:25; 31:30.`

Il nemico altera e sfrutta tutto quello che Dio ha creato; non sorprendiamoci allora se anche la bellezza e tutto quanto a essa è collegabile possano essere usati contro di noi. Nel campo delle arti, in modo particolare, l’educazione cristiana, guidata dalla Scrittura, deve insegnarci a capire che non tutto ciò che è bello è necessariamente buono o santo.

`Ti vengono in mente alcune cose “belle”, ma non per forza sante o buone? Oppure, ci sono cose belle che a seconda delle circostanze possono essere trasformate in qualcosa di brutto? Quali parametri utilizziamo per fare simili distinzioni?`