---
title:  Specialisti dell'errore
date:  01/12/2020
---

Sappiamo che il mondo ha la sua quota di arte e filosofia che non rende onore a Dio. Secondo il parere di tanti, i cristiani non dovrebbero nemmeno accostarvisi. I cristiani avventisti del settimo giorno dovrebbero seriamente porsi alcune domande relative alla propria attività professionale quando lavorano per determinate industrie, patrocinano certe istituzioni o si nutrono di particolari contenuti mediatici.

`In 1 Timoteo 6 ci sono istruzioni chiare sugli obiettivi da non perseguire, accompagnati da ampia motivazione. Ai versetti 9 e 10, da cosa ci mette in guardia Paolo? Leggendo il resto del capitolo, quali sono gli obiettivi chiave che l’apostolo invece approva?`

In 1 Timoteo 6:20, Paolo si pronuncia contro «quella che falsamente si chiama scienza». Pur in un contesto diverso, quel principio conserva la sua validità. Pensiamo a tutte le informazioni, gli insegnamenti, le varie credenze, non solo limitandoci al presente ma scorrendo la storia del genere umano, dimostratesi palesemente errate. L’uomo può davvero diventare un grande specialista dell’errore. Per quasi duemila anni, le menti più brillanti del pianeta, i cosiddetti “esperti”, hanno ritenuto che la terra se ne stesse immobile al centro dell’universo, mentre le stelle e i pianeti le orbitavano attorno. Per avvalorare quest’idea furono utilizzate formule matematiche e scientifiche molto complesse, che poi si sono però rivelate sbagliate quasi in ogni dettaglio. Per questo possiamo asserire che quegli individui, per quanto preparati e colti, non erano esenti dalla possibilità di sbagliare, e i loro insegnamenti, per quanto possano apparire ben argomentati, sono sempre effimeri e passeggeri.

`Oggi, la scienza biologica parte dal presupposto che la vita sia cominciata miliardi di anni fa. Per caso, senza la presenza di Dio e senza uno scopo preciso. Su questo assunto si è basata una quantità di letteratura scientifica. Perché la consapevolezza che l’uomo può diventare esperto nell’errore dovrebbe essere tenuta in grande considerazione dall’educazione cristiana?`