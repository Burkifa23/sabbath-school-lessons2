---
title:  Il Signore rispose a Giobbe
date:  03/12/2020
---

`Leggere Giobbe 38. Cosa ci fa capire su Dio che è sostentatore di tutta la vita? Perché quest’importante verità deve favorire la nostra comprensione delle scienze e delle arti?`

«Molti sostengono che la materia possiede una potenza vitale - a essa verrebbero infatti attribuite alcune proprietà - ed essa agirebbe attraverso questa sua energia intrinseca. I fenomeni naturali sono quindi regolati da leggi fisse, sulle quali neppure Dio può intervenire. Questa è una teoria errata, non sostenuta dalla Parola di Dio. La natura è infatti al servizio del suo Creatore. Dio non annulla le sue leggi né agisce in disaccordo con esse, ma se ne serve continuamente, usandole come semplici strumenti. Il Padre e il Figlio operano assiduamente nella natura, infatti Cristo dice: “Il Padre mio opera fino ad ora, e anch'io opero” (Gv 5:17)» - PP, p. 114 [89,90].

Purtroppo, dobbiamo ribadirlo, molta scienza opera su presupposti atei e materialisti. Significa che uno scienziato può ammirare qualcosa di estremamente bello, complesso, e tuttavia dichiarare che è nato per caso, senza alcuna premeditazione o intento.

Questo, in realtà, è ciò che la scienza evoluzionista sostiene ogni volta. La vita sulla terra, in tutta la sua bellezza e complessità, che caratterizza tanto le farfalle quanto gli esseri umani, viene esclusivamente spiegato come il prodotto chimico di miliardi di anni che casualmente hanno generato la semplice forma di vita, poi evolutasi tramite mutazione e selezione naturale, diventando ciò che oggi abbiamo sotto gli occhi.

La scienza atea afferma che l’idea stessa di un Creatore soprannaturale sia da considerarsi «antiscientifica»; altri scienziati, invece, siccome l’esistenza del Creatore non può essere dimostrata scientificamente, semplicemente non ritengono di doversene occupare. La creazione non farebbe dunque parte delle discipline scientifiche da insegnare, anche se sembrerebbe l’esatto contrario, dato che la bellezza e la complessità del mondo rimandano a un Creatore; si tratta quindi di una posizione filosofica adottata dagli stessi scienziati. La Scrittura ci dice però che Dio non solo ha creato, ma sostiene ogni cosa. Questo implica che ogni vera forma di educazione cristiana debba partire da ipotesi totalmente diverse rispetto a quelle affermate dalla scienza. Le collisioni saranno inevitabili, soprattutto in riferimento alle origini.