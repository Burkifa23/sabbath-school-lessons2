---
title:  Il Maestro e la riconciliazione
date:  28/10/2020
---

Le relazioni umane si interrompono con troppa facilità, facendoci diventare estranei gli uni agli altri. Con il passare del tempo, diffidiamo di chi un tempo era nostro amico. Ma anche situazioni del genere possono essere recuperate, e quando ciò accade sperimentiamo la bellezza della riconciliazione. Poche esperienze umane sono altrettanto dolci.

`Perché la riconciliazione è al centro dell’incarnazione di Cristo e del suo ruolo di grande Maestro? 2 Corinzi 5:16-21.`

Se ci sentiamo benedetti quando viene ripristinata la relazione con un nostro simile, pensiamo ai sentimenti che dobbiamo provare quando ci riconciliamo con Dio. In 2 Corinzi 5:16-21 Paolo spiega chiaramente che il merito della riconciliazione è di Dio Padre, il quale ha preso l’iniziativa di sanare il rapporto che abbiamo interrotto con lui e ha concretizzato quest’opera «per mezzo di Cristo… Infatti Dio era in Cristo nel riconciliare con sé il mondo, non imputando agli uomini le loro colpe, e ha messo in noi la parola della riconciliazione» (vv. 18,19).

Nella sua incarnazione, Gesù ha preso parte all’opera di riconciliazione, e anche noi siano chiamati a fare altrettanto. Dio ci ha riconciliati a sé per mezzo di Cristo e ora, secondo le parole di Paolo, ci è stato affidato il «ministero della riconciliazione» (v. 18).

Colossesi 1:15-20 rappresenta un altro grande passaggio del Nuovo Testamento sull’incarnazione di Gesù. Considerato un inno, la prima metà del brano parla del ruolo avuto da Cristo nella creazione (vv. 15-17), mentre la seconda si concentra sulla sua azione redentiva (vv. 18-20). Per mezzo di Cristo creatore e redentore, Dio riconcilia a sé tutte le cose. Tale opera compiuta attraverso Cristo è di portata cosmica, ha un impatto su «tutte le cose per mezzo di lui, avendo fatto la pace mediante il sangue della sua croce» (v. 20).

Non saremo mai al livello della portata universale dell’azione riconciliatrice del grande Maestro, tuttavia siamo invitati a partecipare al «ministero della riconciliazione» nella nostra sfera (2 Co 5:18). Sarà forse questo ciò che aveva in mente Gesù quando pregò: «Come tu hai mandato me nel mondo, anch’io ho mandato loro nel mondo» (Gv 17:18)?

`In che modo possiamo concretamente riflettere il ruolo di Dio come riconciliatori? Hai in mente una particolare situazione nella quale potresti aiutare altri a riconciliarsi tra loro?`