---
title:  Rivelare il Padre - I parte
date:  25/10/2020
---

`Quali sono i punti principali che riguardano Gesù sottolineati dall’apostolo all’inizio dell’epistola agli Ebrei (1:1-4)?`

Gli autori del Nuovo Testamento evidenziano ripetutamente un concetto significativo: Gesù è venuto sulla terra per mostrare agli uomini chi fosse il Padre. Prima di quell’evento, la rivelazione di Dio era giunta in modo frammentato grazie ai profeti; in Gesù si realizza la definitiva e completa rivelazione.

Gesù rappresenta lo «splendore della sua gloria» (Eb 1:3). In quanto peccatori, non potremmo sopportare un accesso diretto alla gloria di Dio; Gesù, il Figlio che si è fatto carne, riflette quella gloria, che si rivela nella sua umanità, per consentirci di vederla e capire chiaramente il carattere di Dio. Gesù è anche «impronta della sua essenza» (Eb 3:1). Il termine qui usato, il greco charactēr, viene talvolta impiegato nel caso dello stampo di un sigillo nella cera o della rappresentazione incisa su una moneta. Gesù, quindi, è «impronta della sua essenza [di Dio ndr].

Se desideriamo conoscere il Padre dobbiamo ascoltare attentamente quello che il grande Maestro ci racconta di lui. E osservare da vicino questo Insegnante. Il Padre è visibile nel Figlio.

`Leggere Ebrei 1:1-4 e 2 Corinzi 4:1-6. Nel brano di 2 Corinzi, chi è Gesù e cosa ci insegna?`

Mentre istruiscono altre persone sulla figura di Dio, Paolo e i suoi collaboratori cercano di riflettere il ministero stesso di Gesù sul Padre. In quanto «immagine di Dio» (2 Co 4:4), Gesù ci ha fatto conoscere il Padre. Analogamente, Paolo dichiara di non voler manipolare con astuzia e falsità la Parola di Dio, ed espone la verità con estrema trasparenza (v. 2). Come alla creazione Dio usò la luce per dissipare le tenebre, allo stesso modo ci ha dato suo figlio Gesù perché sbaragliasse le false idee sul Padre e mostrasse le verità che lo riguardano. Proprio «nel volto di Gesù Cristo» acquisiamo la più evidente conoscenza di Dio (v. 6).

`Gesù ha accuratamente fatto risplendere il Padre, una cosa che siamo invitati a fare anche noi in quanto «imitatori di Dio» (Ef 5:1). Che cosa significa e cosa può insegnarci Gesù al riguardo?`