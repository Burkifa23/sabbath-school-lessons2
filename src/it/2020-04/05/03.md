---
title:  Rivelare il Padre - II parte
date:  26/10/2020
---

Nel solenne prologo al suo Vangelo (Gv 1:1-18), Giovanni presenta Gesù come «Parola» eterna. Le sue affermazioni su Cristo non sono né timide né limitate, ma coraggiose e di portata cosmica. Gesù esisteva prima che il mondo fosse creato, quindi dall’eternità. In realtà, è protagonista della creazione (vv. 2,3), è «luce degli uomini» (v. 4) e, in quanto Parola venuta nel mondo, «illumina ogni uomo» (v. 9).

`Secondo Giovanni, cosa ha prodotto l’incarnazione di Cristo? In quanto Parola, quale luce ha portato? Quali requisiti possiede per poterlo fare? Giovanni 1:14,18.`

«La luce apparve proprio quando le tenebre del mondo erano più fitte… che la conoscenza di Dio potesse essere ristabilita nel mondo. Cristo Gesù venne per ripristinare questa conoscenza, per eliminare il falso insegnamento in base al quale quelli che dicevano di conoscere Dio lo avevano invece falsamente presentato. Egli venne per rendere chiara la natura della sua legge e per rivelare nel proprio carattere la bellezza della santità» - ED, pp. 74-76 (44-46).

Tutto ciò che Gesù ha fatto nella sua vita sulla terra aveva un unico scopo: «la rivelazione di Dio per la redenzione dell’umanità» - ED, p. 82 (48).

`Gesù disse: «Chi ha visto me, ha visto il Padre» (Gv 14:9). In quale contesto si è espresso così e per quale motivo (vv. 1-14)?`

Si è tentati di criticare la goffa affermazione di Filippo (Gv 14:8). Dopo anni di stretta comunione con Gesù, quel discepolo non ha ancora colto il tema fondamentale della sua incarnazione, il fatto che egli sia venuto per mostrare il carattere del Padre. Gli insegnanti del nostro tempo forse potranno consolarsi sapendo che uno degli alunni per eccellenza del Maestro ha dimostrato tanta carenza! Ma l’affermazione di Filippo, con ogni probabilità, viene riportata non per offrirci l’opportunità di criticarlo, bensì quella di esaminare noi stessi. Da quanto tempo camminiamo accanto a Gesù? Lo abbiamo forse compreso meglio di come aveva fatto Filippo? «Chi ha visto me, ha visto il Padre».