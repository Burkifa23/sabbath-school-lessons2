---
title:  I primi alunni del grande Maestro
date:  29/10/2020
---

In una prima fase sono un gruppo di normali pastori che si prendono cura di un comune gregge di pecore, nei pressi di un villaggio. Il momento successivo diventano i destinatari di una soprannaturale apparizione di angeli recanti notizie incredibili, straordinarie e sconvolgenti. Motivati dalla loro comparsa, vanno alla ricerca del bambino che quegli angeli hanno annunciato.

`Immagina di trovarti insieme ai pastori mentre dai un’occhiata alla mangiatoia. Cosa vedi? Luca 2:8-20.`

Dobbiamo ammirare i primi alunni del grande Maestro, Giuseppe e Maria, e i pastori. Le umili condizioni nelle quali è nato Gesù non danno alcuna indicazione che faccia pensare alla meraviglia dell’incarnazione, ovvero al fatto che nella persona di quel neonato Dio sia diventato uno con l’umanità. Tuttavia, con l’aiuto di visioni, sogni e angeli, quei suoi primi studenti riescono ad andare oltre le apparenze esteriori della nascita di Gesù. I pastori condividono con altri l’identità di quel neonato, confermando che si tratta di «un Salvatore, che è il Cristo, il Signore» (Lu 2:11).

`Come reagiscono gli uomini saggi alla notizia della nascita di Gesù? Ed Erode? Matteo 2:1-12.`

Il Maestro è degno della nostra adorazione per la sua essenza, prima ancora che per le parabole narrate o per il primo miracolo compiuto. Per apprezzare l’insegnamento che Gesù avrebbe in seguito dispensato occorre unirsi a quei primi alunni, i saggi che adorarono il grande Maestro. La persona di cui ammiriamo gli insegnamenti è molto più di un sapiente educatore. Stiamo parlando di Dio che viene a dimorare con l’umanità. L’educazione cristiana affonda le radici nell’adorazione di Cristo.

Insieme a saggi, pastori e angeli, anche noi siamo chiamati ad adorare Cristo, il Re appena nato, e a considerare in quel bambino la realtà di Dio.

`Riflettiamo sul significato dell’incarnazione di Cristo. Il Creatore di tutto l’universo, talmente grande da non riuscire nemmeno a immaginarlo, ha «umiliato se stesso» facendosi uomo, ha vissuto in questo mondo ed è morto sulla croce facendosi carico dei nostri peccati. Perché non la si può definire in nessun altro modo che una buona notizia?`