---
title:  Leggere il pensiero del grande Maestro
date:  27/10/2020
---

`Quale preoccupazione nutre Paolo circa la comunità cristiana di Filippi, mentre scrive loro una lettera? Filippesi 2:1-4; 4:2-3`

Filippesi 2:1-11 è uno dei passaggi più profondi dell’intera Bibbia. Tratta della preesistenza di Cristo, della sua divinità, incarnazione, umanità, della sua accettazione della morte sulla croce. Descrive la sua lunga e impervia discesa dal cielo al Calvario (vv. 5-8) e parla di come il Padre lo innalzi in una posizione di adorazione universale (vv. 9-11). Questi versetti contengono una quantità notevole di straordinarie verità.

`In che modo Paolo introduce Filippesi 2:5-11? Tra gli eventi della vita di Gesù che intende celebrare, quale vuole che i credenti di quella chiesa riflettano nella loro vita?`

Paolo spera che i credenti di Filippi, persone polemiche, imparino da Gesù e dalla sua incarnazione. Se lui, adottando sembianze umane - «prendendo forma di servo, divenendo simile agli uomini» (v. 7) - era arrivato ad accettare la crocifissione, quanto più siamo chiamati noi a sottometterci gli uni agli altri per amore!

Ci viene ricordato che abbiamo tanto da imparare da Gesù, il grande Maestro. Possiamo farlo grazie ai messaggi che ci ha lasciato durante il suo ministero terreno, ai miracoli compiuti e al suo atteggiamento nei riguardi del prossimo; possiamo cercare di modellare le nostre relazioni con gli altri sulla base della sua notevole condiscendenza e della sua disponibilità a scambiare le glorie del cielo con una mangiatoia.

Il mondo, all’opposto, spesso ci invita a esaltare noi stessi, a vantarci dei nostri traguardi. Presso una mangiatoia di Betlemme e grazie al nostro grande Maestro, apprendiamo qualcosa di diverso: la grande opera educativa e salvifica di Dio non si compie esaltando il proprio ego, ma umiliandosi davanti al Signore e imparando a servire il prossimo.

`In che modo l’atteggiamento di umiltà può offrirci la straordinaria opportunità di fare splendere Cristo agli altri?`