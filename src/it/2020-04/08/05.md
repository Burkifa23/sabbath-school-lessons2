---
title:  Donne e uomini saggi
date:  18/11/2020
---

Le parole oggi riconducibili ai concetti di scuola, studio e istruzione sono chiaramente comprensibili, ma non così comuni nella Bibbia. Esiste un termine - saggezza - che lo è molto di più. Per esempio, l’Antico Testamento parla di tali uomini e donne (2 S 14:2; Pr 16:23).

`Leggere 1 Re 4:29-34. In cosa consiste l’importanza della saggezza?`

Il re Salomone viene ritenuto uomo molto saggio, che parlava di animali, del mondo vegetale e pronunciava proverbi con grande sapienza, in sostanza una persona estremamente colta (1 R 4:29-34). I libri dei Proverbi e dell’Ecclesiaste contengono diversi saggi insegnamenti su numerose materie, che vengono attribuiti tanto a Salomone quanto ad altri sapienti insegnanti dei tempi antichi (Pr 1:1; 25:1; 30:1; 31:1). Secondo la Bibbia, la sapienza è assimilabile alla nostra formazione educativa odierna; si tratta di qualcosa che la persona apprende da genitori e docenti, in particolare quando è giovane (Ec 12:1), ma in realtà chiunque l’accumula per tutta la vita. La sapienza prevede poi un lato pratico; per esempio, imparare dalle formiche a mettere da parte in estate per avere a sufficienza in inverno (Pr 6:6-8).

La saggezza non è però solo applicazione, esiste anche la parte teorica, perché inizia con la fede in Dio e segue determinati principi fondamentali (1:7). La sapienza ci aiuta a vivere responsabilmente e a salvaguardare i benefici altrui, ma ci protegge anche dalla sventura. E infine, proprio come l’istruzione odierna, non ha risposte a tutte le domande che poniamo, ma ci consente di accontentarci di ciò che sappiamo e ci invita a proseguire l’investigazione di quello che ci è ignoto, una posizione ottimale per imparare a conoscere Dio e a confidare nella sua grazia. Secondo Geremia 18:18, il ruolo del saggio insegnante è considerato alla pari di quello dei sacerdoti e del profeta. Tutti e tre trasmettono messaggi da parte di Dio al suo popolo, sotto forma di istruzione nella legge, di consiglio educativo e di informazioni speciali.

`Come si apprende la saggezza e come la si trasferisce a chi viene dopo di noi?`