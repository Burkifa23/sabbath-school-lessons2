---
title:  A immagine di Dio
date:  15/11/2020
---

`Leggere Genesi 1:26-27; 5:1,3. In che modo Dio ha creato l’umanità e cosa le è successo dopo il peccato?`

L’espressione «a immagine di Dio» da secoli affascina gli interpreti della Bibbia. In cosa consiste quest’immagine, sulla base della quale sono stati creati i primi esseri umani? Per esempio, indica forse che Dio si è guardato in uno specchio e ha dato forma alle sue creature perché gli somigliassero? Oppure che gli esseri umani gli somigliano più di qualsiasi altra forma di vita? O ancora, fa riferimento a una somiglianza spirituale e intellettuale, a una compatibilità tra il Creatore e la sua creatura umana? La Scrittura non fornisce alcuna spiegazione precisa in merito a questa espressione, sebbene gli studiosi abbiano attinto da essa molte interpretazioni sul suo possibile significato. In ogni caso, dopo il peccato, quell’immagine è stata cambiata, come scrive Ellen G. White, spiegando che lo scopo dell’insegnamento è ripristinare nell’uomo l’immagine del suo Creatore (ED, pp. 14-16).

Come può l’educazione raggiungere un obiettivo così ambizioso? Occorre innanzitutto ricordare che Dio ci ha creati perché stabilissimo una relazione con lui, più o meno quello che succede tra genitori e figli. Ci ha creati a sua immagine, accade così anche nel caso dei genitori terreni (Ge 5:1), per farci crescere come suoi figli appartenenti alla sua famiglia; egli può comunicare con noi e dare vita a una relazione che durerà per sempre. L’immagine di Dio consiste più in un’«immagine mentale», che consente a due esseri, uno divino l’altro umano, di avere una convergenza di pensieri. È esattamente quello che accade nell’educazione, prima in famiglia tra genitori e figli, poi a scuola, dove gli insegnanti subentrano nel processo formativo. Quando Dio ci ha creati a sua immagine, distinguendoci dalle altre forme di vita, evidentemente aveva in mente questo meccanismo educativo che conosciamo bene, grazie al quale egli ci insegna e noi apprendiamo da lui, fino a quando la sua immagine (mente) non sarà riflessa nella nostra.

`La storia della redenzione è un racconto educativo che va dalla creazione all’incarnazione, e da questa alla ri-creazione. Dio è un insegnante e il cielo la scuola per ogni tempo (cfr. ED, p. 301). Quali implicazioni ha tale concetto sul nostro impegno di educatori in famiglia, in chiesa, a scuola, all’università e per tutta la vita?`