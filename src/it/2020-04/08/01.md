---
title:  Educazione e redenzione
date:  14/11/2020
---

### Letture
Genesi 1:26-27; Isaia 11:1-9; 2 Timoteo 3:14-17; 1 Re 4:29-34; Giovanni 14:17; 1 Corinzi 2:1-16

> <p></p>
> «Ogni Scrittura è ispirata da Dio e utile a insegnare, a riprendere, a correggere, a educare alla giustizia» 2 Timoteo 3:16.

La Bibbia narra un lungo racconto che ha come protagonisti Dio e il suo popolo. A volte viene vista come una storia d’amore finita male, almeno temporaneamente. Oppure quella di un padre alle prese con dei figli ribelli che, alla fine, cambiano.

Ma questa settimana scopriremo nella narrazione biblica un altro tema: un insegnante e i suoi studenti, che continuano a fallire gli esami, ma ai quali il professore insegna pazientemente e ripetutamente finché, almeno alcuni, impareranno.

Il racconto biblico non è dissimile dalle vicende umane che ci riguardano e che conosciamo bene, con un’unica eccezione: la certezza che la storia di Dio e del suo popolo avrà un lieto finale e che l’obiettivo sarà raggiunto. Un felice esito garantito dalla grazia di Dio per il suo popolo. La responsabilità dell’uomo in questa relazione è stata spesso fraintesa e anche temuta per colpa di chi l’ha dipinta come gravosa. Ma, nella realtà, la storia biblica è sostanzialmente un invito a conoscere Dio e a comprenderne la volontà. Imparare a conoscere Dio è, a tutti gli effetti, la nostra risposta prioritaria alla sua grazia. Una grazia che non possiamo guadagnare, ma che è possibile apprendere; cos’altro rappresenta l’educazione cristiana se non l’insegnamento di questa grazia?