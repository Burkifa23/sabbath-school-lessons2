---
title:  L'istruzione nella chiesa delle origini
date:  19/11/2020
---

Uno dei princìpi più significativi dell’educazione nella Scrittura emerge nel momento in cui Gesù, il grande Maestro, si prepara a lasciare i suoi studenti, o discepoli. Erano rimasti accanto a lui per tre anni e mezzo, più o meno il periodo che in America si dedica allo studio liceale o universitario. A completamento di un ciclo di studi, a seconda della persona, lo studente è ritenuto pronto per gestirsi autonomamente.

Ma Gesù vedeva lontano, per questo pensò di garantire ai suoi fedeli un insegnamento progressivo e continuo sotto la tutela dello Spirito Santo. Altrove quell’insegnante o guida è identificato come «consolatore» o «avvocato» (paracletos, in greco) che verrà dato in modo permanente ai discepoli di Cristo (Gv 14:16-17). Viene anche definito Spirito di verità. Se lo Spirito Santo non è ritenuto un educatore, la sua azione, lo è nella misura in cui attiene alla ricerca e alla scoperta della verità.

`Leggere 1 Corinzi 2:1-16. Cosa dice Paolo di tanto importante nel contesto dell’insegnamento?`

L’apostolo comincia ricordando alla chiesa di Corinto la sua prima visita, in occasione della quale aveva parlato loro solo di Cristo e della sua crocifissione (1 Co 2:2), nessun accenno alla saggezza intelligente, solo la proclamazione del vangelo. Ma non poteva finire lì (v. 6), perché una volta diventati maturi, l’apostolo sarebbe tornato per insegnare ai cristiani la saggezza, le cose che Dio aveva nascosto prima che il mondo esistesse (v. 7), anche quelle profonde che lo riguardano (v. 10). Tutto sarebbe stato studiato sotto la guida dello Spirito Santo, che si concretizza nel momento in cui questo si unisce allo spirito dell’allievo.

Quanto sarà profondo quello studio e quanta conoscenza verrà svelata a chi si lascia guidare dallo Spirito? Il capitolo si conclude con una citazione tratta dal profeta Isaia: «Chi ha preso le dimensioni dello spirito del Signore o chi gli è stato consigliere per insegnargli qualcosa?» (Is 40:13). Il profeta, rivolgendosi alla gente comune del suo tempo, aveva detto che nessuno può farlo. Ma Paolo corregge quella percezione concludendo: «noi abbiamo la mente di Cristo», a volere intendere che i cristiani ripieni dello Spirito hanno addirittura accesso alla mente di Dio, e di conseguenza a qualsiasi apprendimento e conoscenza (1 Co 2:10-13) necessari a individuare il sentiero della giustizia.