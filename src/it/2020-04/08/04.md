---
title:  Mosè e i profeti
date:  17/11/2020
---

`Leggere 2 Timoteo 3:14-17. Qual è il ruolo della Scrittura nell’educazione cristiana?`

La parola Torah, che identifica la prima parte della Bibbia, è spesso tradotta con «legge», anche perché quei libri contengono molte normative. Ma Torah, in realtà, significa «insegnamento», «istruzione». Una comprensione ben diversa da quella che molti ritengono essere il ruolo della «legge» nella Bibbia, ovvero regole e norme da adempiere per restare nelle buone grazie di Dio. Non è così; la legge ha come scopo un insegnamento materiale che indichi come vivere correttamente e in modo sicuro all’interno di quel patto previsto da Dio quando ci ha creati.

Per quanto riguarda le due altre sezioni della Bibbia ebraica, i profeti riferiscono la capacità del popolo di Dio di gestire questo materiale educativo, di vivere coerentemente con ciò che insegna (i primi profeti, o libri storici) e le cose che avrebbero dovuto imparare (gli ultimi profeti). La parte rimanente dell’Antico Testamento (in ebraico «gli scritti») è ricca di esempi che raccontano di insegnanti e studenti, alcuni virtuosi altri meno, e delle loro esperienze educative. Modelli di successo educativo in questi libri sono quelli di Ester, Rut, Daniele e Giobbe. Tra i fallimenti, vengono annoverati i quattro amici di Giobbe. I Salmi sono un libro di canti, ma tre di essi sono da considerare didattici: i Salmi 1, 37 e 73.

Nei Vangeli abbonda il materiale preposto a scopi educativi, in particolare grazie alle parabole di Gesù. Molte delle epistole paoline iniziano con un’accorata proclamazione del vangelo, ma terminano con elementi educativi, insegnamenti pratici che riguardano la quotidianità della vita cristiana. L’Apocalisse, poi, è ricca di materiale formativo. Per esempio, la totale divulgazione del futuro della chiesa di Cristo viene rivelata in un libro che solo l’Agnello di Dio, Gesù - il grande Maestro - potrà aprire.

`Si potrebbe obiettare che non tutto il materiale istruttivo presente nei libri di Mosè sia applicabile al nostro tempo, ed è un’osservazione corretta. Per esempio in Deuteronomio 17:14-20 ci sono le direttive riguardanti i sovrani, con istruzioni molto esplicite circa la selezione di chi potrà aspirare a quella carica. Oggi non nominiamo alcun sovrano nella nostra chiesa. Come si determina la corretta applicabilità del materiale educativo presente nella Scrittura?`