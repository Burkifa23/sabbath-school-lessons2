---
title:  Idolatria nell'educazione
date:  12/11/2020
---

Israele era circondato da popolazioni molto religiose, consacrate all’adorazione per placare le loro divinità, al punto da sacrificare a esse persino i loro figli. Si può forse parlare di consacrazione?

La vera adorazione del vero Dio era un aspetto importante nel piano di protezione degli Ebrei dall’idolatria e dalla falsa adorazione che imperavano intorno a quel popolo. Eppure, nonostante i moniti e gli avvertimenti, anch’essi caddero in quelle pratiche idolatre dalle quali erano stati messi in guardia. 

Che dire della situazione attuale? Perché l’adorazione del vero Dio, che si espleta raccontando tutto quello che ha fatto per noi, è così importante, soprattutto di fronte ai pericoli della moderna idolatria?

`Leggere Marco 7:1-13. Qual è il principio sottolineato nei passi da 7 a 9 che potremmo oggi applicare nel contesto dell’educazione cristiana e dei pericoli di quei falsi insegnamenti che arrivano dal mondo, con un impatto potenzialmente negativo sulla nostra fede?`

Buona parte delle principali riflessioni intellettuali sul presente si basano su una visione naturalistica della realtà. Diverse discipline studiate oggi a scuola vengono analizzate a partire da quella prospettiva, quindi l’insegnamento è spesso antitetico rispetto alla Scrittura. Si rischia di adorare idee postulate, teorizzate e messe in pratica, divinizzare le menti brillanti di quei filosofi, scienziati e matematici che le hanno brevettate. Il problema è che frequentemente quelle idee collidono con la Scrittura, ma dal momento che vengono insegnate e ritenute vere, qualcuno prova a inglobarle nel modello educativo cristiano. Tuttavia, così facendo non si può che compromettere la fede, distorcendo e alterando la Parola di Dio nel tentativo di adattarla alle idee in voga.

`Cita alcune tra le convinzioni attuali più comuni che possono entrare in collisione con la Scrittura. In che modo la chiesa ci può proteggere dalla tentazione di incorporarle nel nostro sistema educativo?`