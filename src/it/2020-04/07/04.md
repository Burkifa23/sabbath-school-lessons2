---
title:  In Spirito e verità
date:  10/11/2020
---

L’episodio dell’incontro tra Gesù e una donna presso il pozzo è uno dei più straordinari racconti che testimonia come il Maestro si prendesse cura dei cuori spezzati.

`Leggere Giovanni 4:7-26. Cosa dice Gesù alla Samaritana a proposito dell’adorazione? Come arrivano i due a dialogare su questo argomento?`

Anche se la Samaritana cerca di cambiare argomento parlando di adorazione, Gesù sfrutta quella tattica per rivelarle alcune profonde verità su quella materia e sulle relative implicazioni. Per i nostri scopi immediati, le parole più importanti sono forse quelle del versetto 24: «Dio è Spirito, e quelli che lo adorano bisogna che lo adorino in spirito e verità». La vera adorazione del Signore deve essere «in spirito», ovvero sgorgare dall’amore di Dio, dall’esperienza che ci porta a conoscerlo personalmente. 

«La religione che viene da Dio è l’unica che può condurre a lui. Per servire Dio correttamente dobbiamo nascere dallo Spirito Santo. Così il cuore purificato e la mente rinnovata ci conferiscono una nuova capacità di conoscere Dio, amarlo e ubbidire spontaneamente alla sua volontà. In questo consiste la vera adorazione, frutto dell’azione dello Spirito Santo» - DA, p. 189 [130].

L’adorazione deve contemporaneamente essere anche «in verità». Occorre conoscere Dio nel modo corretto, sapere chi è e cosa richiede da ciascuno di noi. In altre parole, è coinvolta anche la dottrina (significativo, per esempio, sapere di adorare un Dio che non farà bruciare eternamente i peccatori all’inferno).

Abbiamo dunque visto i due elementi che compongono l’adorazione: l’esperienza derivante dalla conoscenza e dall’ubbidienza a Dio, e le verità oggettive che lo riguardano e che ci sono state rivelate. Lo Spirito senza la verità può portare a un sentimentalismo costruito prevalentemente su emozioni instabili. All’opposto, la verità senza lo Spirito rischia di creare un formalismo spento. Ecco perché abbiamo bisogno di entrambi.

`Come cercheresti di educare qualcuno in «spirito e verità»? In quali casi la persona può avere bisogno di una maggiore enfasi su un elemento rispetto all’altro?`