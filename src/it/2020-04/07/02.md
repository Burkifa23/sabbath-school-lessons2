---
title:  Tutti adoriamo qualcosa
date:  08/11/2020
---

In ciascuno di noi permane sicuramente qualcosa che originalmente ci è stato intessuto da Dio e che ci suscita il desiderio di adorare ma che, come per tutto il resto, è stato poi deformato dal peccato. È naturale che nel principio l’uomo adorasse l’unico che ne fosse degno, il nostro Signore e Creatore. Ma dalla caduta in poi tutto è cambiato profondamente.

Eppure sì, tutti adoriamo qualcosa, qualcuno. Questo ci aiuta a capire come mai nel corso di tutta la storia umana, fino a oggi, gli uomini hanno sempre praticato l’adorazione. Nell’antico Egitto c’era chi adorava il faraone; in altre epoche e in altri luoghi venivano adorate statue che ritraevano pesci, divinità a più teste e altri presunti dèi. Qualcuno adorava il sole, la luna, le stelle.

Oggi, la maggior parte della popolazione mondiale non si inginocchierebbe davanti alla statua di una rana (ma lo farebbe davanti a una rappresentazione di Maria), ma questo non significa affatto che l’uomo, anche quello secolarizzato, non individui qualcosa degno della sua adorazione: denaro, potere, sesso, la propria persona, le stelle del rock, gli attori o i politici. Quale che sia la cosa che più veneriamo, alla quale dedichiamo gran parte della nostra attenzione e per la quale viviamo, si tratta di una forma di adorazione e, come avvertiva lo scrittore secolare David Foster Wallace, se adori la cosa sbagliata, «quella ti mangerà vivo».

`Cosa ci insegna la storia narrata in Daniele 3 circa l’importanza della vera adorazione?`

I tre giovani Ebrei dimostrarono di osservare il secondo comandamento (Es 20:4-6) esattamente come Dio aveva richiesto e inteso. Un comandamento proprio come il divieto di omicidio, di furto e così via. L’adorazione, quella appropriata, è talmente importante che di fatto diventa centrale rispetto alle questioni in gioco negli ultimi giorni, prima del ritorno di Cristo. L’educazione cristiana dovrà, di conseguenza, includere la questione integrale dell’adorazione: di cosa si tratta, come la pratichiamo, perché è tanto importante e chi dobbiamo adorare.

`Leggere Apocalisse 14:6-12. Cosa ci dicono questi passi circa la centralità dell’adorazione al tempo della crisi finale, prima del ritorno di Cristo?`