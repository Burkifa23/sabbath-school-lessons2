---
title:  La prima famiglia
date:  04/10/2020
---

Le pagine iniziali della Scrittura non ci forniscono alcun dettaglio circa il genere di educazione in atto nei primissimi giorni della storia umana, che prese forma proprio all’interno della stessa struttura familiare.

«Il sistema educativo stabilito nell’Eden aveva come centro la famiglia. Adamo era il “figlio di Dio” (cfr. Lu 3:38), ed è dal loro Padre che i figli dell’Altissimo ricevevano l’istruzione. La loro scuola fu, nel senso più completo del termine, una scuola di famiglia» - ED, p. 33.

E se anche non sappiamo con esattezza cosa fosse insegnato, di sicuro aveva a che vedere con le meraviglie del creato e, dopo il peccato, con il piano della redenzione.

`Cosa ci insegnano i seguenti passi e perché quei principi hanno fatto parte dell’insegnamento impartito da Adamo ed Eva ai loro figli? Genesi 1-2; 3:1-15; 2 Corinzi 4:6; Luca 10:27; Galati 3:11; Apocalisse 22:12.`

«Il sistema educativo istituito all’inizio del mondo doveva servire di modello all’essere umano in tutti i secoli. Per illustrarne i princìpi fu stabilita una scuola in Eden. Il giardino era l’aula; la natura, il libro di testo; il Creatore stesso, l’insegnante; i genitori della famiglia umana, gli allievi» - ED, p. 20.

L’insegnamento cristiano rappresenta un impegno nel formare la famiglia e i suoi componenti nella dottrina, nell’adorazione, nell’istruzione, nella comunione, nell’evangelizzazione e nel servizio. La casa è il luogo nel quale trasmettere ai familiari l’amore e le promesse di Dio, dove fare conoscere ai figli che Gesù è il loro Signore, Salvatore e amico e dove la Bibbia viene considerata Parola di Dio. La famiglia è quel luogo nel quale si modella l’immagine di una sana relazione con il Padre celeste. In Genesi 4:1-4, Caino e Abele portano le loro offerte al Signore. È presumibile che ne avessero imparato il significato e l’importanza, in quanto parte dell’educazione familiare concernente il piano della salvezza. Naturalmente, come dimostra il racconto, una buona educazione non sempre garantisce gli effetti auspicati e desiderati.

`Qual è la situazione nella tua famiglia, quali scelte fai perché sia un ambiente propizio all’insegnamento e all’applicazione pratica della verità?`