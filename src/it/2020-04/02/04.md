---
title:  Comunicazione
date:  06/10/2020
---

L’educazione, a ogni livello, è nel vero senso della parola una questione di comunicazione. L’insegnante ha la conoscenza, la sapienza, le informazioni indispensabili da trasmettere allo studente. Una persona con un ampio bagaglio di conoscenze deve essere in grado di comunicarle agli altri; altrimenti, che utilità potranno avere in termini di insegnamento? Su un altro piano, tuttavia, la capacità di insegnamento non consiste unicamente nell’abilità comunicativa. Perché il meccanismo funzioni efficacemente è fondamentale saper costruire una relazione. «I veri insegnanti possono dare ai propri alunni pochi doni così preziosi come quello della loro compagnia. È vero per gli uomini e per le donne, e ancora più per i giovani e per i bambini: noi possiamo comprenderli solo se, mossi da simpatia, entriamo in contatto con loro» - ED, p. 212.

In altre parole, un buon insegnamento inciderà anche sul piano emozionale e personale. Nel caso della famiglia intesa come scuola, tale principio è ancora più importante. Tra studente e insegnante deve nascere una relazione positiva. Per farlo occorre sviluppare gli strumenti di comunicazione. Quando i cristiani non comunicano con Dio, per esempio, leggendo la Bibbia o mediante la preghiera, la loro relazione con il Padre stagna. Le famiglie hanno bisogno della guida divina per crescere nella grazia e nella conoscenza di Cristo.

`Leggere i seguenti testi. Cosa ci insegnano sulla costruzione di solidi rapporti familiari? Salmi 37:7-9; Proverbi 10:31-32; 27:17; Efesini 4:15; 1 Giovanni 3:18; Tito 3:1; Giacomo 4:11.`

Prendersi del tempo per seminare i corretti semi della comunicazione servirà non solo a preparare i componenti del nucleo familiare ad avere una relazione personale con Cristo, ma sarà utile anche per lo sviluppo dei rapporti interfamiliari. Permetterà di aprire canali comunicativi che nel momento in cui i vostri figli saranno adolescenti e adulti sarete contenti di esserci riusciti. Ma se anche non avete figli, i princìpi presenti in questi passi possono essere applicati a ogni tipo di relazione.

`Rifletti: non è importante solo quello che dici, ma anche la modalità. Cosa ti hanno insegnato situazioni nelle quali la maniera sbagliata di esprimere concetti anche corretti ne ha vanificato l’impatto?`