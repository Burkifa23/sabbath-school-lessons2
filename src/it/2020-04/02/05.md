---
title:  Il ruolo dei genitori
date:  07/10/2020
---

`«E voi, padri, non irritate i vostri figli, ma allevateli nella disciplina e nell'istruzione del Signore» Efesini 6:4.`

`«Una donna virtuosa chi la troverà? Il suo pregio sorpassa di molto quello delle perle» Proverbi 31:10.`

I genitori hanno un’eccezionale responsabilità. Il padre è il capofamiglia, la famiglia il vivaio della chiesa, della scuola e della società. Se il padre sarà debole, irresponsabile e incompetente, la famiglia, la scuola e la chiesa ne patiranno le conseguenze. I padri devono cercare di manifestare il frutto dello Spirito - «amore, gioia, pace, pazienza, benevolenza, bontà, fedeltà, mansuetudine, autocontrollo» (Ga 5:22-23). Le madri hanno il ruolo più importante all’interno della società, potendo potenzialmente avere un notevole influsso nel modellare il carattere dei figli, nel creare l’atmosfera e il giusto clima all’interno del focolare. I padri dovrebbero fare il possibile per collaborare con le madri nell’educazione dei loro figli.

`Cosa possono apprendere dei genitori leggendo questi testi? Efesini 5:22-23,25-26; 1 Corinzi 11:3; 2 Corinzi 6:14; Romani 13:13-14; 2 Pietro 1:5-7; Filippesi 4:8.`

I genitori cristiani hanno l’obbligo morale di fornire un modello biblico di Cristo e della chiesa con il loro comportamento. La relazione matrimoniale è un’analogia della relazione tra Cristo e la chiesa. Quando i genitori rinunciano al ruolo di guida, o quando lo esercitano in maniera dispotica, offrono un’immagine falsata di Cristo ai figli e al mondo. Il Signore esige che ogni genitore cristiano educhi diligentemente i propri figli (De 6:7). Padri e madri hanno la responsabilità di insegnare loro ad amare il Signore con tutto il cuore, trasmettere il timore del Signore e una totale, amorevole remissione e devozione nei suoi confronti.

In Deuteronomio 6:7, i figli di Israele ricevono istruzioni precise sull’educazione dei loro figli in relazione alle grandi cose che il Signore ha fatto per quel popolo. Noi che viviamo dopo la croce di Cristo abbiamo un racconto meraviglioso da trasmettere ai nostri ragazzi.

La guarigione o formazione che siamo chiamati a impartire è un evento progressivo e proattivo nel quale riversiamo ai nostri figli la verità di Dio, preparandoli a stabilire una loro relazione con Cristo. Tutti abbiamo ricevuto il sacro dono del libero arbitrio. Quando saranno diventati adulti, i nostri figli dovranno rispondere personalmente delle loro scelte davanti al Signore.