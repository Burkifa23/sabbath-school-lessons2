---
title:  "Guardatevi dal dimenticare"
date:  08/10/2020
---

Prima che i figli di Israele entrassero nella terra promessa, Mosè parlò loro di nuovo, raccontando in che modo straordinario fossero stati guidati da Dio, ammonendoli ripetutamente a non dimenticare ciò che aveva fatto per loro. Per tanti versi, Deuteronomio rappresenta il testamento e le ultime volontà del patriarca. Nonostante siano state scritte migliaia di anni fa, in una cultura e in una società radicalmente diverse dall’attuale, i princìpi contenuti restano validi tutt’oggi.

`Leggere Deuteronomio 6. Cosa ci insegna questo capitolo relativamente ai principi dell’educazione cristiana? Cosa deve esserci al centro di ogni nostro insegnamento e quali moniti emergono da quei versetti?`

Al centro di ogni loro insegnamento doveva esserci la straordinaria opera compiuta da Dio in mezzo a quel popolo. Altrettanto chiaro era l’avvertimento a non dimenticarlo. 

Se i genitori devono ricoprire il ruolo principale nell’integrazione degli insegnamenti biblici nella vita dei figli, significa che hanno la responsabilità di organizzarsi e prepararsi coerentemente con tale mandato, disporre di un’adeguata conoscenza e del tempo da dedicare alle loro creature.

«La prima educatrice del bambino è la mamma. Durante il periodo di maggiore ricettività e di più rapido sviluppo, l’educazione del bambino è principalmente nelle sue mani» - ED, p. 275. Questa è la fase determinante nella quale i genitori trasmettono ai figli l’amore e le promesse di Dio. Stabilire un’agenda puntuale per insegnare loro la saggezza e l’amore divini produrrà effetti positivi sulla vostra famiglia e nelle generazioni successive.

`«Li inculcherai ai tuoi figli, ne parlerai quando te ne starai seduto in casa tua, quando sarai per via, quando ti coricherai e quando ti alzerai» (De 6:7). Qual è il concetto centrale del versetto?`