---
title:  Il grande insegnante
date:  24/12/2020
---

Come abbiamo visto per l’intero trimestre, uno degli aspetti centrali del ministero di Cristo sulla terra fu il suo ruolo d’insegnante. Fin da subito, Gesù, anche con azioni e fatti concreti, ha costantemente insegnato ai suoi fedeli delle verità riguardanti se stesso, il Padre, la salvezza e la speranza che ci attende (Mt 5:2; Mr 4:2; Lu 19:47; Gv 6:59).

Basta semplicemente sfogliare un vangelo, qualsiasi vangelo, e troviamo Gesù intento a insegnare. E anche se il Signore continua tuttora a istruirci, mediante la sua Parola, nel nuovo mondo questo insegnamento proseguirà. Ma pensiamo quanto sarà diverso, in un’esistenza sgombra dal peccato e da tutte le limitazioni a esso dovute.

`«Gli si domanderà: “Che sono quelle ferite che hai nelle mani?” Egli risponderà: “Sono ferite che ho ricevuto nella casa dei miei amici”» (Za 13:6). Secondo te, di cosa parla questo versetto?`

«A mano a mano che trascorreranno gli anni dell’eternità, vi saranno sempre più grandi e più gloriose rivelazioni di Dio e di Cristo. Poiché la conoscenza è progressiva, aumenteranno anche l’amore, il rispetto e la felicità. Più gli uomini conosceranno Dio, più essi ammireranno il suo carattere. Mentre Gesù dischiuderà agli eletti le ricchezze della redenzione e i meravigliosi risultati conseguiti nella grande lotta contro Satana, i cuori dei redenti palpiteranno di un amore più intenso e con gioia faranno vibrare le loro arpe d’oro, mentre milioni di voci si leveranno in un coro di lode: “E tutte le creature che sono nel cielo, sulla terra, sotto la terra e nel mare, e tutte le cose che sono in essi, udii che dicevano: ‘A colui che siede sul trono, e all’Agnello, siano la lode, l’onore, la gloria e la potenza, nei secoli dei secoli’” (Ap 5:13). Il grande conflitto è finito. Il peccato e i peccatori non esistono più. L’intero universo è purificato. Tutto il creato palpita di armonia e di gioia. Da colui che ha creato tutte le cose fluiscono la vita, la luce e la gioia che inondano lo spazio infinito. Dall’atomo più impercettibile al più grande dei mondi, tutte le cose, quelle animate e quelle inanimate, nella loro bellezza e nella loro perfezione, dichiarano con gioia che Dio è amore» - GC, p. 678 [530].

`Tra tutte le verità incredibili che conosceremo nel corso dell’eternità, una ci catturerà in modo particolare: il sacrificio di Cristo per amore nostro. Pensa quanto potrà essere stimolante e appagante studiarlo per tutta la vita eterna. Cosa puoi fare per cominciare oggi ad apprezzare meglio quello che Gesù ha fatto per te attraverso la croce?`