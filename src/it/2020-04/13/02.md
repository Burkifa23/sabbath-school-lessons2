---
title:  Cosa ci attende dopo la morte?
date:  20/12/2020
---

Nel diciassettesimo secolo uno scrittore francese, Blaise Pascal, stava meditando sulla condizione dell’umanità. Per lui un punto era molto chiaro: a prescindere dagli anni e dalla bontà, qualsiasi individuo prima o poi sarebbe morto.

Quello che sarebbe avvenuto dopo sarebbe stato più lungo, infinitamente più lungo rispetto al breve lasso di vita che precede la morte. Per Pascal, dunque, la cosa più logica era scoprire quale sorte ci attende dopo la fine terrena, per questo lo stupiva dover constatare che la gente si lasciava totalmente assorbire da cose come «la perdita di un incarico, o qualche immaginario insulto al proprio onore», e non prestava piuttosto attenzione alla questione del dopo morte. Pascal aveva ragione. E non sorprende che la Bibbia dedichi tanto spazio alla promessa fatta a quanti hanno trovato la salvezza in Cristo e che riguarda l’essenza del loro futuro. 

`Leggere Giovanni 6:40,54; 3:16; 4:14; 1 Giovanni 5:13; 1 Timoteo 1:16; Giuda 1:21; Tito 3:7. Quale speranza ci offrono questi versetti?`

La vita eterna acquisisce un profondo senso alla luce della croce; anzi, potremmo dire che alla sua luce nient’altro ha senso se non la vita eterna. Il Creatore di ogni cosa, colui che ha «creato l’universo» (Eb 1:2), in cui «viviamo, ci moviamo e siamo» (At 17:28) si sarebbe fatto uomo e come tale sottoposto alla morte… Per che cosa? Per vederci finire come carcasse di animali?

Per questo il Nuovo Testamento si abbellisce di promesse di vita eterna, perché solo l’eternità garantisce un risarcimento. Un milione, anche un miliardo di anni potrebbero non contenere sufficienti bei momenti da compensare quelli brutti. Solo l’eternità può riequilibrare ogni cosa, e anche di più, perché l’infinito va oltre il finito, lo supera «infinitamente».

Pascal aveva ragione: il nostro tempo sulla terra è estremamente limitato a confronto del dopo. Sarebbe da insensati non farsi trovare pronti per quell’eternità che ci attende.

`Cosa diresti a una persona che mostra totale indifferenza per quello che avverrà dopo la morte? Cosa puoi fare per aiutarla a capire che si tratta di una posizione davvero illogica?`