---
title:  I tanti aspetti del lavoro
date:  06/12/2020
---

`«Io ho riconosciuto che non c’è nulla di meglio per loro del rallegrarsi e del procurarsi del benessere durante la loro vita, ma che se uno mangia, beve e gode del benessere in mezzo a tutto il suo lavoro, è un dono di Dio» (Ec 3:12-13).`

«Lavoro», parola senza tanti fronzoli, eppure le si possono abbinare tanti possibili significati. Lavoriamo per necessità, per garantire il cibo sulle nostre tavole, pagare le bollette e risparmiare in vista di momenti e situazioni difficili. Chi perde un impiego è messo peggio di chi lavora in condizioni precarie.

Il lavoro può conferire dignità e autostima alla persona e spesso ci consente di rispondere alla domanda: «Di cosa ti occupi?». Tanti pensionati continuano a lavorare a tempo parziale finché sono in grado di farlo, a volte retribuiti, in altri casi come volontari. Un lavoro offre la motivazione per alzarsi la mattina. Diamo un impiego ai giovani e avremo meno candidati a una vita fuori dalle regole.

`Leggere Genesi 3:19. In quale contesto si colloca questo versetto e cosa ci dice a proposito di un altro aspetto del lavoro?`

Improvvisamente, le caratteristiche che avevano fin lì contraddistinto il lavoro cambiano dopo la caduta. Nel passo appena letto si fa riferimento a un nuovo aspetto. Per alcuni, il lavoro significa solo un noioso tran tran quotidiano. Hanno mansioni che disprezzano e sperano di raggiungere la pensione in condizioni ancora ottimali di salute. Nel caso di altri, il lavoro può arrivare ad assorbire totalmente la loro esistenza, diventandone centro assoluto e fonte globale dell’identità personale. Al di fuori del lavoro, si sentono depresse o disorientate, insicure e incerte. Una volta in pensione, possono avere un cedimento fisico e psicologico, non di rado vanno incontro a morte prematura. Il cristiano ha la necessità di imparare come lavorare secondo la via di Dio. Il lavoro va oltre la necessità economica e l’uomo è più di un impiegato. Se ben compresa, la vita lavorativa risulterà essere un largo viale per il ministero, un’espressione della propria relazione con il Signore. Parte del compito di un insegnante è aiutare i suoi allievi a trovare quel lavoro che permetta alle loro capacità e agli interessi di origine divina di convergere con i bisogni del mondo.

`Di cosa ti occupi? In che modo puoi glorificare al meglio il Signore con il tuo impiego?`