---
title:  Il cristiano e il lavoro
date:  05/12/2020
---

### Letture
Genesi 3:19; Deuteronomio 16:15; Esodo 25:10-30:38; Galati 5:22-26; Ecclesiaste 9:10; 1 Corinzi 10:31

> <p></p>
> «Perciò, fratelli miei carissimi, state saldi, incrollabili, sempre abbondanti nell’opera del Signore, sapendo che la vostra fatica non è vana nel Signore» 1 Corinzi 15:58.

Il lavoro è un’idea di Dio. Nel mondo ideale, antecedente il peccato, il Signore affidò ad Adamo ed Eva il compito di curare il giardino (Ge 2:15). Come il loro Creatore, alla cui immagine erano stati fatti, dovevano dedicarsi a un impegno creativo e a un servizio motivato dall’amore. L’umanità doveva quindi darsi da fare anche in un mondo non corrotto, privo di sofferenza e morte.

In questo «periodo di mezzo» (successivo al mondo ideale e precedente a quello promesso) siamo invitati a considerare il lavoro come una benedizione divina. Tra gli Ebrei era costume insegnare un mestiere a ogni bambino. Dicevano persino che un padre che non lo avesse fatto avrebbe allevato un criminale.

Gesù stesso, il Figlio di Dio, ha trascorso alcuni anni facendo la volontà del Padre e lavorando onestamente da abile artigiano, probabilmente al servizio degli abitanti di Nazaret cui servivano mobilia e attrezzi agricoli (Mr 6:3). Anche questo faceva parte della formazione necessaria a prepararlo per il ministero che lo attendeva. 

Lo stesso Paolo compiva l’opera del Signore sia lavorando insieme ad Aquila e Priscilla, per un anno e mezzo come costruttore di tende, sia il sabato che trascorreva nella sinagoga a dialogare (At 18:1-4; 2 Te 3:8-12). 

Questa settimana esamineremo la questione legata al lavoro e al suo ruolo nell’educazione cristiana.