---
title:  Lavoro e gestione cristiana della vita
date:  10/12/2020
---

«Tutto quello che la tua mano trova da fare, fallo con tutte le tue forze» (Ec 9:10). Il più saggio tra gli uomini offre questo consiglio che riguarda la gestione cristiana in ogni aspetto della vita. Quando ci viene chiesto cosa sia la gestione cristiana della vita, generalmente, ci limitiamo a sottolineare e delimitare la responsabilità “fiscale” del credente. Se il denaro è certamente un aspetto importante di questo ministero, limitarlo solo a esso è troppo riduttivo. A livello organizzativo aziendale, la sua gestione fa riferimento alla responsabilità degli amministratori di sviluppare e utilizzare adeguatamente tutte le risorse disponibili.

Nella chiesa, quali sono le risorse con le quali il Signore ci ha benedetti? Pietro dice a chiare lettere che ogni individuo è stato dotato di doni dal Creatore e, riferendosi a questa precisa dotazione, parla di un «sacerdozio santo» (1 P 2:5) che ha la responsabilità nei confronti di Dio di gestire ogni dono ricevuto: denaro, tempo, energie, talento e altri.

`Leggere Ecclesiaste 9:10 e 1 Corinzi 10:31. Come siamo chiamati a lavorare e a formare altri alla cultura del lavoro?`

Uno degli inganni più tipici del nostro tempo è la tendenza a compartimentare in categorie i diversi aspetti del vivere: la persona ha una vita lavorativa, una familiare, una spirituale e una ricreativa. La tendenza a separarle in questo modo, per evitare il più possibile una contaminazione tra di esse, diventa quasi un auspicio in alcune circostanze. Per esempio, non va bene portarsi il lavoro a casa propria perché interferisce con le responsabilità familiari. Il giusto perseguimento dello svago non deve però accorciare il tempo che trascorriamo con Dio. 

Tuttavia, simili restrizioni non dovrebbero applicarsi al ruolo che la nostra vita spirituale è chiamata a svolgere in tutta la nostra esistenza. L’impegno professionale del cristiano ha origine dalla comunione e dal lavoro che svolge con Dio. Proprio il lavoro è uno dei mezzi mediante il quale esercitare la presenza del Signore. Compartimentare la nostra esperienza religiosa, limitare Dio a un giorno, un’ora o semplicemente a un ambito della vita significa respingerne la presenza in tutte le altre aree.

`Due domande: 1. Hai separato la tua vita spirituale in compartimenti stagni? 2. Cosa puoi fare perché la spiritualità permei tutto ciò che fai?`