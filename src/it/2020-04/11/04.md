---
title:  Lavoro ed eccellenza
date:  08/12/2020
---

`Leggere Esodo 25:10-30:38. Con quanta meticolosità Dio chiese a Mosè di erigere un tabernacolo per l’adorazione? Cosa ti dice sul carattere del Padre?`

Quando Dio gli chiese di costruire per lui una tenda, Mosè avrebbe anche potuto rispondergli: «Nessun problema, Signore. Pianto tende dal giorno in cui siamo fuggiti dall’Egitto, quaranta anni fa… puoi darmi qualche minuto?». Per qualsiasi uomo appartenente alla cultura madianita seminomade del tempo, tirare su una tenda era una cosa semplice, avrebbe potuto farlo a occhi chiusi in tutta scioltezza, era abituato a fare cose ben più complesse. Quello che Mosè forse non si aspettava era una serie di progetti molto dettagliati (per una struttura architettonica altrimenti molto essenziale) e un lungo elenco di istruzioni riguardante ogni singolo arredo interno, ma anche per i paramenti sacerdotali: una sorta di manuale composto da quasi 150 indicazioni che dovevano essere applicate in maniera certosina. Per costruire un semplice tavolo, Mosè dovette seguire una procedura di assemblaggio in sette mosse (25:23-30).

L’attenzione ai dettagli dimostrata da Dio nell’edificazione della sua tenda (ma anche per i rituali dei sacrifici) rivela uno spirito predominante di eccellenza, il desiderio di produrre nient’altro che capolavori. I materiali erano di elevatissima qualità, il design impeccabile e il lavoro necessario per raggiungere quegli obiettivi doveva essere di alta scuola. Un messaggio molto chiaro: «con il Signore l’approssimazione non è consentita!». Tuttavia, nonostante i parametri apparentemente di alta fascia, fu Dio stesso a garantire non solo l’impulso, ma anche le risorse umane indispensabili per l’incarico. In Esodo 31:1-6 e anche 35:30-36:1, leggiamo che il Signore fornì al popolo le necessarie capacità. Quegli uomini furono «riempiti dello Spirito di Dio» e ricevettero la competenza e la conoscenza artigianale che consentì loro di costruire il tabernacolo e i suoi arredi «secondo quanto il Signore ha ordinato» (36:1). Inoltre, i due responsabili del progetto furono dotati del «dono d’insegnare» (35:34) affinché la loro conoscenza e maestria continuasse ad aleggiare all’interno della comunità israelitica. Anche se nel racconto questi due uomini figurano essere i leader scelti da Dio, altre persone ricevettero doni simili e dettero il loro contributo all’opera (36:2).

La condizione di caduti non è una valida giustificazione per gli esseri umani che si approcciano a un qualsiasi incarico o mandato, con il minimo impegno e dedizione. Dio si aspetta che diamo sempre il massimo, offrendo i nostri talenti, capacità, tempo e sapere al servizio di una grande causa.