---
title:  Lavoro e spiritualità
date:  09/12/2020
---

«Se viviamo per lo Spirito, camminiamo altresì per lo Spirito» (Ga 5:25). Lavoro e spiritualità sono inseparabili. Il cristianesimo non è un abito da indossare o togliere secondo l’umore e le varie fasi che attraversano la vita di una persona. Al contrario, esso crea un nuovo essere, che manifesta se stesso in ogni dimensione dell’esistenza, lavoro compreso.

`Leggere Galati 5:22-26. Quali di questi doni descritti da Paolo ritieni assimilabili a te e al tuo lavoro?`

Nel dizionario The Expository Dictionary of New Testament Words, il termine «persona spirituale» viene definito come segue: «Chi manifesta i frutti dello Spirito nel proprio percorso». Se ne deduce che, mediante la connessione con Cristo, la persona si dimostrerà credente in ogni aspetto della propria vita.

Un paziente giaceva morente nel suo letto presso il Florida Hospital, vegliato dal suo più caro amico. Gli infermieri entravano e uscivano dalla camera per assistere al meglio quella persona. Per cercare di animare un po’ la conversazione, l’amico chiese agli infermieri dove avessero studiato e la maggior parte indicò il Florida Hospital College. Lui ne fu molto colpito e in seguito visitò ripetutamente quel college per rendersi conto di persona della sua eccellenza. Per quale ragione? Perché ai suoi occhi gli infermieri provenienti da lì avevano dimostrato, rispetto ad altri, un’attitudine più amorevole assistendo l’amico. Riuscì a cogliere una notevole differenza tra loro e gli altri. Pose allora tante domande sul college e la sua missione e alla fine fece una donazione di 100.000 dollari, perché quell’istituzione formasse tanti altri infermieri come quelli che aveva visto in azione. Sì, la spiritualità rappresenta un modo di vivere.

`In che modo pensi di manifestare la tua spiritualità negli impegni quotidiani? Quale tipo di impressione credi di lasciare negli altri?`