---
title:  La donna che insiste
date:  04/11/2020
---

Il vero carattere di Dio risplende nel suo insegnamento e anche nella sua vita. C’è un episodio esemplificativo nei vangeli, a dimostrazione del fatto che quando qualcuno parla a Gesù, egli ascolta.

`Leggere il racconto dell’incontro tra Gesù e una donna pagana (o cananea) della regione di Tiro e Sidone (Mt 15:21-28; Mr 7:24-30).`

`Notare l’impazienza nei confronti della donna manifestata dagli uomini che facevano parte del circolo di Gesù, il quale sembra anch’egli congedarla. Cosa ne pensi dell’audacia di quella donna, e perché l’episodio rivela il metodo di insegnamento di Gesù?`

Gesù si trovava nei pressi di Tiro e Sidone. Stava attraversando una zona nella quale le tensioni erano molto acute e la presenza di stranieri piuttosto elevata. Gli abitanti della città di lingua greca guardavano in malo modo gli agricoltori giudei che vivevano nelle campagne, questi ultimi li ricambiavano a loro volta.

Non molto tempo prima, Erode, governatore fantoccio della Galilea, aveva fatto uccidere Giovanni il battista. Ma Giovanni era stato un uomo di cui Gesù aveva ampiamente condiviso la visione, e l’esecuzione pareva un pessimo auspicio. Il Messia aveva cominciato a conoscere i pericoli della sua missione. Avvertendo la tensione, entra in una casa, sperando, come dice il testo (Mr 7:24), di non trovarci nessuno. Ma una donna lo scopre.

Nella cultura del tempo e del luogo una donna non aveva il diritto di affermare le proprie idee; inoltre, la Cananea apparteneva a una cultura e a un gruppo etnico con il quale gli Ebrei avevano poco da spartire, e questa la metteva in ulteriore svantaggio. Ma sua figlia è malata, lei chiede aiuto ed è determinata a insistere nella richiesta.

Gesù la congeda: «Non è bene prendere il pane dei figli per buttarlo ai cagnolini» (Mt 15:26), una constatazione che avrebbe potuto ferire i sentimenti della donna. Ma lei reagisce. Aveva infatti familiarità con i cani - a differenza degli Ebrei che non li consideravano animali domestici - e così ribatte: «Sì, Signore, eppure anche i cagnolini mangiano delle briciole che cadono dalla tavola dei loro padroni» (v. 27). La sua osservazione fa la differenza, pare persuasiva e Gesù guarisce sua figlia.

`«Ti sia fatto come vuoi» (v. 28). Come interpreti queste parole? Qual è il mio modo di reagire quando le cose non vanno come vorrei?`