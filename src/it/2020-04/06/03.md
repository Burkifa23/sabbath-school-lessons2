---
title:  In fuga
date:  02/11/2020
---

`Leggere Genesi 28:10-17. Qual è il contesto di questa storia e cosa ci insegna circa la grazia di Dio per chi fugge dai propri peccati?`

Giacobbe, con l’aiuto di sua madre, ha ingannato crudelmente il resto della famiglia per perseguire i propri interessi e ora ne sta pagando le conseguenze. Il fratello lo minaccia di violente ritorsioni ed è costretto a fuggire dirigendosi verso Caran, luogo di origine di suo zio. Tutto è stato sconvolto e incute paura. Un giorno, Giacobbe si scopre ad arrancare nel crepuscolo, poi nel buio più totale. Si trova nel mezzo del nulla, per tetto ha solo il cielo; trova una pietra per cuscino e si addormenta. Ma l’incoscienza del suo sonno viene presto interrotta. Arriva quel famoso sogno, la scala che egli vede poggiare sulla terra e allungarsi fino al cielo, con gli angeli che la percorrono in un senso e nell’altro. Poi sente una voce che dice: «Io sono il Signore, il Dio di Abraamo». La voce ripete quelle promesse che gli sono familiari per tradizione orale: la tua progenie diventerà grande e rappresenterà una benedizione per tutte le famiglie della terra. «Io sono con te», prosegue la voce, «e ti proteggerò dovunque tu andrai… perché io non ti abbandonerò prima di aver fatto quello che ti ho detto» (Ge 28:13,15).

Ellen G. White racconta che Paolo, molto tempo dopo, vede «la scala della visione di Giacobbe; in essa vi scorge il legame che unisce la terra al cielo, l’umanità limitata al Dio infinito. La sua fede è fortificata dall’esempio dei patriarchi e dei profeti che hanno confidato nello stesso Dio, che lo sostiene e lo consola e per il quale sta dando la vita» - AA, p. 512 [320].

Giacobbe si sveglia e dice tra sé: «Certo, il Signore è in questo luogo e io non lo sapevo!» (v. 16). È successo qualcosa di eccezionale, egli non dimenticherà più quel luogo e gli dà un nome. Poi fa un voto nel quale si impegna a essere leale nei confronti di Dio per la durata di tutta la sua vita.

`Perché questo episodio ci insegna che Dio, in Cristo, cerca di raggiungerci nonostante i nostri peccati? Per quale ragione questo concetto deve essere centrale nell’educazione cristiana?`