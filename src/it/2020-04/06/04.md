---
title:  Rabbì Gesù
date:  03/11/2020
---

Nessuna apertura di capitolo di un libro del Nuovo Testamento è più famosa di questa: «Nel principio era la Parola, la Parola era con Dio, e la Parola era Dio» (Gv 1:1). Ben presto giunge anche il versetto che spesso impariamo a memoria: «E la Parola è diventata carne e ha abitato per un tempo fra di noi, piena di grazia e di verità» (v. 14).

`Leggere Giovanni 1:1-14. Cosa ci dice questo passaggio su Gesù e la sua missione sulla terra? Perché ci fa capire che egli è il supremo esempio di Maestro?`

Lo stesso Dio che parlò con Adamo ed Eva nell’Eden e con Giacobbe, nel mezzo del nulla, ora si rivela come persona. Dio, dice il Nuovo Testamento, si è fatto carne in Gesù, per mezzo del quale abbiamo accesso alla conoscenza della volontà divina e delle sue vie, perché Gesù era Dio.

Il capitolo prosegue narrando che Giovanni il battista è stato un predicatore così persuasivo che persino i capi religiosi di Gerusalemme sospettavano potesse trattarsi di una persona speciale. In realtà, egli stava preparando la strada a qualcuno di molto più grande che stava per apparire e nei cui confronti lui, il battista, non sarebbe stato nemmeno degno «di sciogliere il legaccio dei calzari!» (v. 27).

Il giorno dopo vede Gesù e dichiara che si tratta del «Figlio di Dio». Quel giorno, e anche quello seguente, definisce Cristo l’«Agnello di Dio». Anche due discepoli di Giovanni il battista scelgono di seguire Gesù e, quando chiede loro cosa stanno cercando, lo chiamano rabbì (maestro) [v. 38].

Gesù è quindi un rabbì, un insegnante, ma non è mai esistito insegnante umano come lui, perché egli è Dio. Il Signore è venuto in mezzo agli uomini in forma umana e in quella ha agito da rabbì. Non meravigliamoci se Ellen G. White definisce Gesù «il più grande insegnante mai conosciuto al mondo» - Signs of the Times, 10 giugno 1886. Questo insegnante, in fondo, è Dio.

`Perché è logico apprendere da Gesù i metodi più efficaci per insegnare la verità spirituale? Perché il suo esempio ci dimostra che non si insegna solo con le parole ma anche con la coerenza?`