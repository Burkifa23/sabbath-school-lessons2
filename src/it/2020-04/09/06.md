---
title:  Condividere le nostre vite
date:  26/11/2020
---

`Leggere 1 Tessalonicesi 2:6-8. Quali concetti espressi da Paolo possiamo e dobbiamo applicare nelle nostre scuole e nelle nostre chiese?`

In presenza di un collasso del senso di comunità nella società, nella nostra epoca, la comprensione biblica del concetto di chiesa diventa più che mai significativa. Ce lo ricorda Matteo 18:20: «Poiché dove due o tre sono riuniti nel mio nome, lì sono io in mezzo a loro». La visione neotestamentaria di quello che la chiesa e la comunità rappresentano prende forma principalmente nelle case dei credenti. È lì che la comunità si riuniva in piccoli gruppi per pregare, cantare lodi, celebrare la cena del Signore, imparare e condividere le parole di Gesù. Questi gruppi di adorazione sono diventati anche le prime scuole di chiesa, perché i nuovi membri venivano introdotti alla Bibbia e a questa nuova vita che si trova in Gesù. Gli scritti di Paolo, come Romani 12:2 - «Non conformatevi a questo mondo, ma siate trasformati mediante il rinnovamento della vostra mente» - lasciano intendere che la chiesa prese molto seriamente quest’opera educativa.

Quei primi credenti scoprirono presto che la coerenza con il vangelo si applica al meglio nella comunità, dove abbiamo stimoli per cantare più forte, per pregare con più fervore, per essere più premurosi e compassionevoli. Quando sentiamo altri parlare della bontà di Dio, percepiamo compiutamente la sua bontà nei nostri confronti; quando ascoltiamo le rispettive storie di conflitti e dolori, ci rendiamo conto di come abbia guarito le nostre vite e sperimentiamo un rinnovato desiderio di essere strumenti della sua grazia e della sua guarigione. Nel brano di 1 Tessalonicesi che abbiamo letto all’inizio, Paolo afferma che il vangelo di Dio rappresenta tutto: la potenza della croce, la risurrezione del Signore, la promessa del suo ritorno. Semplicemente, non potevano esserci notizie migliori e Paolo ha vissuto la propria vita raccogliendo la sfida di condividere prima di ogni altra cosa la storia di Gesù, con la massima integrità e dedizione. Tuttavia, qui, fa capire che il messaggio del vangelo può essere meglio compreso e sperimentato nella comunione reciproca. Non dimentichiamoci mai che gli altri ci osservano da vicino per vedere se la nostra vita rispecchia il messaggio di grazia presente nella Bibbia.

`Rifletti profondamente sul tuo modo di vivere e domandati: che tipo di testimone sono per chi è intorno?`