---
title:  Cercare la verità
date:  25/11/2020
---

Albert Einstein, da molti considerato il padre della fisica moderna, scrisse: «La cosa importante è di non smettere di fare domande. La curiosità ha motivo di esistere. Una persona non può fare a meno di rimanere sbalordita quando contempla i misteri dell’eternità, della vita, della meravigliosa struttura che compone la realtà. È sufficiente solo provare a comprendere ogni giorno parte di questo mistero. Non perdete mai la curiosità».

Viviamo in un mondo di mistero. La scienza moderna ci ha mostrato un’incredibile complessità presente praticamente a ogni livello dell’esistenza. E se ciò vale per le cose fisiche e materiali, quanto più sarà valido per quelle spirituali?

`Cosa ci insegnano questi passi circa le domande e la ricerca sulla verità? Geremia 29:13; Matteo 7:7; Atti 17:26-27; Salmi 25:5; Giovanni 16:13; 17:17.`

Nella Bibbia ci sono tante storie che raccontano di persone curiose, più o meno come ciascuno di noi, uomini e donne che hanno dubbi, paure, speranze e gioie, gente che a proprio modo ricerca la verità e le risposte alle domande più difficili.

«Dio ha fatto ogni cosa bella al suo tempo: egli ha perfino messo nei loro cuori il pensiero dell'eternità, sebbene l'uomo non possa comprendere dal principio alla fine l'opera che Dio ha fatta» (Ec 3:11). Cosa sta dicendo Salomone? Qualcuno traduce il termine ebraico ‘olam con «eternità», altri con «il senso del passato e del futuro». Secondo questo versetto, Dio ha messo nel cuore e nella mente dell’uomo il senso del passato e del futuro, della stessa eternità. Vuol dire che in quanto esseri umani siamo in grado di riflettere sulle cosiddette “grandi questioni” che riguardano la vita e la nostra esistenza in generale. E naturalmente entra in gioco in modo determinante la Scrittura. Chi siamo? Perché siamo qui? Come dobbiamo vivere? Cosa succede quando si muore? Perché esistono il male e la sofferenza? Ecco le domande che i ricercatori della verità si pongono fin dall’inizio della storia umana. Che privilegio, e che responsabilità riuscire a dare già qualche risposta a chi le ricerca. Cos’è l’educazione cristiana se non indicare simili risposte fornite dalla Parola di Dio?

`Perché la Scrittura deve essere protagonista assoluta delle risposte alle grandi questioni della vita?`