---
title:  La vera educazione cristiana
date:  22/11/2020
---

Si narra di un rabbino che, notando gli occhi assonnati di un giovane studente, chiese: «Ragazzi, come si fa a capire quando la notte è finita e il giorno è cominciato?». Diversi alzarono timidamente la mano e uno di loro rispose: «Rabbì, forse quando riesci a percepire la differenza tra un albero di fico e uno d’olivo?». «No», rispose. Un altro studente si fece avanti: «Quando distingui la differenza tra un capro e una pecora?». Dopo avere ascoltato una serie di possibili ipotesi, il rabbino annunciò: «Studenti, si capisce che la notte è finita e il giorno iniziato quando guardi un volto mai visto prima e riconosci in quella persona estranea un fratello o una sorella. Fino ad allora, per quanto la giornata possa essere luminosa, sarà sempre notte».

`Leggere Luca 10:30-37. Cosa vuole sottolineare Gesù con questo racconto? Che cosa deve implicare qualsiasi forma di vera educazione cristiana?`

Come avventisti siamo stati benedetti in virtù di una grande quantità di luce e verità dottrinali (lo stato dei defunti, il sabato, il 1844 e il giudizio investigativo, il gran conflitto) che la maggioranza del mondo cristiano ancora non comprende. Tuttavia, per quanto cruciali, quale utilità avranno queste verità se non ci dimostriamo cortesi con gli altri, se nutriamo dei preconcetti e se consentiamo ai pregiudizi culturali e sociali del nostro ambiente di indurci a trattare altre persone considerandole inferiori? La vera educazione cristiana, se non altro, deve suscitare la nostra reazione contro queste manie e malvagità umane e portarci a guardare gli altri come farebbe Cristo, ovvero individui per i quali è morto, facendosi carico dei loro peccati e pagando un prezzo infinito. Se esaltiamo la croce come dovremmo, allora capiremo il valore di ogni singolo essere umano e, idealmente, lo tratteremo come merita, in linea con l’importanza che Dio gli ha attribuito. L’educazione cristiana dovrà trasmettere questo insegnamento, altrimenti non sarà degna dell’aggettivo “cristiana”.

`Quali pregiudizi insegnati dalla società, talvolta subdolamente, altre volte apertamente, devi superare in quanto cristiano?`