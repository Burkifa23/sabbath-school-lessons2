---
title:  Vivere come discepoli
date:  24/11/2020
---

Se la chiesa prende sul serio la missione di essere uno strumento per dare forza all’educazione cristiana, è imperativo cominciare da Gesù. Egli chiamò i discepoli, li formò alla missione camminando insieme a essi, offrì loro l’opportunità di lasciarsi coinvolgere nelle vite di persone di cui si sarebbero presi cura e che avrebbero amato. Ogni giorno, Cristo li metteva alla prova sulla base della sua visione di un mondo trasformato, dove tutti si trattano reciprocamente da fratelli e sorelle.

`Leggere Luca 4:18-23. Qual è il messaggio che Cristo ci lancia?`

Per tre anni i discepoli osservarono Gesù, il loro maestro, vivere coerentemente con gli ideali del regno annunciato nel suo primo sermone presso la sinagoga di Nazaret. Perdono, grazia e amore andavano di pari passo con solitudine, impegno e disagio. Fu chiaro ed evidente che il discepolato non era qualcosa da poter essere preso alla leggera. Si è discepoli tutta la vita, non solo per un giorno.

«Gesù affidò ai discepoli quel mandato… si estende a tutti i credenti, sino alla fine dei tempi… Tutti coloro che hanno ricevuto la grazia divina hanno anche il compito di diffondere il messaggio del vangelo. Chi accetta Cristo deve operare per la salvezza del prossimo. La chiesa è stata fondata per questa ragione, e coloro che entrano a farne parte diventano collaboratori di Cristo» - DA, p. 822 [628,629].

Oggi, in quanto suoi discepoli, dobbiamo assicurarci che Gesù sia sempre al centro della nostra comunione e della nostra adorazione. È bene ricordare che il discepolato lo ha inventato proprio lui, perché se i rabbini del suo tempo attiravano interessati, Gesù invitava uomini e donne a seguirlo. I rabbini non avrebbero mai pensato a una chiamata così radicale, e nemmeno insegnato che stare con Gesù fosse più importante di tutti i loro comandamenti. Non basta però il rispetto nei confronti delle persone, occorre impegnarsi per garantire l’esistenza di un luogo nel quale gli altri possano crescere e migliorare. Da tutto ciò consegue che l’educazione cristiana deve includere questo senso di missione e di scopo, seguire le orme del grande Maestro nel servire quanti hanno bisogno e parlare loro della buona notizia del vangelo.