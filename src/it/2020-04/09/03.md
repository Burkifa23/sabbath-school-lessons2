---
title:  Chiamati a essere luce
date:  23/11/2020
---

Ovunque ci si giri, è come se il nostro pianeta si stesse ripiegando su se stesso, fino a scambiare la luce con il buio. Quando si considera la nostra esperienza in questo mondo così problematico, ci rendiamo conto che le tenebre sono più vicine di quanto pensassimo. Perché non possiamo far finta di niente davanti agli orrori di questa vita, mentre lottiamo contro la malattia, la perdita di persone amate, mentre osserviamo famiglie soccombere alla separazione e al divorzio e cerchiamo di dare un senso alla malvagità imperante nella nostra società e cultura.

Ma in mezzo a questa landa desolata, segnata da un fallimento morale e dall’oscurità spirituale, e nonostante i «rumori» esteriori e interiori, udiamo le parole che Gesù rivolge a ciascuno di noi: «Voi siete la luce del mondo. Una città posta sopra un monte non può essere nascosta, e non si accende una lampada per metterla sotto un recipiente; anzi la si mette sul candeliere ed essa fa luce a tutti quelli che sono in casa. Così risplenda la vostra luce davanti agli uomini, affinché vedano le vostre buone opere e glorifichino il Padre vostro che è nei cieli» (Mt 5:14-16).

`Come dobbiamo vivere in quanto cristiani e quanto possiamo incidere nella percezione che gli altri hanno del Signore?`

Come avrebbero interpretato le parole di Gesù i presenti assiepati presso le rive del mare di Galilea in quella calda giornata di sole? Chi lo ascoltava sapeva tutto della luce e delle tenebre. Certamente c’era buio di cui avere paura; vivevano sotto l’occupazione romana in una società militarizzata che, nonostante l’assenza di telefoni, computer e del World Wide Web, per tanti aspetti era efficiente come la nostra e per certi versi ancora più terrificante. I Romani erano ovunque, ricordando così alle masse presenti sul versante della collina che, nel caso avessero insistito nel creare disordini, avrebbero presto conosciuto la strada della tortura e di una fredda morte sulla croce romana. Eppure Gesù era lì, e li invitava a vivere in quanto luce, a essere misericordiosi, puri di cuore, costruttori di pace. L’educazione cristiana non può prescindere dall’insegnare ai propri studenti come si diventa luce nel mondo, per fare scelte e prendere decisioni coerenti con la realtà e la bontà che Dio manifesta alle persone.

`Quali sono le occasioni per indicare al prossimo la realtà e la bontà di Dio?`