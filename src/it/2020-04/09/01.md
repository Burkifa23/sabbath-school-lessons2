---
title:  La chiesa e l’insegnamento
date:  21/11/2020
---

### Letture
Luca 4:18-23; 10:30-37; Matteo 5:14-16; 7:7; Geremia 29:13; 1 Tessalonicesi 2:6-8

> <p></p>
> «E non abbiamo cercato gloria dagli uomini, né da voi, né da altri, sebbene, come apostoli di Cristo, avremmo potuto far valere la nostra autorità; invece, siamo stati mansueti in mezzo a voi, come una nutrice che cura teneramente i suoi bambini. Così, nel nostro grande affetto per voi, eravamo disposti a darvi non soltanto il vangelo di Dio, ma anche le nostre proprie vite, tanto ci eravate diventati cari» 1 Tessalonicesi 2:6-8.

Fin dai primi tempi in cui i fedeli si riunivano per adorare Dio nelle sinagoghe, nelle chiese e nelle case, la Bibbia ci mostra un popolo che, attraverso l’adorazione e lo studio della Scrittura, desidera conoscere Dio e capire la sua volontà. Su quelle pagine si legge ripetutamente che la chiesa è un luogo nel quale nascono dibattiti seri e significativi e dove le persone possono crescere nella conoscenza del Signore e della sua volontà.

A volte abbiamo paura di porre domande. Eppure nella Bibbia troviamo spesso quesiti che servono a trasmettere una comprensione più chiara di Dio. Analogamente, le storie che la compongono offrono all’individuo l’opportunità di rimodulare i propri impegni. Gesù era particolarmente attento a questo tipo di insegnamento nei confronti di discepoli e seguaci.

Se la chiesa è chiamata a essere un luogo di istruzione e formazione, occorre che al suo interno vi sia lo spazio per un dibattito genuino. A ogni studente viene frequentemente ribadito che «non esistono domande stupide», allora facciamo in modo che la chiesa sia un ambiente sicuro nel quale ciascuno possa crescere in grazia, nella comprensione di Dio e dei suoi piani per la nostra vita.