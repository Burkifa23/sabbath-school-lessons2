---
title:  Le fatiche e le lotte di chi osserva la legge
date:  14/10/2020
---

Seguire la legge di Dio produce molti benefici, come dimostrato dalle persone che il Signore ha fatto prosperare. Giosuè è stato uno di questi e ha dimostrato di saper condurre al meglio il popolo di Israele. Il Signore ribadì ripetutamente a quella nazione che rispettando la legge sarebbe prosperata.

`Leggere 2 Cronache 31:20-21. A quali ragioni essenziali si deve il fatto che Ezechia prosperò?`

A prescindere dal contesto educativo nel quale ci troviamo, occorre sottolineare l’importanza dell’ubbidienza. I nostri studenti non sono degli stupidi. Prima o poi prenderanno consapevolezza del triste dato di fatto che ci sono persone fedeli, amorevoli e ubbidienti, le quali non sono però immuni da tragedie. Come possiamo spiegarlo? In realtà è impossibile. Viviamo in un mondo segnato dal peccato e dalla malvagità, nel quale divampano conflitti che non risparmiano nessuno di noi.

`Cosa ci insegnano questi passi in merito a questa complessa tematica? Marco 6:25-27; Giobbe 1-2; 2 Corinzi 11:23-29.`

È evidente che anche i personaggi buoni e fedeli, timorati della legge, non sempre hanno prosperato, almeno non secondo i parametri che il mondo comprende. Questa potrebbe essere una risposta parziale a quella difficile domanda che deve per forza essere sollevata nel momento in cui cerchiamo di insegnare l’importanza della legge.

Cosa si intende esattamente per “prosperità”? Cosa voleva dire il salmista con le parole «Io preferirei stare sulla soglia della casa del mio Dio, che abitare nelle tende degli empi» (Sl 84:10)? È evidente che, secondo i parametri del mondo, anche chi ubbidisce a Dio e alla sua legge non sempre «prospera». Dicendo il contrario, non renderemmo un servizio onesto ai nostri studenti.

`Leggere Ebrei 11:13-16. Perché le persone che si sono dimostrate fedeli continuano a soffrire in questa vita?`