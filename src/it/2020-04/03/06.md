---
title:  Gesù, nostro esempio
date:  15/10/2020
---

Gesù Cristo, Figlio di Dio, ha vissuto la sua esperienza terrena in perfetta ubbidienza al Padre e alla legge di Dio. Lo ha fatto perché il suo ruolo non si limitasse a quello di nostro sostituto, come in effetti è stato, ma anche di nostro modello.

`Leggere Luca 2:51-52; Filippesi 2:8; Ebrei 5:8; Giovanni 8:28-29. In che modo tali versetti ci rimandano all’ubbidienza dimostrata da Cristo in tutta la sua vita?`

Giovanni ha espresso il concetto nel modo più efficace, affermando: «chi dice di rimanere in lui, deve camminare come egli camminò» (1 Gv 2:6). Se fissiamo lo sguardo sulla vita di Cristo e il suo ministero su questa terra, ci balzerà subito agli occhi che egli rese felice il Padre con la sua ubbidienza. Cristo ha adempiuto la profezia e ha rispettato le leggi di Dio nel corso di tutta la sua esistenza.

Così come il Signore ordinò a Mosè di scrivere la sua legge perché fosse una testimonianza per Israele, anche Cristo ha rappresentato l’incarnazione vivente della testimonianza per i suoi apostoli e discepoli, santi e peccatori. Oggi, al posto di una serie di regole, abbiamo il suo esempio da seguire, quello di un uomo in carne e ossa.

In quanto insegnanti, quale modello migliore da presentare agli studenti se non quello di Cristo e della sua ubbidienza al Padre?

«La presunta fede in Cristo, secondo cui non saremmo più vincolati all’osservanza della legge, è falsa. “Infatti è per grazia che siete stati salvati, mediante la fede” (Ef 2:8), ma “così è della fede; se non ha opere, è per se stessa morta” (Gm 2:17). Gesù, prima di venire sulla terra, disse di sé: “Dio mio, desidero fare la tua volontà, la tua legge è dentro il mio cuore” (Sl 40:8); e poco prima di salire al cielo affermò: “... io ho osservato i comandamenti del Padre mio e dimoro nel suo amore” (Gv 15:10).

`La Bibbia sostiene: “Da questo sappiamo che l’abbiamo conosciuto: se osserviamo i suoi comandamenti… chi dice di rimanere in lui, deve camminare come egli camminò (1 Gv 2:3-6)”» - SC, p. 61 [63,64].`