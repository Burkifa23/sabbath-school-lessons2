---
title:  La legge nel ruolo di insegnante
date:  10/10/2020
---

### Letture
Deuteronomio 6:5; 31:9-27; Romani 3:19-23; Apocalisse 12:17; 14:12; Marco 6:25-27; Ebrei 5:8

> <p></p>
> «Tu amerai dunque il Signore, il tuo Dio, con tutto il cuore, con tutta l’anima tua e con tutte le tue forze» Deuteronomio 6:5.

Nel mettere in guardia i Galati contro il legalismo, Paolo scrive: «perché se fosse stata data una legge capace di produrre la vita, allora sì, la giustizia sarebbe venuta dalla legge» (Ga 3:21). Ovviamente, l’unica legge in grado di «produrre la vita» sarebbe stata quella di Dio. Tuttavia, Paolo esprime questo concetto: nemmeno la legge di Dio può dare la vita ai peccatori. Per quale motivo? «Ma la Scrittura ha rinchiuso ogni cosa sotto peccato, affinché i beni promessi sulla base della fede in Gesù Cristo fossero dati ai credenti» (v. 22).

Se la legge non può dare la vita ai peccatori, qual è allora il suo obiettivo, oltre quello di mostrarci che abbiamo bisogno della grazia? La sua funzione ha un’accezione esclusivamente negativa, ovvero smascherare i nostri peccati? No, la legge esiste anche per indicarci la via della vita, che si trova solo in Gesù. Anche il vero insegnamento dovrebbe consistere nell’indicarci la strada della grazia, della fede e dell’ubbidienza a Cristo. 

Per tale ragione, questa settimana studieremo il ruolo della legge di Dio all’interno del tema complessivo dell’educazione cristiana. Così facendo, proveremo a capire quello che la legge, seppure non in grado di salvarci, può comunque insegnarci sulla fede, sulla grazia e l’amore di Dio per l’umanità caduta.