---
title:  Amare e temere Dio
date:  11/10/2020
---

Il libro del Deuteronomio contiene le ultime parole pronunciate da Mosè a Israele davanti a una nuova generazione, quella che alla fine sarebbe entrata nella terra promessa. Ma prima di quella conquista, il popolo doveva ascoltare e recepire parole e istruzioni molto chiare da Mosè.

`Leggere Deuteronomio 31:9-13. Che cosa significa «temere il Signore»?`

Dio trasmise in maniera intenzionale la sua legge a Israele, prese ogni provvedimento perché le sue disposizioni non fossero dimenticate. In questo modo egli dimostra di essere un educatore dotato di grande pazienza. Insegna, ripete, manda profeti e utilizza i suoi servitori per fare arrivare il suo messaggio. Un processo ripetuto più e più volte. In realtà, gran parte degli scritti dell’Antico Testamento non sono altro che il tentativo divino di insegnare al suo popolo come seguire la strada della vita.

Osserviamo che in questi versetti Mosè insiste sull’importanza per le generazioni future di imparare la legge. Il patriarca elabora questo meccanismo in due fasi: i figli ascolteranno la legge, poi «impareranno a temere il Signore» (v. 13). Prima ascoltano, poi imparano a temere Dio. Apprendere la legge presuppone il fatto che la sua conoscenza non eserciterà paura. Il processo che porta a temere Dio deve essere appreso. Mosè ipotizza che la conoscenza e il timore facciano parte di un processo e non siano dunque il frutto di una relazione immediata di causa ed effetto.

Cosa significa «temere Dio» quando al popolo viene anche detto che «amerai dunque il Signore, il tuo Dio, con tutto il cuore, con tutta l’anima tua e con tutte le tue forze» (6:5)? Forse possiamo paragonare il tutto all’amore e al timore di un bambino nei confronti di un buon padre, che rivela il suo amore e la sua premura agendo coerentemente con ciò che dice. Con un genitore del genere, se sbagli, subirai le conseguenze del tuo errore. Possiamo amare e temere Dio allo stesso tempo, non si tratta di concetti contradditori. Più cose apprendiamo su Dio, tanto più lo ameremo per la sua bontà; e, contemporaneamente, più lo conosceremo tanto più lo temeremo, perché capiremo quanto sia santo e giusto a confronto con la nostra condizione di peccatori, e ci renderemo conto che solo in virtù della sua grazia - un merito non dovuto - evitiamo la distruzione.

`Cosa significa per te amare e temere Dio allo stesso tempo?`