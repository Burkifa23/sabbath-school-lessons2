---
title:  "Affinché tu prosperi"
date:  13/10/2020
---

La Bibbia ci parla dei risultati prodotti dall’ascolto e dall’ubbidienza alla legge di Dio.

`Leggere Giosuè 1:7-8. Cosa dice il Signore a Giosuè e in che misura gli stessi princìpi sono applicabili alla realtà presente?`

Mentre Giosuè entra in Canan, Dio gli dice: «Solo sii molto forte e coraggioso; abbi cura di mettere in pratica tutta la legge che Mosè, mio servo, ti ha data; non te ne sviare né a destra né a sinistra, affinché tu prosperi dovunque andrai» (Gs 1:7). 

Questa nozione di successo, in quanto effetto secondario dell’ubbidienza, potrebbe apparire in contraddizione con la misurazione del successo nella società odierna. Oggi molti sono convinti che i tratti distintivi del successo siano l’innovazione, la creatività e la capacità di fare affidamento su se stessi. Avere successo in un dato settore spesso richiede uno straordinario talento e disponibilità ad assumersi dei rischi. Tuttavia, agli occhi di Dio, il successo richiede un altro pacchetto di risorse.

`Leggere Apocalisse 12:17; 14:12; Romani 1:5; 16:26 e Giacomo 2:10-12. Cosa ci dicono questi versetti circa l’ubbidienza alla legge di Dio? Pur non essendo salvati per opere, perché è importante osservarla?`

Antico Testamento, Nuovo Testamento, antico patto, nuovo patto - poco importa: nella Bibbia ogni cristiano credente è chiamato a ubbidire alla legge di Dio. La sua violazione si chiama peccato e può determinare solo dolore, sofferenza e morte eterna. Tutti abbiamo avuto modo di verificare e sperimentare gli effetti della trasgressione di quella legge. Così, come l’antico Israele avrebbe prosperato osservandola (pur nella necessità della grazia), nulla è cambiato per noi oggi. Significa che una parte dell’educazione cristiana deve servire a ribadire la centralità della legge divina, quale componente essenziale per chi desidera vivere per fede e confidare nella grazia divina. 

`Qual è la tua personale testimonianza sulle conseguenze del peccato?`