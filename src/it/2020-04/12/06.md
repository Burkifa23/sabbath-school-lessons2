---
title:  Tempo per la comunità
date:  17/12/2020
---

Gesù lasciò ai propri discepoli un modello: la partecipazione settimanale ai servizi della sinagoga. Dopo la sua risurrezione dette continuità a quel modello come fecero anche i suoi discepoli. La sinagoga diventò uno dei principali luoghi in cui gli apostoli sollevavano domande relative alla risurrezione, e il sabato offriva alla comunità l’opportunità unica di riunirsi e imparare. In fondo, Gesù era il Messia ebreo, predetto in quell’Antico Testamento che ogni sabato veniva letto nella sinagoga. Per i credenti non c’era luogo migliore per promuovere Cristo, soprattutto quando testimoniavano, agli Ebrei e ad altri, che temevano Dio (At 13:16,26).

`Leggere Atti 13:14-45; 16:13-14; 17:1-5; 18:4. In che modo i discepoli di Gesù testimoniavano nelle pubbliche arene?`

La testimonianza degli apostoli era sia personale sia scritturale. Paolo la elaborò sulla storia di Israele, iniziando con i «nostri padri» (At 13:17) in Egitto e proseguendo fino alla fase dei giudici, dei re, di Davide; e quest’ultimo gli consentiva di fare una perfetta transizione fino a Gesù. Paolo e altri mostrarono poi in che modo la loro esperienza e comprensione personale avesse un senso nel contesto della Scrittura. Presentavano informazioni, dialogavano e discutevano. La combinazione di testimonianza personale e Scrittura, divulgate mediante predicazione, insegnamento e dibattito era davvero efficace. Come dimostrano i passaggi biblici, alcuni capi religiosi erano invidiosi dell’autorità acquisita dagli apostoli e del conseguente ascendente sulla popolazione, tanto ebrea quanto straniera.

La Chiesa Cristiana Avventista del Settimo Giorno ha anch’essa una forte storia di testimonianza incoraggiante ed esposizione della Scrittura affidate alla predicazione e all’insegnamento/condivisione. La combinazione tra Scuola del Sabato e liturgia divina, con l’ausilio di altre riunioni sabatiche (quelle della gioventù, per esempio) conferisce all’adorazione avventista una solida base educativa, che, anche se deve essere integrata da altre conoscenze, è comunque determinante ai fini dell’esperienza istruttiva del sabato.