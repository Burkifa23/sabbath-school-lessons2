---
title:  Tempo per ritrovare un equilibrio
date:  16/12/2020
---

Gesù ha rispettato e osservato la legge di Dio (Mt 5:17-18), ma ha anche sfidato i capi religiosi in merito alla sua interpretazione. Le sue scelte di osservarlo in un certo modo furono percepite dalle autorità dell’epoca come una pericolosa minaccia, non paragonabile a nient’altro. Le sinagoghe favorirono il sabato come occasione di apprendimento; in quel giorno veniva infatti letta e interpretata senza errori la Torah. Scribi e farisei conoscevano la legge alla lettera. Tuttavia, Gesù andò ben oltre nel suo giorno di sabato, lasciando un modello educativo più profondo a coloro che lo seguivano.

`Leggere Matteo 12:1-13 e Luca 13:10-17. Descrivendo questi eventi Gesù cosa insegna alle persone del suo tempo, ma anche a noi oggi?`

Le controversie relative alle guarigioni che Gesù praticava di sabato stimolano importanti dibattiti spirituali sulla natura del peccato, le motivazioni del sabato, la relazione tra Gesù e il Padre e sulla natura dell’autorità di Gesù. Il suo atteggiamento nei confronti del sabato viene riassunto molto bene nel versetto a memoria della settimana: «Il sabato è stato fatto per l’uomo e non l’uomo per il sabato; perciò il Figlio dell’uomo è signore anche del sabato» (Mr 2:27-28). Intendeva sottolineare che il sabato non deve essere un peso. Fu «fatto» (creato) come opportunità unica per conoscere il carattere di Dio e apprendere in modo esperienziale, ammirando il suo creato.

Gesù, con le sue azioni, e sollevando dubbi, spinge discepoli, capi giudei e folle a riflettere più approfonditamente sulla Scrittura e su quello che Dio e la fede significavano per essi. A volte si rischia di lasciarsi imbrigliare da regole non necessariamente sbagliate, ma che diventano esse stesse un fine e non lo strumento per raggiungere il vero scopo, vale a dire la conoscenza del carattere di quel Dio che serviamo. Solo così potremo ubbidirgli in modo fedele, basando la nostra fiducia sui meriti della giustizia di Cristo.

`Come osservi il sabato? È un giorno di divieti oppure un momento nel quale dimori in Dio per conoscerlo meglio?`