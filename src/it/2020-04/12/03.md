---
title:  Tempo per riscoprire
date:  14/12/2020
---

Quando a Mosè fu chiesto di guidare gli Israeliti fuori dall’Egitto è evidente che la massa avesse smarrito la percezione di essere figli di Dio. Avevano bisogno di riscoprire chi era quel Dio che chiedeva la loro adorazione e prometteva un futuro radioso. Il sabato rappresentava un’esperienza di apprendimento centrale nel loro percorso di riscoperta e diventa, per le altre nazioni, un chiaro segnale della relazione particolare esistente tra Dio e questa nazione. L’esperienza della manna riassume il metodo educativo che Dio applica nei confronti degli Israeliti.

`In Esodo 16:14-29 quali insegnamenti riceve il popolo di Israele?`

Dio compie il miracolo della manna per garantire agli Israeliti cibo sufficiente per ogni giorno. Se avesse provveduto a fornire una quantità superiore, forse si sarebbero dimenticati di chi fosse il merito. Quel miracolo si ripeteva ogni giorno, e il popolo poteva vedere con i propri occhi la cura di Dio. Il sabato, però, la situazione era diversa, proprio perché quello era un giorno speciale. Il miracolo raddoppiava: doppia razione di cibo il venerdì, e manna che si conservava senza marcire nel corso della notte. Così, il sabato, gli Israeliti avevano il tempo per meravigliarsi davanti a quel padre che li aveva liberati e riscoprire cosa significasse essere il suo popolo. Gli Israeliti mangiarono la manna per 40 anni (Es 16:35). Dio istruì inoltre Mosè di conservare un omer di manna, perché il popolo di Israele ricordasse in che modo era stato sfamato nel deserto (vv. 32,33), e per rappresentare un memoriale dell’esperienza particolare del giorno di sabato.

Anche in altre circostanze il Signore chiarì agli Israeliti che il sabato era un giorno speciale, un modo per aiutarli a riscoprire la loro identità e il loro Dio. A quel popolo fu chiesto di osservare e conservare il sabato santo, ma nel contesto di una comprensione più profonda e completa del carattere del loro Creatore e nell’ottica di costruire una relazione duratura, fondata sulla promessa.

`Stai parlando con un adolescente che considera il sabato «noioso». Lo osserva solo perché la Bibbia e i suoi genitori gli hanno detto che va fatto. Quali consigli ti sentiresti di dargli per aiutarlo a (ri)scoprire il valore educativo del sabato?`