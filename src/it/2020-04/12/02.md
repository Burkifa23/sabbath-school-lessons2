---
title:  Tempo per lasciarsi meravigliare
date:  13/12/2020
---

Ti sei mai chiesto per quale motivo il Signore abbia scelto di lasciarci due racconti armonici della creazione nei primi due capitoli della Genesi? Nel primo si parla della settimana creativa e della crescente bellezza della terra, a mano a mano che prendeva forma la vita, culminando il sesto giorno nella creazione dell’uomo e della donna. Genesi 2 presenta lo stesso racconto da una prospettiva diversa, concentrandosi particolarmente proprio su quel sesto giorno. Adamo si trova ora al centro della scena e ogni cosa viene descritta come se fosse lì per lui e per la donna: il giardino, i ruscelli, gli animali, la stessa donna.

La creazione è un evento troppo profondo per esaurirsi in un unico racconto. Si comincia conoscendo il Creatore onnipotente, l’artista supremo che ha sempre un occhio rivolto alla bellezza perfetta. Poi incontriamo il Dio delle relazioni, il quale desidera che gli esseri umani si amino e si prendano cura gli uni degli altri, come anche del resto del creato.

`Leggere Genesi 1 e 2, poi riflettere su come il primo sabato (2:1-3) si colleghi direttamente al primo racconto della creazione e si proietti allo stesso tempo in avanti, verso il secondo. In che modo le tue conclusioni ti aiutano a capire cosa significa la benedizione del sabato e la sua santificazione da parte di Dio?`

Immagina di essere al posto di Adamo o di Eva in quel primo sabato. È il tuo primo giorno di vita, il primo che passi accanto al tuo coniuge e accanto a Dio. Quante cose istruttive! Inizi a conoscere quel Dio che è riuscito a fare esplodere tanta bellezza. Ti stupisci nel vedere un elefante e l’istante immediatamente successivo una rana, ciascuno unico a modo suo. Sorridi mentre osservi le bizzarrie della giraffa o del bufalo. Resti in devoto silenzio, ammiri colori e forme, sei catturato dalla sinfonia dei suoni; la gamma di delizie per il gusto e l’olfatto diventano una festa per i tuoi sensi e apprezzi la bellezza di consistenze diverse. Soprattutto, cominci a imparare qualcosa sulle relazioni: responsabilità, calore umano, amore. E sperimenti tutto ciò insieme al tuo Creatore, cominciando a viverlo praticamente con il resto del creato. 

Il primo sabato non avrebbe potuto essere un’esperienza passiva per Adamo ed Eva. Rappresentò invece un’opportunità suscitata da Dio per concentrarsi sul Creatore e sul creato. Un tempo per lasciarsi meravigliare.

`Elenca le diverse opportunità istruttive che hanno avuto Adamo ed Eva nel corso di quel primo sabato. Quali tra queste sono tuttora significative, seppure in forma diversa?`