---
title:  Gli occhi del Signore
date:  18/10/2020
---

Un professore dell’università di Oxford ha teorizzato che niente di tutto ciò che è nel mondo, esseri umani compresi, è reale. Saremmo piuttosto creazioni digitali di una razza di alieni dotati di computer ultra potenti. 

Una teoria certamente singolare, che solleva comunque una questione cruciale: qual è la natura della realtà? Esistono due possibili, ampie risposte, anche se una sola è razionale. La prima è che l’universo, e tutto ciò che in esso è contenuto - esseri umani compresi - esiste semplicemente. Un dato di fatto puro e semplice. Non esiste un dio, non ci sono divinità, niente di riconducibile al divino.

La realtà è puramente materiale, naturale. Come qualcuno disse 2.500 anni fa, esistono solo «atomi e vuoto».

L’altra risposta ci suggerisce che l’universo è stato creato da qualche (o più) entità divina. Una risposta che a noi pare più logica, razionale, sensibile rispetto all’idea di un cosmo che semplicemente esiste, senza alcuna spiegazione relativa alle motivazioni. Questa posizione abbraccia il mondo naturale, quello fatto di «atomi e vuoto», ma non vi si limita. Ci indica una realtà molto più vasta, profonda e complessa rispetto alla visione ateo-materialistica tipica della modernità.

`Cosa ci dicono questi passi circa i concetti emersi nella lezione odierna? Salmi 53:1; Proverbi 15:3; Giovanni 3:16; Isaia 45:21; Luca 1:26-35.`

Centrale rispetto a qualsiasi forma di educazione cristiana è la realtà non tanto di Dio, ma di quel Dio personale che ci ama e interagisce con noi. Un Dio che compie dei miracoli e che, tenendo comunque conto delle leggi naturali, non può essere limitato dalle stesse e può trascenderle ogni volta che lo desidera (come nel caso del concepimento di Gesù da una vergine). Oggi l’insegnamento di questa visione è particolarmente pertinente perché una parte importante del mondo intellettuale, sostenendo erroneamente di avere la scienza dalla propria parte, insegna apertamente e in modo impudente la visione del mondo atea e materialista.

`Rifletti sui limiti di una visione del mondo atea se paragonata a quella biblica, che abbraccia la natura ma non si limita a essa. Perché, in definitiva, la visione del mondo biblica, teistica, appare più logica e razionale rispetto a quella atea?`