---
title:  Adorare il Redentore
date:  21/10/2020
---

Per quanto cruciale rispetto alla nostra fede, la dottrina della creazione, soprattutto nel Nuovo Testamento, compare spesso accanto, talvolta indissolubilmente, a quella della redenzione. Perché, va detto francamente, in un mondo corrotto, dove regnano peccato e morte, la sola creazione non è sufficiente. Viviamo, lottiamo, soffriamo; e poi? La sorte ineluttabile della morte ci fa tornare polvere. Cosa c’è di grandioso in tutto ciò? Entra in gioco allora la dottrina della redenzione, essenziale per la nostra visione del mondo: Gesù Cristo crocifisso e risorto è al centro di ogni nostra credenza.

`Leggere Giovanni 1:1-14. Cosa ci dice questo brano su Gesù e quello che ha compiuto per noi?`

Esaminiamo il messaggio del primo angelo: «Poi vidi un altro angelo che volava in mezzo al cielo, recante il vangelo eterno per annunciarlo a quelli che abitano sulla terra, a ogni nazione, tribù, lingua e popolo. Egli diceva con voce forte: “Temete Dio e dategli gloria, perché è giunta l’ora del suo giudizio. Adorate colui che ha fatto il cielo, la terra, il mare e le fonti delle acque”» (Ap 14:6-7). Si noti come «il vangelo eterno» sia direttamente collegato a Dio in quanto creatore. Quando siamo consapevoli del fatto che il Dio creatore è lo stesso che in sembianze umane si è fatto carico della condanna per il nostro peccato, il minimo che possiamo fare è adorarlo. Quale altra reazione potremmo avere una volta capito di chi si tratta realmente?

Per questa ragione, Cristo crocifisso deve essere davanti e al centro di ogni nostro insegnamento, comprendendone anche il ritorno, dal momento che la prima venuta diventerebbe relativamente utile in assenza della seconda. Si può a ragione affermare, riferendosi alla Scrittura, che la prima venuta e il ritorno di Cristo sono due fasi di un unico evento: il piano della salvezza.

`Giovanni 1:3 afferma che il Creatore di tutte le cose è colui che poi è morto per noi sulla croce. Perché l’adorazione è l’unica risposta naturale e logica?`