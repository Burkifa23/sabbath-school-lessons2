---
title:  La domanda di Leibniz
date:  19/10/2020
---

Molti anni fa, un autore e intellettuale tedesco, Gottfried Wilhelm Leibniz, pose la domanda probabilmente più basilare e centrale: «Perché esiste qualcosa e non piuttosto il nulla»?

`In che modo questi testi offrono una possibile risposta alla domanda di Leibniz? Genesi 1:1; Giovanni 1:1-4; Esodo 20:8-11; Apocalisse 14:6-7; Giobbe 12:7-10.`

Colpisce il fatto che nella Bibbia l’esistenza di Dio sia semplicemente scontata. Genesi 1:1 non propone una serie di argomentazioni logiche (anche se ne esisterebbero) per l’esistenza di Dio, semplicemente la considera un dato di fatto (Es 3:13-14) e a partire da questo elemento, cioè dal Dio Creatore, si sviluppano la Bibbia e tutta la verità rivelata nelle sue pagine. La dottrina della creazione è fondamentale ai fini di qualsiasi educazione di matrice cristiana. 

Tutto ciò in cui crediamo si basa sulla dottrina della creazione in sei giorni. La Bibbia non parte da una dichiarazione sul tema dell’espiazione, della legge, della croce, della risurrezione o del ritorno di Cristo. Comincia da un’affermazione che riguarda Dio Creatore, perché nessuno degli altri insegnamenti citati avrebbe senso separato da questa realtà.

Una visione biblica del mondo, lo ribadiamo, deve dunque enfatizzare l’importanza della dottrina della creazione. Un’enfasi che acquisisce particolare importanza nel momento in cui l’insegnamento diventa oggetto di un’aggressione frontale nel nome della scienza. L’evoluzione, ovvero la teoria in base alla quale gli esseri viventi, nel corso di miliardi di anni, si sono evoluti lentamente e a singhiozzo, in modo casuale, ha praticamente distrutto la fede nel racconto biblico della creazione in milioni di persone. È difficile immaginare un insegnamento più antitetico alla Bibbia, e alla fede cristiana in generale, dell’evoluzione. E l’idea che tale teoria possa in qualche modo essere armonizzata alla dottrina biblica è nociva. Non può essere fatto senza che si minino alcuni fondamenti della Parola di Dio e della fede cristiana.

`Dio ci chiede di trascorrere un settimo della nostra vita, ogni settimana, per ricordare i sei giorni della creazione. Una richiesta che non viene avanzata per nessun altro insegnamento.`