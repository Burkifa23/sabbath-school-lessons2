---
title:  La legge di Dio
date:  22/10/2020
---

Anni fa, in Francia, si è aperto un dibattito sulla questione della pena di morte: meritava di essere abolita? I sostenitori di questa proposta contattarono un famoso autore e filosofo francese, Michel Foucault, per chiedergli di firmare un editoriale in tal senso. Egli però non si espresse a favore dell’abolizione della sola pena di morte, ma anche dell’intero sistema carcerario, perorando l’idea di liberare tutti i prigionieri. Perché?

Secondo Foucault ogni sistema basato sulla moralità era una mera architettura umana, un concetto posto in essere per controllare le masse da parte di chi detiene il potere. Di conseguenza, quei codici morali non avevano una reale legittimità. Pur trovandoci davanti a una posizione estrema, si tratta della logica conseguenza di un problema niente affatto nuovo. Mosè stesso lo dovette affrontare con il popolo di Israele migliaia di anni fa: «Non farete come facciamo oggi qui, dove ognuno fa tutto quello che gli pare bene» (De 12:8; cfr. Gc 17:6 e Pr 12:15). Tuttavia, se vogliamo evitare di agire secondo la nostra discrezionalità - dal momento che non siamo abbastanza giusti, santi e obiettivi per conoscere cosa sia moralmente corretto - a chi dobbiamo rivolgerci? La risposta, ovvia, ci dice che il Signore nostro creatore ci ha dato anche un codice morale sulla base del quale sintonizzare il nostro comportamento. Forse i nostri occhi non riusciranno sempre a leggerlo nella maniera giusta, quelli del Signore sì.

`Cosa ci dicono questi testi a proposito della condotta morale? Deuteronomio 6:5; Marco 12:29-31; Apocalisse 14:12.`

Collocando la redenzione al centro della nostra visione cristiana del mondo, anche la legge di Dio e i dieci comandamenti dovranno occupare la stessa posizione. Dopo tutto, non siamo forse stati riscattati dal peccato, che infrange la legge (Ro 3:20)? Il vangelo avrebbe ben poco senso se separato dalla legge di Dio, e questo è uno dei motivi per cui la legge continua a essere vincolante per ciascuno di noi, nonostante non sia in grado di salvarci (per quello abbiamo bisogno del vangelo).

In sostanza, tutta l’educazione avventista è chiamata a rimarcare ciò che Ellen G. White ha definito «validità della legge» (GC, p. 63 [57]), all’interno della quale è compreso il sabato. Se l’insegnamento deve servire a ripristinare, per quanto possibile, l’immagine di Dio nell’uomo in questa vita, allora la legge di Dio deve essere osservata anche a un livello più elementare, alla luce dell’esempio di Cristo, in quanto codice morale che ci mostra ciò che è davvero giusto agli occhi del Signore.