---
title:  La visione biblica del mondo
date:  20/10/2020
---

Come anticipato nell’introduzione, nessuno osserva il mondo da una posizione neutrale. Per esempio, un ateo ammirerà un arcobaleno nel cielo non vedendo altro che un fenomeno naturale, senza alcun altro significato se non quello che ha deciso di attribuirgli. Al contrario, qualcuno che lo scruterà con attenzione da un punto di vista biblico non avrà la percezione solo di un fenomeno naturale, frutto dell’interazione tra acqua e luce, ma anche di una riaffermazione della promessa secondo cui Dio non avrebbe mai più distrutto il mondo con un diluvio (Ge 9:13-16).

«Dio manifestò grande generosità e comprensione per le sue creature disorientate, stabilendo come segno della sua riconciliazione con l’uomo il magnifico arcobaleno che risplendeva fra le nuvole… Dio voleva che quando i bambini, incuriositi dal magnifico arco che brilla nel cielo, chiedevano una spiegazione i genitori ripetessero la storia del diluvio e raccontassero che l’Altissimo aveva steso l’arcobaleno sulle nuvole per assicurare che la terra non sarebbe stata più sommersa dall’acqua» - PP, p. 106 [84].

La Bibbia resta il testo fondamentale per la fede di noi avventisti. Essa ci insegna la visione del mondo, il filtro attraverso il quale lo dobbiamo osservare e comprendere, anche se può rivelarsi un luogo sconsolante e complicato. La Scrittura crea la sagoma per aiutarci a capire meglio la realtà nella quale ci troviamo, della quale facciamo parte, con la quale spesso ci confrontiamo e che a volte ci disorienta.

`Quali verità, attraverso i testi proposti, ci aiutano a capire meglio la realtà odierna? Efesini 6:12; Marco 13:7; Romani 5:8; 8:28; Ecclesiaste 9:5; Apocalisse 20:5-6.`

Gli avventisti devono saldamente aderire agli insegnamenti biblici, perché si tratta della verità divina rivelata agli uomini, che ci spiega molte cose relative al mondo, di cui altrimenti saremmo ignari. Quindi, tutta l’educazione cristiana deve essere radicata nella Parola di Dio e qualsiasi insegnamento a essa contrario va respinto.

`Quali sono alcuni insegnamenti biblici che contraddicono altre convinzioni delle persone?`