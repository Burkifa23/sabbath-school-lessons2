---
title:  ស្ដេចហេសេគាបានសូមអោយព្រះបង្ហាញទីសំគាល់
date:  11/02/2021
---

រឿងក្នុងបទគម្ពីរអេសាយ 38 និងអេសាយ 39 បានកើតឡើងកៀកនឹងពេលដែលព្រះជាម្ចាស់ សង្រ្គោះស្តេចហេសេគាចេញពីកណ្តាប់ដៃស្តេចសានហេរីប។ ដូចដែលយើងបានឃើញនៅក្នុងខគម្ពីរអេសាយ 38៖5, 6 និងពង្សាវតារក្សត្រទី2 20៖6 ជនជាតិយូដាកំពុងស្ថិតក្នុងគ្រោះមហន្តរាយពី សំណាក់ស្រុកអាសស៊ើរ។ ដូច្នេះ គ្រានេះគឺកើតឡើងមុនពេលដែលព្រះជាម្ចាស់ជួយសង្គ្រោះរាស្ត្ររបស់ ព្រះអង្គប៉ុណ្ណោះ។

«សាតាំងមានបំណងចង់សម្លាប់ស្តេចហេសេគា និងបំផ្លាញក្រុងយេរូសាឡិមណាស់ ពីព្រោះវា គិតថា ប្រសិនបើព្រះអង្គសុគតទៅ នោះទ្រង់មិនអាចផ្លាស់ប្តូរអ្វីអោយមានភាពប្រសើរឡើងថែមទៀតឡើយ។ ពេលនោះ ក្រុងយេរូសាឡិមនឹងត្រូវបំផ្លាញចោលបានយ៉ាងងាយបំផុត»។ ដកស្រង់ពី The SDA Bible Commentary, vol. 4, p. 240។

`តើអត្ថបទដកស្រង់ពីសៀវភៅអ្នកស្រីអែល្លិន ជីវ៉ៃត៍បានបង្ហាញយើងយ៉ាងដូចម្តេចស្តីអំពីភាព ជាអ្នកដឹកនាំល្អ? តើវាសំខាន់យ៉ាងដូចម្តេចសម្រាប់រាស្រ្តរបស់ព្រះដែលត្រូវមានអ្នកដឹកនាំល្អ?`

`តើព្រះជាម្ចាស់បានប្រទានទីសំគាល់ ឬអព្ភូតហេតុពិសេសអ្វីដល់ស្តេចហេសេគា ដើម្បីធ្វើអោយព្រះអង្គមានសេចក្តីជំនឿរឹងមាំឡើង? សម្រាប់ចម្លើយសូមអានខគម្ពីរពង្សាវតារក្សត្រទី2 20៖ 8-10 និងអេសាយ 38៖6-8។`

ស្តេចអ័ហាសបានបដិសេធមិនព្រមទទួលយកទីសំគាល់ដែលព្រះជាម្ចាស់បានប្រទានមកនោះ ទេ (អេសាយ 7)។ ការសម្រេចព្រះទ័យបែបនេះបានបណ្តាលអោយមានបញ្ហាជាមួយជនជាតិអាសស៊ើរ។ តែឥឡូវនេះ ស្តេចហេសេគាបានទូលសូមព្រះជាម្ចាស់ដើម្បីរកទីសំគាល់វិញ (ពង្សាវតារក្សត្រទី2 20៖ 8)។ ដូច្នេះ ព្រះជាម្ចាស់ក៏បានពង្រឹងដល់ស្តេចហេសេគាដើម្បីអោយទ្រង់អាចស៊ូទ្រាំនឹងវិបត្តិទាំងឡាយដែលព្រះបិតារបស់ទ្រង់បាននាំមកលើស្រុកយូដា។ មានតែព្រះជាម្ចាស់មួយព្រះអង្គប៉ុណ្ណោះដែលអាច ផ្លាស់ប្តូរស្រមោលនៃពេលវេលា (នាឡិកាព្រះអាទិត្យ) របស់ស្តេចអ័ហាសបាន។ នាឡិកាព្រះអាទិត្យគឺ ជាថាសរាងរង្វង់មូលមួយដែលមានវត្ថុរាងត្រីកោណដាក់ផ្ទប់នៅលើកំពូល។ វត្ថុនេះត្រូវបានគេប្រើនៅ សម័យព្រះគម្ពីរដើម្បីប្រាប់ពីពេលវេលា។

ប្រជាជនបាប៊ីឡូនបានសិក្សាអំពីតារាសាស្ត្រ និងដំណើរគោចររបស់វា។ កាលនោះ ពួកគេបាន ឃើញឥរិយាបថចម្លែកនៃព្រះអាទិត្យ។ ពួកគេសង្ស័យថាតើដំណើរនេះមានន័យយ៉ាងដូចម្តេចទៅ។ នោះ ហើយជាមូលហេតុដែលស្តេចស្រុកបាប៊ីឡូនដែលមានព្រះនាមថា មឺរដាក-បាឡាដាន់បានចាត់អ្នកនាំ សាររបស់ទ្រង់អោយមកសួរសុខទុក្ខស្តេចហេសេគា។ បន្ទាប់មក ពួកបាប៊ីឡូនក៏បានកាត់ស្រាយន័យ យល់អំពីទំនាក់ទំនងរវាងកិច្ចផ្សះផ្សារបស់ស្តេចហេសេគា នឹងអព្ភូតហេតុនៃពន្លឺថ្ងៃ។

`ឥឡូវនេះ យើងបានដឹងហើយថាហេតុអ្វីបានជាព្រះជាម្ចាស់ជ្រើសរើសយកទីសំគាល់នេះ។ ក្រោយមក ព្រះនឹងចាត់ប្រើផ្កាយនៅភូមិបេថ្លេហិមដើម្បីនាំពួកអ្នកប្រាជ្ញពីទិសបូព៌ា អោយមកជួលគាល់ ព្រះយេស៊ូវ។ ដូចគ្នានេះដែរ ព្រះជាម្ចាស់បានប្រើដំណើរផ្លាស់ប្តូរនៃព្រះអាទិត្យ ដើម្បីដឹកនាំអ្នកនាំសារ ពីក្រុងបាប៊ីឡូនអោយចូលមកស្រុកយូដានៅសម័យស្តេចហេសេគា។ នេះក៏ជាពេលវេលាដ៏ពិសេសសំរាប់ ពួកបាប៊ីឡូនបានរៀនសូត្រអំពីព្រះដ៏ពិត។ ស្តេចមឺរដាក-បាឡាដាន់បានចំណាយពេលពេញមួយព្រះជន្ម របស់ទ្រង់ ដើម្បីព្យាយាមទទួលបានសេរីភាពចុងក្រោយពីប្រទេសអាសស៊ើរ។ ព្រះអង្គពិតជាត្រូវការសម្ព័ន្ធ មិត្តដែលមានអំណាច ដូច្នេះហើយបានជាទ្រង់មានបំណងចងសម្ព័ន្ធភាពជាមួយហេសេគា។ ព្រះអាទិត្យបានរំកិលចេញពីគន្លងគោចររបស់វាដោយសារការអធិស្ឋានរបស់ស្តេចហេសេគា។ ដូច្នេះ តើស្តេចហេសេគា អាចធ្វើអ្វីបានដល់ស្រុកអាសស៊ើរ?`