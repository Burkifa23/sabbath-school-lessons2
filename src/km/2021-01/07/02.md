---
title:  ស្ដេចហេសេគាត្រៀមធ្វើសង្គ្រាម
date:  07/02/2021
---

`តើមានអ្វីកើតឡើងដល់ស្រុកយូដា? សម្រាប់ចម្លើយ សូមអានពង្សាវតារក្សត្រទី2 18៖13; របាក្សត្រទី2 32៖1; និងអេសាយ 36៖1។`

ក្រោយពីស្តេចអ័ហាសបានសោយទិវង្គតទៅ នោះស្តេចហេសេគាជាព្រះរាជបុត្រារបស់ទ្រង់ក៏បានឡើងសោយរាជ្យជំនួស។ ស្តេចហេសេគាបានប្រតិបត្តិតាមគ្រប់ទាំងផ្លូវរបស់ព្រះជាម្ចាស់។ ប៉ុន្តែនៅគ្រាដែលទ្រង់បានឡើងសោយរាជ្យជាស្តេចនោះ អាណាចក្រយូដាបានបាត់បង់សេរីភាពអស់ទៅហើយ។ នេះក៏ព្រោះតែស្តេចអ័ហាសបានទៅជួលដល់ស្រុកអាសស៊ើរអោយជួយការពារស្រុកយូដាប្រឆាំងនឹងប្រទេស ស៊ីរី និងអ៊ីស្រាអែលខាងជើង។ ដូច្នេះហើយ នៅពេលដែលស្តេចអង្គនេះបានគ្រងរាជ្យឡើងនោះ ទ្រង់ត្រូវ បានបង្ខំអោយបន្ត «ផ្តល់ពន្ធការពារ» ដល់ស្រុកអាសស៊ើរ ដើម្បីការពារប្រទេសយូដាអោយមានសុវត្ថិភាព (សូមមើលខគម្ពីររបាក្សត្រទី2 28៖16-21)។ ក្រោយពីសេ្តចសារហ្គូនទីពីរដែលជាស្តេចនៃស្រុកអាសស៊ើរបានសុគតទៅនៅក្នុងសង្គ្រាម នោះព្រះចៅសានហេរីបក៏បានឡើងសោយរាជ្យធ្វើជាស្តេចថ្មីនៅស្រុក អាសស៊ើរក្នុងឆ្នាំ705 មុនគ្រិស្តសករាជ។ ស្រុកអាសស៊ើរក៏មានការចុះខ្សោយនៅពេលដែលមានការផ្លាស់ប្តូរអំណាច។ នៅពេលនោះដែរ ស្តេចហេសេគា ទ្រង់ក៏បានក្លាយជាមេដឹកនាំប្រទេសតូចៗមួយចំនួន នៅជិតស្រុកយូដា (ពង្សាវតារក្សត្រទី2 18៖7)។ ពួកគេក៏បានក្រោកឡើងរួបរួមគ្នាប្រយុទ្ធប្រឆាំងនឹង ការគ្រប់គ្រងរបស់ពួកអាសស៊ើរ។

ប៉ុន្តែ ស្តេចហេសេគា ទ្រង់បានប្រព្រឹត្តនូវកំហុសមួយ គឺថាទ្រង់មិនបានគិតថា អាសស៊ើរជាប្រទេស ដ៏ខ្លាំងក្លានោះទេ។ ទ្រង់ពិតជាយល់ខុសហើយ។ ព្រះចៅសានហេរីបបានគ្រប់គ្រងនគររបស់ទ្រង់បានយ៉ាងល្អ។ បន្ទាប់មក នៅឆ្នាំ701មុនគ្រិស្តសករាជ កងទ័ពអាសស៊ើរដ៏ខ្លាំងពូកែបានវាយលុកប្រទេស ស៊ីរី-ប៉ាឡេស្ទីន និងវាយលុកស្រុកយូដាយ៉ាងខ្លាំង។

`តើស្តេចហេសេគារៀបចំខ្លួនធ្វើសង្គ្រាមជាមួយជនជាតិអាសស៊ើរយ៉ាងដូចម្តេច? សម្រាប់ចម្លើយ សូមអានខគម្ពីររបាក្សត្រទី2 32៖1-8។`

ស្តេចហេសេគាកាលបានឃើញថា ស្តេចសានហេរីបចង់វាយដណ្ដើមយកក្រុងយេរូសាឡិមទាំងកម្រោលហើយនោះ ទ្រង់ក៏បានត្រៀមព្រះកាយដើម្បីធ្វើសង្គ្រាមជាមួយជនជាតិអាសស៊ើរដែរ។ ទ្រង់ បានពង្រឹងក្រុងយេរូសាឡិម និងកងទ័ពរបស់ទ្រង់យ៉ាងខ្លាំង។ ព្រះអង្គក៏បានធ្វើអោយប្រាកដថាទឹកដែល ហូរចូលទីក្រុងត្រូវបានការពារនិងមានសុវត្ថិភាព (សូមអានខគម្ពីរពង្សាវតារក្សត្រទី2 20៖20 និង របាក្សត្រទី2 32៖30)។ សព្វថ្ងៃនេះ ប្រសិនបើលោកអ្នកបានទៅទស្សនាផ្លូវក្នុងទឹកនៃក្រុងស៊ីឡូរ អ្នកអាចអានសញ្ញាស្តីអំពីរបៀបដែលផ្លូវនេះត្រូវបានសាងសង់។ ផ្លូវរូងក្នុងទឹកគឺជាបំពង់វែងមួយដែលដឹកនាំទឹកពីកន្លែងមួយទៅកន្លែងមួយទៀត។ អ្នកជំនាញខាងព្រះគម្ពីរជឿថាផ្លូវរូងក្រោមទឹកនៃក្រុងស៊ីឡូរត្រូវបានសាងសង់ឡើងក្នុងអំឡុងពេលដែលស្តេចហេសេគារៀបចំខ្លួនសម្រាប់ធ្វើសង្គ្រាមជាមួយជនជាតិ អាសស៊ើរ។

ស្តេចហេសេគាទ្រង់ក៏ជាមេដឹកនាំខាងវិញ្ញាណដ៏រឹងមាំមួយអង្គនៅពេលនោះដែរ។ ទ្រង់បានជួយធ្វើអោយប្រជារាស្ត្ររបស់ទ្រង់មានភាពក្លាហាននៅក្នុងគ្រាដ៏លំបាកនេះ។ «ស្តេចហេសេគាបានសម្រេច ព្រះទ័យធ្វើអោយអស់ពីលទ្ធភាពរបស់ទ្រង់។ ទ្រង់នឹងធ្វើអ្វីៗគ្រប់យ៉ាងដែលទ្រង់អាចធ្វើទៅបាន ដើម្បី ត្រៀមខ្លួនប្រយុទ្ធនឹងសត្រូវ។ ក្រោយពីព្រះអង្គបានធ្វើគ្រប់យ៉ាងអស់ហើយ នោះស្ដេចទ្រង់ក៏បានត្រាស់ បង្គាប់អោយកងកំឡាំងទាំងអស់របស់ទ្រង់មកជួបជុំគ្នា។ បន្ទាប់មក ទ្រង់ក៏លើកទឹកចិត្តដល់ពួកគេអោយ មានភាពក្លាហានឡើង»។ ដកស្រង់ពី Ellen G. White, Prophets and Kings, p. 351។