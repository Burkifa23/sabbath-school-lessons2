---
title:  ការកុហកបោកប្រាស់
date:  08/02/2021
---

ពួកមេដឹកនាំរបស់ជនជាតិអាសស៊ើរពិតជាគួរថោកទាបណាស់។ ពួកគេក៏ឈ្លាសវៃផងដែរ។ ពួកគេចង់បានតែរបស់ពីរយ៉ាងប៉ុណ្ណោះគឺលុយនិងអំណាច។ ពួកគេមិនចង់បំផ្លាញទីក្រុងនោះទេ។ ពួក គេមានបំណងចង់គ្រប់គ្រងវាវិញទេតើ (ប្រៀបធៀបខគម្ពីរអេសាយ 10៖13, 14)។ ហេតុអ្វីបានជា ចាំបាច់ត្រូវបំផ្លាញទីក្រុងប្រសិនបើអ្នកអាចបញ្ចុះបញ្ចូលអោយប្រជាជនរបស់ខ្លួនចុះចាញ់ជាមុន? នេះជា អ្វីដែលស្តេចសានហេរីបគិត។ កាលដែលទ្រង់កំពុងធ្វើសង្គ្រាមប្រឆាំងនឹងទីក្រុងឡាគីស ស្តេចសានហេរីប បានបញ្ជូន «រាជទូតម្នាក់» អោយចេញទៅចាប់យកក្រុងយេរូសាឡិម។ តើរាជទូតរូបនេះបាន ប្រើអាវុធអ្វី ដើម្បីកាន់កាប់ទីក្រុងយេរូសាឡិម? តើប្រើដាវឬអី? មិនមែនទេ គឺគាត់ប្រើពាក្យកុហក។

`តើរាជទូតម្នាក់នេះប្រើពាក្យកុហកអ្វីខ្លះ ដើម្បីធ្វើឱ្យប្រជាជនយូដាភ័យខ្លាច? សម្រាប់ចម្លើយ សូមអានខគម្ពីរអេសាយ 36៖2-20; សូមអានខគម្ពីរពង្សាវតារក្សត្រទី2 18៖17-35 និងរបាក្សត្រ ទី2 32៖9-19។`

រាជទូតជាន់ខ្ពស់រូបនេះផ្តល់នូវហេតុផលដ៏សំខាន់មួយចំនួនដែលយូដាគួរតែចុះចាញ់ដោយ គ្មានការប្រយុទ្ធ។ (1) ស្រុកយូដាមិនអាចទុកចិត្តប្រទេសអេស៊ីព្ទក្នុងការជួយពួកគេបានទេ។ អេសុីព្ទ បានចុះខ្សោយកំឡាំងហើយ។ (2) ស្រុកយូដាមិនអាចពឹងផ្អែកលើព្រះជាម្ចាស់ដើម្បីជួយពួកគេបានទេ ព្រោះស្តេចហេសេគាធ្វើអោយព្រះជាម្ចាស់មានព្រះទ័យខ្វល់ដោយទ្រង់បានដកទីសក្ការៈបូជានិងអាសនៈ នៅស្រុកយូដាទាំងមូល។ បន្ទាប់មក ស្តេចហេសេគាបង្គាប់អោយប្រជាជនគោរពបូជានៅអាសនៈតែមួយ នៅក្រុងយេរូសាឡិម។ (3) ព្រះជាម្ចាស់ពិតជាកាន់នៅខាងស្រុកអាសស៊ើរមិនមែនស្រុកយូដាទេ។ (4) ព្រះ ជាម្ចាស់បានត្រាស់បង្គាប់អោយស្តេចសានហេរីបបំផ្លាញស្រុកយូដាបង់។ (5) ស្រុកយូដាមិនមានកងទ័ព ឆ្នើមក្នុងការធ្វើចម្បាំងទប់ទល់និងកងទ័ពសេះ2000នាក់របស់អាសស៊ើរទេ។ រាជទូតរូបនេះបានប្រាប់ អោយស្រុកយូដាចុះចាញ់សង្រ្គាមឥឡូវនេះទៅ។ (6) អ្នកមិនមានស្បៀងនិងទឹកគ្រប់គ្រាន់ សម្រាប់ផឹក នោះទេ។ យើងនឹងរកយុត្តិធម៌សម្រាប់អ្នក។ ស្តេចហេសេគាមិនអាចជួយសង្រ្គោះអ្នកបានទេ។ ព្រះនៃប្រទេសដទៃទៀតក៏មិនបានជួយសង្គ្រោះប្រជាជនរបស់ពួកគេពីស្រុកអាសស៊ើរដែរ។ ដូច្នេះ អ្នកអាចដឹងយ៉ាងប្រាកដថាព្រះរបស់អ្នកក៏មិនសង្រ្គោះអ្នកដែរ។

`តើរាជទូតរូបនេះបាននិយាយប្រាប់នូវការពិតដែរឬទេ?`

រឿងរ៉ាវភាគច្រើនដែលរាជទូតរូបនេះបានរៀបរាប់គឺជាការពិត។ មូលហេតុពីរយ៉ាងធ្វើអោយ ពាក្យសម្តីរបស់មន្រ្តីរូបនេះមានឥទ្ធិពលគឺ៖ (1) រាជទូតរូបនេះទើបតែមកពីទីក្រុងឡាគីសដែលមាន ចម្ងាយ ត្រឹមតែ48គីឡូប៉ុណ្ណោះ។ ជនជាតិអាសស៊ើរបានបង្ហាញអោយក្រុងឡាគីសឃើញនូវអ្វីដែល ពួកគេនឹងធ្វើចំពោះទីក្រុងណាដែលហ៊ានប្រយុទ្ធជាមួយនឹងពួកគេ។ (2) រាជទូតនេះមានផ្នែកមួយដ៏មានឥទ្ធិពល នៃកងទ័ពអាសស៊ើរនៅជាមួយគាត់ (អេសាយ 36៖2)។ ដូច្នេះ បើតាមទស្សនៈរបស់មនុស្សជាតិជនជាតិ យូដាកំពុងជួបបញ្ហាដ៏ធ្ងន់ធ្ងរហើយ (សូមប្រៀបធៀបខគម្ពីរអេសាយ 10៖8-11)។

រាជទូតរូបនេះក៏និយាយត្រឹមត្រូវដែរដែលថា ស្តេចហេសេគាបំផ្លាញអាសនៈទាំងនោះ។ ប៉ុន្តែតើការផ្លាស់ប្តូរនេះពិតជាបានបណ្តាលអោយព្រះអម្ចាស់អន់ព្រះទ័យឬ? ព្រះជាម្ចាស់ជាសេចក្តីសង្ឃឹម តែមួយគត់ដែលរាស្រ្តរបស់ទ្រង់នៅសេសសល់។ តើទ្រង់នឹងជួយសង្រ្គោះប្រជាជនរបស់ទ្រង់ដែរឬទេ? មានតែព្រះទេដែលអាចឆ្លើយនូវសំណួរនេះបាន។