---
title:  ព្រនង់នៃក្តីពិរោធរបស់ព្រះ
date:  26/01/2021
---

ខគម្ពីរអេសាយ 9៖8-10៖34 បានសម្តែងប្រាប់យើងថា នៅថ្ងៃណាមួយព្រះនឹងដោះលែងរាស្ត្ររបស់ព្រះអង្គអោយមានសេរីភាពពីខ្មាំងសត្រូវរបស់គេ។ រាស្ត្ររបស់ទ្រង់មានសេចក្តីសោកស្តាយ ដោយសារពួកគេបានជឿទុកចិត្តលើយោបល់របស់វិញ្ញាណអសោច។ ដូច្នោះហើយ បានជាកងទ័ពអាសស៊ើរ មកវាយប្រហារពួកគេដោយភ្លើងសង្គ្រាម ព្រមទាំងបានចាប់យកប្រជាជនអ៊ីស្រាអែលជាច្រើនយកទៅជា ឈ្លើយ។ ប៉ុន្តែ លោកអេសាយបានសន្យាថា នឹងមានពេលវេលាមកដល់ ដែលព្រះនឹងបំបាត់ «ដំបងរបស់ ពួកអ្នកដែលសង្កត់សង្កិនគេផង ដូចជានៅគ្រានៃពួកសាសន៍ម៉ាឌានដែរ» (អេសាយ 9៖4)។

`សូមអានអំពីការរងទុក្ខនៃរាស្ត្ររបស់ព្រះនៅក្នុងខគម្ពីរអេសាយ 9៖8-10៖34។ ចូរប្រៀប ធៀបបណ្តាសានេះនៅក្នុងខគម្ពីរលេវីវិន័យ 26៖14-39។ តើហេតុអ្វីបានជាព្រះជាម្ចាស់ដាក់ទណ្ឌកម្ម ប្រជាជនរបស់ព្រះអង្គបន្តិចម្តងៗតែមិនមែនទាំងស្រុងក្នុងពេលតែមួយនោះ? តើរឿងនេះបង្ហាញយើង យ៉ាងដូចម្តេច អំពីព្រះជាម្ចាស់ និងផែនការរបស់ទ្រង់សម្រាប់ជីវិតរបស់យើងរាល់គ្នា?`

ប្រសិនបើព្រះជាម្ចាស់ចង់បំផ្លាញប្រជារាស្ត្ររបស់ព្រះអង្គ ទ្រង់អាចបណ្តោយអោយពួកអាសស៊ើរ វាយប្រហារពួកគេភ្លាមៗតែម្តង។ ប៉ុន្តែព្រះជាម្ចាស់ ទ្រង់មានព្រះទ័យយឺតនឹងខ្ញាល់ ដោយមិនចង់ឃើញ នរណាម្នាក់ត្រូវវិនាសអន្តរាយឡើយ។ ទ្រង់មានព្រះទ័យចង់អោយមនុស្សគ្រប់គ្នាផ្លាស់ប្រែផ្លូវប្រព្រឹត្តរបស់ ខ្លួន ហើយងាកចេញពីអំពើបាបរបស់គេវិញប៉ុណ្ណោះ (ពេត្រុសទី2 3៖9)។ ព្រះបានបណ្តាលអោយ សាសន៍អ៊ីស្រាអែល និងពួកយូដាជួបនូវរឿងអាក្រក់កើតឡើង ដោយសារតែពួកគេបានជ្រើសរើសខុស។ ព្រះជាម្ចាស់ចង់អោយរាស្ត្ររបស់ទ្រង់យល់ថាអ្វី ដែលគេបានធ្វើគឺពិតជាខុសឆ្គង ហើយថាពួកគេនៅមាន ឱកាសធ្វើការសម្រេចចិត្តដែលប្រសើរជាងមុន។ ប៉ុន្តែផ្ទុយទៅវិញ ពួកគេនៅតែបន្តធ្វើបាប ព្រមទាំងតាំង ចិត្តរឹងរូសប្រឆាំងនឹងព្រះ និងហោរារបស់ទ្រង់ផងដែរ។ ដូច្នេះ ព្រះទ្រង់ក៏ឈប់ការពារដល់ពួកគេ។ តែពួកគេ នៅតែប្រឆាំងនឹងព្រះដដែល។ រឿងនេះនៅតែបន្តកើតឡើងរហូតដល់ព្រះមិនអាចធ្វើអ្វីបានទៀតដើម្បីជួយសង្រ្គោះពួកគេបានឡើយ។

`សូមអានខគម្ពីរអេសាយ 9៖8-10៖34 ម្ដងទៀត។ ដូចដែលយើងបានឃើញនៅក្នុងខទាំងនេះ រូចមកហើយ តើមនុស្សមានកំហុសចំពោះអំពើបាបអ្វីខ្លះ? តើគេបានធ្វើបាបនឹងអ្នកណា? តើនរណាជា អ្នកមានកំហុស?`

អ្វីដែលយើងឃើញនៅទីនេះគឺអំណាចនៃ សេរីភាពក្នុងឆន្ទៈ ឬ សេរីភាពក្នុងការជ្រើសរើស។ ព្រះបានបង្កើតមនុស្សមកអោយមានសេរីភាព។ ទ្រង់ចាំបាច់ត្រូវតែធ្វើដូច្នេះ ព្រោះថាប្រសិនបើយើងគ្មាន សិទ្ធិសេរីភាពនោះទេ យើងពិតជាមិនអាចស្រឡាញ់ទ្រង់បានឡើយ។ នៅពេលដែលអ្នកមានសេរីភាពក្នុងឆន្ទៈ នោះអ្នកអាចជ្រើសរើសធ្វើបាបក៏បាន។ នៅពេលដែលយើងធ្វើបាប នោះព្រះជាម្ចាស់ទ្រង់ ជ្រើសរើសនាំយើងត្រឡប់មករកទ្រង់វិញ។ ទ្រង់ធ្វើដូច្នេះដោយចង់បង្ហាញយើងពីសេចក្ដីស្រឡាញ់របស់ ទ្រង់។ ដោយសារទ្រង់ស្រឡាញ់យើង នោះបានជាទ្រង់ជាញឹកញាប់ មិនបានហាមឃាត់យើងពីការសម្រេច ចិត្តខុសនោះទេ។ ទ្រង់អនុញ្ញាតអោយយើងមានអារម្មណ៍ឈឺចាប់ រងទុក្ខ និងភ័យខ្លាច ដែលកើតចេញពីការជ្រើសរើសខុសរបស់យើង។ បន្ទាប់មកយើងនឹងឃើញថា ការងាកចេញពីទ្រង់នឹងបណ្តាលអោយ យើងទៅជាយ៉ាងណា។ ទោះជាយ៉ាងនេះក្តី មានមនុស្សជាច្រើនមិនបានងាកចេញពីអំពើបាបរបស់ខ្លួន ហើយវិលត្រឡប់មករកព្រះវិញឡើយ។ សេរីភាពនៃឆន្ទៈគឺជាអំណោយទានមួយដ៏អស្ចារ្យ។ ប៉ុន្តែ យើង មិនត្រូវប្រើវានៅក្នុងផ្លូវខុសឡើយ។