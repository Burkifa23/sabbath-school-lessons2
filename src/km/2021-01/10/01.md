---
title:  ធ្វើរឿងដែលមិនអាចទៅរួច
date:  27/02/2021
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
អេសាយ 50៖4-10; អេសាយ 52៖13-53៖ 12; អេសាយ 53៖3-9; អេសាយ 53៖10-12។

> <p>ខចងចាំ</p>
> «តែទ្រង់ត្រូវរបួស ដោយព្រោះអំពើរំលងរបស់យើង ក៏ត្រូវវាយជាំ ដោយព្រោះអំពើទុច្ចរិតរបស់ យើងទេ ឯការវាយផ្ចាលដែលនាំឲ្យយើងបានជាមេត្រី នោះបានធ្លាក់ទៅលើទ្រង់ ហើយយើងរាល់គ្នាបាន ប្រោសឲ្យជា ដោយសារស្នាមរំពាត់នៅអង្គទ្រង់» (អេសាយ 53៖5)។

ឡៅ ហ្វូកគឺជាគ្រិស្តសាសនិកចិនមួយរូប។ លោកពិតជាមានចិត្តអាណិតអាសូរចំពោះជនជាតិ របស់ខ្លួនណាស់ដែលបានជាប់ជាទាសករអណ្តូងរ៉ែនៅទ្វីបអាហ្វ្រិក។ ឡៅ ហ្វូកមានបំណងចង់ផ្តល់នូវសេចក្តី សង្ឃឹមតាមរយៈដំណឹងល្អអំពីព្រះយេស៊ូវដល់ជនជាតិចិនទាំងនោះ។ ប៉ុន្តែ តើលោក អាចទៅជួបពួកគេ បានដោយវិធីណា? នោះលោកក៏មានគំនិតមួយគឺថា លោកនឹងលក់ខ្លួនរបស់លោកអោយទៅធ្វើជាទាសករ រយៈពេលប្រាំឆ្នាំ។ ក្រោយមក លោកក៏ត្រូវបានគេបញ្ជូនអោយទៅធ្វើការក្នុងអណ្តូងរ៉ែមួយកន្លែងនៃតំបន់ មួយដែលមានឈ្មោះថាដេមេរ៉ារ៉ា។ លោកក៏បានទៅធ្វើការនៅក្នុងអណ្តូងរ៉ែនោះ ហើយក៏បានបង្រៀន មនុស្សជាច្រើនអំពីព្រះយេស៊ូវដែរ។

ក្រោយមកឡៅហ្វូកក៏បានស្លាប់ទៅ។ ប៉ុន្តែ មុនពេលដែលលោកអស់ជីវិតទៅលោកក៏បាននាំមនុស្សចំនួន200នាក់អោយបានទទួលយកព្រះយេស៊ូវជាព្រះអង្គសង្គ្រោះរបស់គេ។ ឡៅ ហ្វូក គឺជាគំរូមួយដ៏មានឥទ្ធិពលចំពោះអស់អ្នកដែលហ៊ានលះបង់អ្វីៗគ្រប់យ៉ាង ដើម្បីជួយសង្រ្គោះដល់អ្នកដទៃ។ ជាការ ពិតណាស់ នេះជាឧទាហរណ៍មួយដែលបានស្តែងចេញនូវសេចក្ដីស្រឡាញ់របស់ព្រះ។ ព្រះយេស៊ូវក៏បាន ក្លាយមកជា «បាវបំរើ» ដើម្បីយាងមកជួយសង្រ្គោះមនុស្សអោយរួចផុតពីទាសករនៃអំពើបាប (ភីលីព 2៖7)។ ព្រះអង្គបានយាងមកដើម្បីផ្តល់នូវសេចក្តីសង្ឃឹមដល់រាស្ត្ររបស់ទ្រង់ ហើយនិងរំដោះ ពួកគេអោយ មានសេរីភាព។

ព្រះគម្ពីរអេសាយបានបរិយាយប្រាប់យើងអំពីរឿងនេះរាប់រយឆ្នាំមុនពេលដែលព្រះយេស៊ូវបាន យាងមកលើផែនដីនេះម្លេ៉ះ។ សប្តាហ៍នេះ យើងនឹងពិនិត្យមើលអ្វីដែលព្រះគម្ពីរអេសាយបាននិយាយអំពី ព្រះយេស៊ូវ។