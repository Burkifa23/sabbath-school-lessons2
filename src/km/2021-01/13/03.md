---
title:  ការអញ្ជើញពីស្ថានសួគ៌
date:  22/03/2021
---

`សូមអានខគម្ពីរអេសាយ 66៖1-19។ តើបទបន្ទូលនៅក្នុងខទាំងនេះនិយាយអំពីអ្វី?`

ព្រះជាម្ចាស់ទ្រង់បានប្រទានបទបន្ទូលមួយមកដល់លោកអេសាយ ដើម្បីផ្តល់អោយរាស្ត្ររបស់ ទ្រង់។ ទ្រង់បានអំពាវនាវដល់រាស្ត្ររបស់ទ្រង់អោយវិលត្រឡប់មកឯទ្រង់វិញ។ ទ្រង់ក៏បានព្រមានពួកគេ កុំអោយងាកចេញពីទ្រង់ដែរ។ យើងបានឃើញការអំពាវនាវ និងការព្រមានរបស់ព្រះនៅក្នុងកណ្ឌគម្ពីរអេសាយទាំងមូល។ ព្រះនឹងជួយសង្គ្រោះដល់អស់អ្នកណាដែលគ្មានភាពអំនួតនៅក្នុងចិត្តឡើយ។ ព្រះ ជាម្ចាស់នឹងប្រទានជីវិតថ្មីដល់គេ គឺដល់អស់អ្នកដែលទុកចិត្តលើព្រះបន្ទូលរបស់ទ្រង់ (អេសាយ 66៖ 2, 5)។ ដូចដែលយើងបានឃើញនៅក្នុងខគម្ពីរអេសាយ 40៖1 ព្រះជាម្ចាស់នឹងកំសាន្តចិត្តដល់រាស្ត្រ របស់ទ្រង់ដែលវិលមករកព្រះអង្គវិញ (អេសាយ 66៖13)។ ប៉ុន្តែ ទ្រង់នឹងបំផ្លាញដល់អ្នកណាដែល ប្រឆាំងនឹងទ្រង់ គឺនឹងអស់អ្នកដែលធ្វើពុតជាស្រឡាញ់ទ្រង់តែនៅចំពោះមុខបណ្តាជន ប៉ុន្តែ តាមពិតទៅ ពួកគេមិនដែលគោរពប្រតិបត្តិតាមទ្រង់ឡើយ (អេសាយ 66៖3, 4 សូមប្រៀបធៀបអេសាយ 1៖10-15)។ ព្រះក៏នឹងបំផ្លាញអស់អ្នកដែលស្អប់ខ្ពើម និងប្រឆាំងដល់អ្នកដែលស្មោះត្រង់នឹងទ្រង់ដែរ (អេសាយ 66៖5)។ ពួកមនុស្សអាក្រក់ទាំងនេះក៏មានរាប់បញ្ចូលទាំងអ្នកដែលថ្វាយបង្គំដល់ព្រះមិនពិតដែរ (អេសាយ 66៖17 អេសេគាល 8៖7-12)។

`សូមក្រឡេកមើលខគម្ពីរអេសាយ 66៖3 ។ តើខគម្ពីរនេះនិយាយអ្វីខ្លះ? តើលោកអ្នកបាន សង្កេតឃើញច្បាប់ខាងវិញ្ញាណអ្វីខ្លះនៅទីនេះ? តើពួកវាបានបង្រៀនយើងយ៉ាងដូចម្តេចអំពីខ្លួនយើង និងការថ្វាយបង្គំព្រះនៅពេលសព្វថ្ងៃនេះ?`

`តើព្រះជាម្ចាស់មានលក្ខណៈដូចនឹងមេដែកយ៉ាងដូចម្តេច? បើដូច្នោះមែន តើទ្រង់អាចទាញនាំមនុស្សពីស្រុកដទៃអោយមករកព្រះអង្គដោយរបៀបណា? សម្រាប់ចម្លើយ សូមអានខគម្ពីរអេសាយ 66៖18, 19។`

ក្រោយពីព្រះជាម្ចាស់បានបំផ្លាញពួកខ្មាំងសត្រូវរបស់ទ្រង់រួចរាល់ហើយ (អេសាយ 66៖ 14-17) ទ្រង់បានសម្តែងនូវសិរីរុងរឿងរបស់ទ្រង់ដែលដើរតួដូចជាមេដែក។ សិរីរុងរឿងរបស់ព្រះអង្គ មានចេស្តាក្នុងការ «ទាញ» ឬអូសទាញមនុស្សអោយមកឯក្រុងយេរូសាឡិម (សូមប្រៀបធៀបអេសាយ 2៖2-4)។ ព្រះជាម្ចាស់បានប្រទានដល់រាស្រ្តរបស់ទ្រង់នូវទីសម្គាល់មួយ។ លោកអេសាយមិនបង្ហាញ ទីសម្គាល់នោះដល់យើងទេ។ ប៉ុន្តែ យើងអាចស្មានដឹងថានេះជាទីសម្គាល់ចុងក្រោយ ដែលព្រះគម្ពីរ អេសាយបានលើកឡើង៖ ព្រះជាម្ចាស់នឹងប្រទានអោយរាស្ត្ររបស់ទ្រង់មានសេចក្តីអំណរនិងសន្តិភាព ហើយទ្រង់នឹងប្រគល់ទឹកដីរបស់គេត្រឡប់មកវិញដែរ (អេសាយ 55៖12, 13)។ នៅពេលដែលព្រះ ជាម្ចាស់សម្តែងនូវសិរីរុងរឿងរបស់ទ្រង់ដោយធ្វើកិច្ចការទាំងនេះសម្រាប់រាស្ត្ររបស់ទ្រង់ នេះគឺជាទីសម្គាល់ មួយហើយ។ ការនេះចង់បើកសម្តែងអោយឃើញថា ព្រះជាម្ចាស់សព្វព្រះទ័យដល់រាស្ត្ររបស់ទ្រង់ម្តងទៀតហើយ។ ដូចគ្នានេះដែរ ព្រះបានប្រទានទីសម្គាល់មួយនៃឥន្ទធនូដល់លោកណូអេ បន្ទាប់ពីទឹកជំនន់ (លោកុប្បត្ដិ 9៖13-17)។

`សូមអានខគម្ពីរអេសាយ 66៖5។ តើភាព «ញ័រញាក់ ចំពោះព្រះបន្ទូលនៃព្រះយេហូវ៉ា» មាន ន័យយ៉ាងណា? តើហេតុអ្វីក៏ព្រះជាម្ចាស់ចង់អោយយើងរាល់គ្នាធ្វើដូច្នេះ?`