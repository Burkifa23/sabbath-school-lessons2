---
title:  រឿងខ្លី
date:  15/01/2021
---

#### សៀវភៅក្រហមដែលអណ្តែតទឹក

តូរ៉ូនី គូម៉ាទ្រីបូរ៉ា មានចិត្ដរំភើបយ៉ាងក្រៃលែង នៅពេលដែលគាត់បានទទួលព្រះគម្ពីរមួយក្បាលដ៏ស្រស់ស្អាត មានក្របពណ៌ក្រហម នៅក្នុងភូមិរបស់គាត់ដ៏ឆ្ងាយដាច់ស្រយាល ភាគអាគ្នេយ៍នៃ ប្រទេសបង់ក្លាដែស។ ព្រះគម្ពីរនេះជារង្វាន់លើកទឹកចិត្ត សម្រាប់ការបញ្ចប់មេរៀនព្រះគម្ពីរជាច្រើនតាម រយៈអ៊ីមែល។ ប៉ុន្តែ តូរ៉ូនី ត្រូវតែមានការប្រុងប្រយ័ត្ន។ ឪពុករបស់គាត់ជាបូជាចារ្យសាសនា ប្រកាន់ ទំនៀមទម្លាប់គ្រួសារដែលលោកនឹងមិនពេញចិត្តអោយកូនប្រុសរបស់លោក កាន់ព្រះគម្ពីរដែលបង្រៀន ពីព្រះនៃស្ថានសួគ៌ឡើយ។ ទោះជាយ៉ាងនេះក្តី តូរ៉ូនីមិនមានការព្រួយបារម្ភទេ។ គាត់បានសិក្សាមេរៀន ព្រះគម្ពីរជារៀងរាល់យប់នៅពេលដែលឪពុកម្តាយរបស់គាត់បានសំរានលក់អស់។ គាត់ក៏មានបំណង អានព្រះគម្ពីរក្រហមនេះតែនៅពេលយប់ប៉ុណ្ណោះ។ ផែនការនេះហាក់ដូចជាដំណើរការល្អ។ តូរ៉ូនីតែង ទៅឃ្វាលគោអោយឪពុករបស់គាត់នៅពេលថ្ងៃ ហើយក្រោយពីគាត់បានត្រឡប់មកដល់ផ្ទះវិញ រាល់ពេល យប់ គាត់តែងតែរង់ចាំរហូតដល់ឪពុកម្តាយរបស់គាត់បានសំរានលក់អស់ នោះគាត់ក៏ប្រញាប់ប្រញាល់ បញ្ចាំងកូនពិលរបស់គាត់ដើម្បីអានអំពីព្រះ។ នៅយប់មួយនោះ ឪពុករបស់គាត់បានឃើញតូរ៉ូនីអាន ព្រះគម្ពីរ។ គាត់ពិតជាខឹងខ្លាំងណាស់។ នៅថ្ងៃបន្ទាប់ ក្រោយពីតូរ៉ូនីបានចេញទៅឃ្វាលគោបាត់ គាត់ បានយកព្រះគម្ពីរក្រហមនោះ បោះចោលទៅក្នុងទឹកភក់នៃទន្លេចេងហ្គី។ តូរ៉ូនីមានការសោកស្តាយយ៉ាង ខ្លាំង នៅពេលដែលគាត់បានដឹងថាព្រះគម្ពីរក្រហមរបស់គាត់បានបាត់។ គាត់បានកាត់យល់យ៉ាងឆាប់ រហ័សចំពោះអ្វីដែលបានកើតឡើង។ ប៉ុន្តែតើគាត់អាចធ្វើអ្វីបាន? គាត់ពិតជាគ្មានលទ្ធភាពទិញព្រះគម្ពីរ មួយក្បាលទៀតទេ។ សាលារៀនមុនប្រហែលជាមិនអាចបញ្ជូនព្រះគម្ពីរអោយគាត់ជាលើកទី2ទេ។ ប៉ុន្តែ គាត់ចង់យល់ដឹងបន្ថែមទៀតអំពីព្រះ។ ជាយូរពេលក្រោយមក។ នៅរសៀលមួយ ខណៈពេល ដែលតូរ៉ូនីកំពុងហែលទឹកលេងនៅក្នុងទន្លេចេងហ្គី នោះគាត់បានឃើញរបស់មួយអណ្តែតលើទឹក។ គាត់ ក៏បានឃើញដបប្លាស្ទិច និងសំរាមផ្សេងៗឯទៀតដែលអណ្តែតក្នុងទន្លេនោះដែរ ប៉ុន្តែរបស់នេះមើលទៅ ខុសគេ។ គាត់ក៏បានហែលទៅមើលអោយកាន់តែជិត។ នៅពេលដែលគាត់ទៅដល់ភ្លាម គាត់ក៏បាន ស្រវាចាប់យកវត្ថុនោះ ហើយហែលយ៉ាងលឿនឆ្ពោះទៅកាន់ច្រាំងទន្លេ។ កាលបានឡើងលើច្រាំងទន្លេ ហើយ គាត់ក៏បានលើករបស់នោះមកមើល ហើយស្រាប់តែឃើញថា វាជាព្រះគម្ពីរក្រហមដែលប្រឡាក់ ជោកជាំដោយទឹក។ គាត់សឹងតែមិនជឿភ្នែករបស់គាត់ឡើយ។ វាជាព្រះគម្ពីររបស់គាត់ដែលបានបាត់ ទៅ។ តូរូ៉នីបានហាលព្រះគម្ពីរនោះ នៅលើស្មៅក្រោមពន្លឺព្រះអាទិត្យដ៏ក្តៅហែងដើម្បីសម្ងួតវា។ គាត់ បានចំណាលពេលអស់ 14 ថ្ងៃដើម្បីធ្វើអោយព្រះគម្ពីរនេះបានស្ងួតឡើងវិញ។ បន្ទាប់មកគាត់ក៏បានចាប់ផ្តើមអានវាម្តងទៀត។ នៅពេលដែលគាត់អានព្រះគម្ពីរយូរទៅគាត់ក៏បានដាក់ចិត្តស្រឡាញ់ព្រះ។ ទោះបីជាគាត់ត្រូវប្រថុយនឹងកំហឹងរបស់ឪពុកគាត់ក៏ដោយ ក៏គាត់មិនអាចលាក់បាំងសេចក្តីស្រឡាញ់ ដែលគាត់បានស្គាល់នោះទុកសម្រាប់តែខ្លួនឯងឡើយ។ គាត់ក៏បានចែកចាយដល់អ្នកភូមិផ្សេងៗទៀត អំពីព្រះនៃគម្ពីរក្រហមនោះ ដែលមិនបានលិចបាត់ទៅក្នុងទឹកទន្លេ។ អ្នកភូមិក៏មានការភ្ញាក់ផ្អើលយ៉ាងខ្លាំង ពួកគេបានសុំអោយគាត់បង្រៀន ពួកគេបន្ថែមទៀត។ សព្វថ្ងៃនេះ មានអ្នកភូមិជាច្រើន រួមទាំងសាច់ញាតិ របស់តូរ៉ូនីដែរ បានគោរពបូជាដល់ព្រះនៃគម្ពីរក្រហមនេះ។