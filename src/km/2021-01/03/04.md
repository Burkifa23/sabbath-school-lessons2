---
title:  ឱកាសម្តងទៀត
date:  12/01/2021
---

ស្តេចអ័ហាសបានបដិសេធនូវការត្រាស់ហៅរបស់ហោរាអេសាយ ដែលបានសូមអំពាវនាវអោយ ទ្រង់ទុកចិត្តលើព្រះ។ យ៉ាងណាមិញ ព្រះជាម្ចាស់មានពោរពេញទៅដោយសេចក្តីមេត្តាករុណា ទ្រង់ក៏ប្រទាន ឱកាសអោយស្តេចអ័ហាសម្តងទៀត។ ព្រះអង្គបានត្រាស់បង្គាប់អោយសេ្តចអ័ហាស ទូលសូមទ្រង់នូវទីសំគាល់ មួយដ៏អស្ចារ្យ។ «ទោះបើនៅក្នុងទីជំរៅ ឬនៅទីខ្ពស់ខាងលើក្តី» (អេសាយ 7៖11)។ នេះគឺជាសំណើ ដ៏ធំមហិមាហួសពីការស្មានដែលព្រះបានប្រទានមកដល់មនុស្សលោក។ ព្រះជាម្ចាស់មិនបានដាក់ដែន កំណត់លើទីសំគាល់នោះទេ។ ព្រះអង្គក៏មិនបានកំណត់នូវអំណោយទានរបស់ទ្រង់ អោយបានត្រឹមតែពាក់ កណ្តាលនៃព្រះរាជនគររបស់ទ្រង់ ដូចជាស្តេចផែនដីបានកំណត់ នៅក្នុងសម័យព្រះគម្ពីរនោះទេ។ នោះជា សម្បត្តិដ៏មហាសាលដែលស្តេចផែនដីធ្លាប់បានប្រទានអោយ (សូមអានអេសធើរ 5៖6; អេសធើរ 7៖2 និងម៉ាកុស 6៖23)។ ព្រះអង្គបានត្រៀមអង្គទ្រង់រួចជាស្រេច ដើម្បីបើកឃ្លាំងផ្ទៃមេឃ និងផែនដីទាំងមូល សម្រាប់ស្តេចដែលល្ងីល្ងើមួយអង្គនេះ អោយតែសេ្តចអង្គនេះព្រមទទួលជឿទ្រង់។ នៅក្នុងទីសំគាល់ដ៏អស្ចារ្យ នោះទៀតសោត សេ្តចអ័ហាសអាចសុំអោយព្រះបានប្រទាននូវមាសពេជ្រដល់ទ្រង់យ៉ាងច្រើនសន្ធឹកសន្ធាប់ ឬទ្រង់អាចស្នើសុំអោយមានពលទាហានសល់សែន ដូចជាគ្រាប់ខ្សាច់នៅសមុទ្រមេឌីទែរ៉ាណេក៏បានដែរ។

`ហេតុអ្វីបានជាស្តេចអ័ហាសឆ្លើយតបដោយរបៀបនេះ? សម្រាប់ចម្លើយសូមអានគម្ពីរអេសាយ 7៖12។`

នៅពេលដែលយើងបានអានសាច់រឿងនេះដំបូង ចម្លើយរបស់ស្តេចអ័ហាសមើលទៅដូចជាបរិសុទ្ធ ហើយពេញដោយសេចក្តីគោរពចំពោះព្រះ។ អ័ហាសនឹងមិនល្បងព្រះ ដូចជាជនជាតិអ៊ីស្រាអែល កាលពីរាប់រយឆ្នាំមុននៅទីរហោស្ថានឡើយ (និក្ខមនំ 17៖2; ចោទិយកថា 6៖16)។ តើមានអ្វីខុសគ្នា? ព្រះ បានត្រាស់បង្គាប់អោយស្តេចអ័ហាសល្បងលទ្រង់ (ប្រៀបធៀបម៉ាឡាគី 3៖10)។ ព្រះអង្គមិនបានធ្វើ ដូច្នោះ ចំពោះជនជាតិអ៊ីស្រាអែលនៅទីរហោស្ថានទេ។ ដូច្នេះ ប្រសិនបើស្តេចអ័ហាសព្រមទទួលយក អំណោយទានដ៏អស្ចារ្យនេះ ព្រះនឹងសព្វព្រះហឫទ័យហើយ។ ការនេះនឹងមិនបានធ្វើអោយទ្រង់ព្រួយ ព្រះទ័យឡើយ។ ប៉ុន្តែ ស្តេចអ័ហាសមិនចង់អោយព្រះជួយទ្រង់អោយបានជឿទេ។ អ័ហាសបានបោះបង់ ចោលសេចក្តីជំនឿចេញពីចិត្តរបស់ទ្រង់ហើយ។

`សូមអានគម្ពីរអេសាយ 7៖13។ តើលោកអេសាយកំពុងនិយាយអំពីអ្វីនៅក្នុងខនេះ?`

លោកអេសាយបានទូលដល់ស្តេចអ័ហាសថា ព្រះអង្គកំពុងធ្វើអោយព្រះជាម្ចាស់នឿយណាយព្រះ- ទ័យដោយព្រះអង្គបដិសេធមិនព្រមសាកល្បងទ្រង់សោះ។ អ្វីដែលអាក្រក់បំផុតនោះគឺថា លោកអេសាយបាន ពោលថាព្រះជាម្ចាស់ជា «ព្រះនៃខ្ញុំ» (អេសាយ 7៖13) ប៉ុន្តែទ្រង់មិនមែនជាព្រះរបស់ស្តេចអ័ហាសនោះទេ។ នោះគឺមានការខុសគ្នាឆ្ងាយពីគម្ពីរអេសាយ 7៖11 ត្រឹមតែពីរខមុនប៉ុណ្ណោះ។ នៅក្នុងខ 11 លោកអេសាយ បានទូលសូមអោយព្រះរាជា ស្នើសុំនូវទីសំគាល់ពីព្រះជាម្ចាស់ជា «ព្រះរបស់អ្នក»។ ហេតុអ្វីក៏មានការផ្លាស់ ប្តូរ? នៅពេលដែល ស្តេចអ័ហាសបានបដិសេធនូវការប្រោសប្រទានរបស់ព្រះ ស្តេចអង្គនេះក៏បានបដិសេធ ព្រះជាម្ចាស់ជាព្រះរបស់ខ្លួនដែរ។ នេះបង្ហាញថាព្រះជាម្ចាស់ជាព្រះរបស់លោកអេសាយហើយមិនមែនជាព្រះរបស់ស្តេចអ័ហាសនោះទេ។

តើការសិក្សាថ្ងៃនេះបង្រៀនយើងអ្វីខ្លះអំពីភាពអត់ធ្មត់របស់ព្រះជាមួយយើងម្នាក់ៗ ដោយទ្រង់មានព្រះហឫទ័យចង់នាំយើងរាល់គា្នទៅកាន់សេចក្តីសង្រ្គោះ? តើមេរៀននេះបានបង្រៀនយើងអំពីអ្វីខ្លះទៀតទាក់ទងនឹងភាពល្ងិតល្ងង់ និងចិត្តរឹងរួសរបស់មនុស្ស ពេលដែលពួកគេបានបដិសេធជាដាច់ខាតមិន ចុះចូលនឹងព្រះជាម្ចាស់នោះ? ជាចុងក្រោយ បើទោះជាព្រះបានប្រទានអោយស្តេចអ័ហាស នូវទីសំគាល់ណាមួយដែលសេ្តចអង្គនេះត្រូវការក៏ដោយ តើអ្នកគិតថា ស្តេចអ័ហាសនិងព្រមទទួលជឿទ្រង់ទេ? ចូរធ្វើការពន្យល់នូវចម្លើយរបស់អ្នក។