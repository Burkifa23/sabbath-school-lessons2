---
title:  គ្រោះមហន្តរាយពីភាគខាងជើង
date:  10/01/2021
---

`តើស្តេចអ័ហាសបានប្រឈមនឹងវិបត្តិអ្វីខ្លះនៅពេលដែលទ្រង់ឡើងសោយរាជ្យ? សម្រាប់ ចម្លើយ សូមអានពង្សាវតារក្សត្រទី2 15៖37, 38; ពង្សាវតារក្សត្រទី2 16៖5, 6; អេសាយ 7៖ 1, 2។`

នគរអ៊ីស្រាអែលភាគខាងជើង (ដែលមានឈ្មោះថាអេប្រាអិម) និងនគរស៊ីរី (ដែលមានឈ្មោះ ថាអារ៉ាម) បានប្រយុទ្ធប្រឆាំងនឹងស្រុកយូដា ដែលជាប្រទេសតូចជាងស្ថិតនៅភាគខាងត្បូង ។ ឯស្រុក យូដាក៏បានខ្សោយដៃពីការវាយប្រហាររបស់ជនជាតិអេដំ និងពួកភីលីស្ទីនទៅហើយ។ កាលពីមុន ស្រុក យូដាបានធ្វើសង្រ្គាមជាមួយនឹងប្រទេសអ៊ីស្រាអែលដែរ។ តែឥឡូវនេះ ដោយសារប្រទេសអ៊ីស្រាអែល បានចូលដៃជាមួយប្រទេសស៊ីរី នោះស្រុកយូដានឹងជួបគ្រោះធ្ងន់ហើយ។ អ្នកជំនាញខាងព្រះគម្ពីរបានអះអាងថា ប្រទេសអ៊ីស្រាអែល និងប្រទេសស៊ីរី មានបំណងចង់បង្ខំពួកយូដា ឲ្យរួមដៃជាមួយខ្លួនដើម្បី ច្បាំង នឹងស្តេចអាសស៊ើរដែលជានគរខ្លាំងពូកែ។ ស្តេចស្រុកអាសស៊ើរ មានព្រះនាមថា ទីកឡាត-ពីលេស៊ើរ ទីបី (ឈ្មោះថា «ពូល» នៅក្នុងពង្សាវតារក្សត្រទី2 15៖19)។ នគររបស់ទ្រង់មានការរីក ចម្រើនណាស់។ ឥទ្ធិពលរបស់សេ្តចអង្គនេះ គឺជាការគំរាមកំហែងទៅដល់ប្រទេសស៊ីរី និង អ៊ីស្រាអែល។ ដូច្នេះហើយបានជា ប្រទេសអ៊ីស្រាអែល និង ប្រទេសស៊ីរី បោះបង់ចោលនូវការមិនចុះសម្រុងគ្នា និងសង្រ្គាមដែលអូសបន្លាយមកជាច្រើនឆ្នាំ ហើយបែរជាមករួមដៃគ្នា ដើម្បីទប់ស្គាត់វិបត្តិដែលនៅចំពោះ មុខវិញ។ ប្រសិនបើពួកគេអាចវាយដណ្តើមបានស្រុកយូដា នឹងតែងតាំងស្តេចល្ងីល្ងើមួយអង្គអោយគង់ នៅទីនោះ ពួកគេអាចប្រើប្រាស់នូវធនធាន កម្លាំងពលកម្មគ្រប់បែបយ៉ាងរបស់ប្រទេសនេះបាន (អេសាយ 7៖5, 6)។

`តើអ្វីទៅជាដំណោះស្រាយរបស់ស្តេចអ័ហាស នៅពេលដែលជីវិតរបស់ទ្រង់ឃើញតែភាព បរាជ័យនោះ? សម្រាប់ចម្លើយរបស់អ្នកសូមអានពង្សាវតារក្សត្រទី2 16៖7-9 និងរបាក្សត្រទី2 28៖16។`

អ័ហាសមិនបានទទួលស្គាល់ព្រះ ជាមិត្តសម្លាញ់តែមួយគត់ដែលអាចជួយសង្គ្រោះប្រទេស របស់ទ្រង់បាននោះទេ។ តែផ្ទុយទៅវិញ ស្តេចអ័ហាសបានចងសម្ព័ន្ធមិត្តគ្នាជាមួយទីកឡាតពីលេស៊ើរ ទី3ដែលជាគូសត្រូវរបស់ប្រទេសដែលចង់ឈ្លានពានទ្រង់។ ដូច្នេះ ទីកឡាត-ពីលេស៊ើរ រីករាយក្នុងការ ជួយស្រុកយូដាប្រយុទ្ធប្រឆាំងនឹងប្រទេសស៊ីរី និងអ៊ីស្រាអែល។ ស្តេចអ័ហាសក៏បានផ្ដល់សំណូក ឬ អំណោយជាលុយកាក់ជាច្រើនដល់ទីកឡាត-ពីលេស៊ើរផងដែរ។ ដែលប្រការនេះបានធ្វើអោយទីកឡាត-ពីលេស៊ើរមានលេសដ៏ល្អដើម្បីកាន់កាប់ប្រទេសស៊ីរីដែលខ្លួនចង់បានបំផុត (ពង្សាវតារក្សត្រទី2 16៖ 9)។ ចំណងមិត្តភាពរវាងប្រទេសស៊ីរី និងអ៊ីស្រាអែលក៏បានបែកបាក់ទៅ។ មើលទៅដូចជាស្តេចអ័ហាស បានជួយសង្គ្រោះដល់ស្រុកយូដាអ៊ីចឹង។

យើងមិនគួរភ្ញាក់ផ្អើលចំពោះអ្វីដែលសេ្តចអ័ហាសបានធ្វើនៅទីនេះទេ។ ទ្រង់ជាស្តេចគ្រងរាជ្យ មួយអង្គដែលអាក្រក់បំផុតនៅលើទឹកដីរបស់យូដា។ (សូមអានពង្សាវតារក្សត្រទី2 16៖3, 4; របាក្សត្រ ទី2 28៖2-4)។

នៅពេលដែលយើងអានអំពីសាច់រឿងរបស់ស្តេចអ័ហាស យើងអាចយល់ពីមូលហេតុដែលទ្រង់ ដោះស្រាយបញ្ហាប្រទេស។ តើមានមេរៀនអ្វីដែលយើងម្នាក់ៗរៀនសូត្រដែរឬទេ? ឥឡូវនេះ ប្រសិនបើ យើងមិនប្រតិបត្តិតាមព្រះនោះ តើមានហេតុផលអ្វីដែលធ្វើអោយយើងគិតថាយើងនឹងមានជំនឿទុកចិត្ត លើទ្រង់នៅពេលមានគ្រោះអាសន្នកើតឡើងនោះ? (សូមអានយ៉ាកុប 2៖22 និងយេរេមា 12៖5)។