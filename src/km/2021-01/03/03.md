---
title:  អេសាយបានចូលទៅគាល់ស្ដេច
date:  11/01/2021
---

នៅពេលដែលស្តេចអ័ហាស ទ្រង់រៀបផែនការដើម្បីជួយសង្គ្រោះស្រុកយូដា ព្រះទ្រង់បានជ្រាបនូវរឿងខ្លះដែលស្តេចអ័ហាសមិនបាននឹកដល់។ រឿងចម្បងទីមួយគឺថា ព្រះទ្រង់ជាអ្នកបណ្តាល អោយគ្រោះនេះកើតឡើង។ ហេតុអ្វីទៅ? ពីព្រោះទ្រង់ចង់ជួយអោយស្តេចអ័ហាសបានស្គាល់នូវកំហុស របស់ខ្លួន ហើយបែរមករកទ្រង់វិញ (របាក្សត្រទី2 28៖5, 19)។ ម្យ៉ាងវិញទៀត ព្រះទ្រង់ជ្រាបថា ប្រសិនបើស្តេចអ័ហាស ព្រមទទួលយកជំនួយពីស្រុកអាសស៊ើរ នោះវានឹងក្លាយជាគ្រោះមហន្តរាយដ៏ធំមួយ។ ពេលនោះ ស្រុកយូដានឹងស្ថិតនៅជាចំណុះអោយបរទេស។ ស្រុកយូដានឹងមិនបានគង់វង្ស យូរអង្វែងទៀតឡើយ។ ដូច្នេះហើយ បានជាព្រះជាម្ចាស់បញ្ជូនហោរាអេសាយអោយបានទៅចួលគាល់ ស្តេចដែលទ្រង់កំពុងតែយាងទៅពិនិត្យប្រព័ន្ធទឹករបស់ទីក្រុង។ ព័ន្ធកិច្ចរបស់ហោរាអេសាយគឺធ្វើយ៉ាង ណាបញ្ចុះបញ្ចូលស្តេចកុំអោយទាក់ទងនឹងមេដឹកនាំអាសស៊ើរ។

`តើហេតុអ្វីបានជាព្រះអម្ចាស់ត្រាស់បង្គាប់អោយហោរាអេសាយនាំកូនប្រុសរបស់គាត់ឈ្មោះ សៀរយ៉ាស៊ូបទៅជាមួយ (អេសាយ 7៖3)?`

ជាការពិតណាស់ ស្តេចអ័ហាស ប្រាកដជាភ្ញាក់ផ្អើល នៅពេលដែលហោរាអេសាយមកសួរ សុខទុក្ខទ្រង់ដោយផ្ទាល់ ព្រមទាំងបានណែនាំកូនប្រុសរបស់ខ្លួន ដែលឈ្មោះរបស់វាមានន័យថា «រាស្ត្រ សំរាំងមួយក្រុមនឹងត្រឡប់មកវិញ»។ រាស្រ្តសំរាំង ឬរាស្ត្រសំណល់គឺជាក្រុមតូចមួយដែលត្រូវបាន ដកចេញពីក្រុមធំ។ ឈ្មោះរបស់ក្មេងប្រុសនេះ នឹងផុសឡើងនូវសំណួរជាច្រើននៅក្នុងព្រះតម្រិះរបស់ ស្តេច។ តើនរណាជារាស្ត្រសំណល់នេះ? តើពួកគេនឹងត្រឡប់មកពីណា? ឪពុករបស់ក្មេងប្រុសនេះគឺ ជាហោរារបស់ព្រះ។ ដូច្នេះ ប្រហែលជាឈ្មោះរបស់ក្មេងប្រុសនេះ គឺជាសេចក្តីព្រមានមកពីព្រះជាម្ចាស់ ដែលថាជនជាតិយូដានឹងក្លាយទៅជាទាសករគេ។ ឬ ប្រហែលជាឈ្មោះរបស់ក្មេងប្រុសនេះ ចង់បង្ហាញ ថា រាស្ត្ររបស់ព្រះត្រូវតែត្រឡប់មករកទ្រង់វិញ។ (កិរិយាស័ព្ទ «ត្រឡប់មកវិញ» ក៏អាចមានន័យថាបែរ មករកព្រះវិញដែរ) ។ ព្រះបន្ទូលរបស់ព្រះជាម្ចាស់ទៅកាន់ស្តេចអ័ហាសគឺបានស្តែងចេញតាមរយៈឈ្មោះ សៀរ-យ៉ាស៊ូបដែលមានអត្ថន័យទៅតាមអ្វីដែលអ្នកចង់បានគឺថា៖ ចូរបែរចេញពីអំពើបាបរបស់អ្នករាល់គ្នា ភ្លាមទៅ ពុំនោះទេ សត្រូវរបស់អ្នករាល់គ្នានឹងដឹកនាំអ្នកទៅជាឈ្លើយនៅស្រុករបស់គេអស់ហើយ។ បន្ទាប់មក នឹងមានសាសន៍យូដាមួយក្រុមតូចប៉ុណ្ណោះដែលនឹងបានវិលត្រឡប់មកស្រុកយូដាវិញ។ ជម្រើសគឺស្ថិតលើអ្នក។

`តើព្រះបន្ទូលរបស់ព្រះជាម្ចាស់បានឆ្លើយតបទៅនឹងសេចក្តីត្រូវការរបស់ស្តេចអង្គនេះប៉ុនណា ដែរ? សម្រាប់ចម្លើយសូមអានអេសាយ 7៖4-9។`

គ្រោះមហន្តរាយពីប្រទេសស៊ីរី និងអ៊ីស្រាអែលនឹងកន្លងផុតទៅ។ អំណាចទាំងឡាយដែល មើលទៅដូចជាភ្នំភ្លើងដ៏សម្បើម និងគួរឱ្យរន្ធត់ចំពោះសេ្តចអ័ហាសនោះ វាមិនមែនជាអ្វីនៅក្នុងព្រះនេត្រ របស់ព្រះសោះឡើយ។ វាប្រៀបដូចជា «អង្កត់អុសពីរដុំ» តែប៉ុណ្ណោះ (អេសាយ 7៖4)។ ស្តេចអ័ហាស មិនចាំបាច់សុំជំនួយពីស្រុកអាសស៊ើរនោះទេ។ ប៉ុន្តែប្រសិនបើទ្រង់ចង់ធ្វើការសម្រេចចិត្តអោយបានត្រឹមត្រូវនោះ ទ្រង់ត្រូវតែទុកចិត្តដល់ព្រះ ព្រមទាំងពឹងអាងលើសេចក្តីសន្យារបស់ទ្រង់វិញ នោះទ្រង់ នឹងបាន«ឈរ»យ៉ាងរឹងមាំ (អេសាយ 7៖9) ។ ពាក្យ «ជឿ» និង «ឈរ» ចេញមកពីពាក្យហេព្រើរ ដូចគ្នានឹងពាក្យ «សេចក្តីពិត» និង «អាម៉ែន» ។ នៅពេលដែលយើងនិយាយថា «អាម៉ែន» យើងកំពុង និយាយថាយើងទុកចិត្តលើព្រះហើយ។ ដូច្នេះ ស្តេចអ័ហាសត្រូវតែទុកចិត្តលើព្រះ យ៉ាងនោះទ្រង់នឹង បានឈររឹងមាំឡើង។