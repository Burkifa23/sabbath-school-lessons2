---
title:  បានបរិភោគ ឬត្រូវបានបំផ្លាញ
date:  30/12/2020
---

`សូមអានខគម្ពីរអេសាយ 1៖19-31។ តើអ្វីទៅជាគំនិតដែលលោកអ្នកយល់ឃើញនៅ ក្នុងខទាំងនេះ ដែលយើងក៏អាចមើលឃើញនៅក្នុងព្រះគម្ពីរទាំងមូលដែរ?`តើលោកអ្នកឃើញនូវទំនាក់ទំនងដែលមានក្នុងខគម្ពីរអេសាយ 1៖19-31 រវាងការធ្វើ ល្អនិងការទទួលរង្វាន់ឬទេ? ប្រសិនបើមនុស្សទាំងឡាយសំរេចចិត្តស្តាប់បង្គាប់តាមព្រះជាម្ចាស់នោះ ពួក គេនឹងបរិភោគនូវផលល្អពីទឹកដីនេះជាមិនខាន (អេសាយ 1៖19)។ ប៉ុន្តែ ប្រសិនបើរាស្រ្តរបស់ព្រះ បដិសេធមិនព្រមទទួលយកនូវព្រះគុណរបស់ព្រះក្នុងការអត់ទោសបាប និងការកែប្រែជាថ្មីនោះ ពួកគេ នឹងត្រូវបាន «ប្រហារដោយដាវ» (អេសាយ 1៖20) ពីសំណាក់ខ្មាំងសត្រូវរបស់គេវិញ។ ជម្រើសគឺ ស្ថិតនៅលើពួកគេ។

ក្នុងបទគម្ពីរអេសាយ 1 យើងបានអានជួបនូវពាក្យមួយចំនួនដែលស្ទើរតែដូចគ្នានឹងពាក្យដែល លោកម៉ូសេបានបរិយាយនៅក្នុងខគម្ពីរចោទិយកថា 30៖19, 20។ លោកម៉ូសេបានសរសេរនូវ ពាក្យទាំងនេះ នៅគ្រាដែលព្រះបានតាំងសេចក្តីសញ្ញា ឬ ធ្វើកិច្ចព្រមព្រៀងពិសេសជាមួយនឹងរាស្ត្ររបស់ ទ្រង់។ ព្រះទ្រង់បានមានបន្ទូលថា «អញអាងដល់ស្ថានសួគ៌ និងផែនដីឲ្យធ្វើជាបន្ទាល់ទាស់នឹងឯងរាល់គ្នា នៅថ្ងៃនេះថា អញបានដាក់សំញែងទាំងជីវិត និងសេចក្តីស្លាប់ ទាំងព្រះពរ និងសេចក្តីបណ្តាសា នៅមុខ ឯងរាល់គ្នា ដូច្នេះចូររើសយកជីវិតចុះ ដើម្បីឲ្យឯងបានរស់នៅ ព្រមទាំងពូជឯងតរៀងទៅផង» (ចោទិយកថា 30៖ 19)។

`សូមក្រឡេកមើលពាក្យពេចន៍របស់លោកម៉ូសេក្នុងខគម្ពីរចោទិយកថា 30៖19, 20។ តើលោកអ្នកបានឃើញទេថា ជម្រើសគឺមានតែពីរប៉ុណ្ណោះ? រស់ ឬ ស្លាប់ ព្រះពរ ឬ បណ្ដាសា។ តើលោក អ្នកគិត ថាហេតុអ្វីបានជាយើងមានតែជំរើសពីរដូច្នេះ? ហេតុអ្វីយើងមិនអាចមានជំរើសច្រើនជាងនេះ?`ពាក្យរបស់លោកម៉ូសេកើតឡើងបន្ទាប់ពីមានការព្រមានយ៉ាងច្រើន ពាក់ព័ន្ធទៅនឹងព្រះពរ និងបណ្តាសា ដែលជាផ្នែកនៃកិច្ចព្រមព្រៀងពិសេសរបស់ព្រះជាម្ចាស់ជាមួយនឹងរាស្រ្តរបស់ទ្រង់ក្នុង បទគម្ពីរចោទិយកថា 27-30 (សូមប្រៀបធៀបជំពូកទាំងនេះទៅនឹងគម្ពីរលេវីវិន័យ 26)។ កិច្ចព្រម ព្រៀងរបស់ព្រះមានជាច្រើនផ្នែកដូចតទៅ៖ (1) អ្វីៗដែលព្រះបានធ្វើសម្រាប់រាស្ដ្ររបស់ទ្រង់។ (2) បញ្ញត្ដិដែលរាស្ដ្ររបស់ព្រះត្រូវគោរព។ (3) សាក្សី និង (4) ការប្រទានព្រះពរ និង បណ្តាសា ដើម្បី ជាកិច្ចព្រមានដល់ប្រជាជននូវអ្វីដែលនឹងកើតឡើងប្រសិនបើពួកគេហ៊ានបំពានសេចក្តីសញ្ញារបស់ព្រះ។

ផ្នែកដដែលនេះក៏ត្រូវបានរួមបញ្ចូលនៅក្នុងកិច្ចព្រមព្រៀងរវាងជនក្រៅសាសន៍ នាសម័យព្រះគម្ពីរផង ដែរ។ ដូច្នេះយើងឃើញថាព្រះជាម្ចាស់ប្រើប្រាស់នូវទម្រង់មួយសម្រាប់កិច្ចព្រមព្រៀងរបស់ព្រះអង្គដែល ទម្រង់នេះរាស្រ្តរបស់ទ្រង់បានស្គាល់រួចមកហើយ។ ការនេះវាបានជួយដល់រាស្រ្តរបស់ព្រះអង្គឱ្យយល់ កាន់តែច្បាស់អំពីអ្វីដែលនឹងកើតមានឡើងប្រសិនបើពួកគេរំលោភបំពាននូវកិច្ចព្រមព្រៀងនេះ។ ព្រះពរ នៃសេចក្តីសញ្ញាពិសេសនេះគឺមានភាពអស្ចារ្យណាស់ ប៉ុន្តែ ប្រសិនបើសាសន៍អ៊ីស្រាអែលខកខានមិនបានបំពេញតាមតួនាទីរបស់ខ្លួនទេនោះ ពួកគេនឹងបានកាន់តែអាក្រក់ជាងមុនទៅទៀត។

`តាមបទពិសោធន៍ជាគ្រីស្ទានរបស់លោកអ្នក តើលោកអ្នកធ្លាប់បានទទួលនូវព្រះពរ ឬ បណ្តាសា ដែលលោកម៉ូសេបានលើកឡើងនៅក្នុងកណ្ឌគម្ពីរចោទិយកថាដែរឬទេ?`