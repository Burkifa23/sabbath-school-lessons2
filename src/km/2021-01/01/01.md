---
title:  សាសន៍អ៊ីស្រាអែលបានភ្លេចថាខ្លួនជារាស្ត្ររបស់ព្រះ
date:  26/12/2020
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
អេសាយ 1; អេសាយ 5៖1-7។

> <p>ខចងចាំ</p>
> «ព្រះយេហូវ៉ាទ្រង់មានព្រះបន្ទូលថា មកចុះ យើងនឹងពិភាក្សាជាមួយគ្នា ទោះបើអំពើបាបរបស់ឯងដូចជាពណ៌ក្រហមទែងក៏ដោយ គង់តែនឹងបានសដូចហិមៈ ទោះបើក្រហមឆ្អៅក៏ដោយ គង់តែនឹងបាន ដូចជារោមចៀមវិញ» (អេសាយ 1៖18)។

ប្រសិនបើលោកអ្នកបើកឡាននៅប្រទេសអៀកឡង់ លើផ្លូវលំតូចៗ តាមតំបន់ជនបទ លោកអ្នកប្រហែលជានឹងអាចឃើញសត្វគោដើរទាំងហ្វូងៗ។ មានសត្វគោជាច្រើនក្បាល តែងតែដើរបិទផ្លូវកកកុញនៅពេលពួកវាដើរឆ្លងកាត់ផ្លូវដើម្បីឆ្ពោះទៅកាន់ក្រោលរបស់វា។ សត្វគោទាំងនេះបានដឹងយ៉ាងច្បាស់ ថាពួកវានឹងត្រូវទៅទីណា បើទោះបីជាគ្មាននរណាដឹកនាំពួកវាក៏ដោយ។ ពួកវានឹងដើរឆ្ពោះទៅកាន់ក្រោល របស់ម្ចាស់វា។ សត្វគោទាំងនេះពិតជាដឹងថាពួកវាជាកម្មសិទ្ធិរបស់អ្នកណា និងដឹងថាអ្នកណាជាម្ចាស់របស់ ពួកវា។

ប្រសិនបើមានក្មេងប្រុសតូចណាម្នាក់បានដើរវង្វេងបាត់នៅក្នុងហាងណាមួយនោះ ក្មេងតូចនោះ នឹងស្រែកឡើងថា «បាត់ម៉ាក់ខ្ញុំហើយ!» ក្មេងប្រុសនេះប្រហែលជាមិនដឹងថាម្តាយរបស់ខ្លួននៅទីណាមែន។ ហើយប្រហែលជាមានម្តាយដទៃទៀតជាច្រើនក៏នៅក្នុងហាងនេះដែរ។ ប៉ុន្តែទោះជាយ៉ាងនេះក្តី ក្មេងប្រុសតូចនេះវាប្រាកដជាចំណាំបានយ៉ាងច្បាស់ថាស្ត្រីមួយណាជាម្តាយរបស់វាពិត។

យ៉ាងណាមិញ ជនជាតិយូដាមិនដឹងថាខ្លួនជាកម្មសិទ្ធិរបស់អ្នកណាទេ។ ពួកគេភ្លេចអស់ហើយ ថាពួកគេជារាស្ត្ររបស់ព្រះ ដែលមានកិច្ចព្រមព្រៀងពិសេសជាមួយគ្នា។ ដូច្នេះហើយពួកគេពិតជាមិនដឹងថាខ្លួនជានរណាអោយប្រាកដឡើយ។ «មេឃនិងផែនដីសូមស្តាប់! ព្រះអម្ចាស់មានព្រះបន្ទូលថា៖ ‘ឱស្ថានសួគ៌ អើយ ចូរស្តាប់ ហើយផែនដីអើយ ចូរផ្ទៀងត្រចៀកចុះ ដ្បិតព្រះយេហូវ៉ាទ្រង់បានមានព្រះបន្ទូលហើយថា អញបានចិញ្ចឹមបីបាច់រក្សាកូន តែវារាល់គ្នាបានបះបោរនឹងអញវិញ។ ឯគោវាស្គាល់ម្ចាស់ ហើយលាក៏ស្គាល់ ស្នូករបស់ម្ចាស់វាដែរ ប៉ុន្តែអ៊ីស្រាអែលមិនស្គាល់សោះ រាស្ត្រអញមិនពិចារណាទេ’» (អេសាយ 1៖2, 3)។

សប្តាហ៍នេះយើងនឹងពិនិត្យមើលនូវព័ន្ធកិច្ចរបស់ព្រះជាម្ចាស់ ក្នុងការជួយរំឮកដាស់តឿនរាស្រ្តរបស់ទ្រង់អោយដឹងថាពួកគេជាកម្មសិទ្ធិរបស់ទ្រង់។