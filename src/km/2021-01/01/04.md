---
title:  ការអភ័យទោស
date:  29/12/2020
---

`សូមអានព្រះគម្ពីរអេសាយ 1៖18 តើលោកអ្នកមានអារម្មណ៍ថាព្រះអម្ចាស់កំពុងតែមាន បន្ទូលពីអ្វីនៅក្នុងខគម្ពីរនេះ? (សូមអានខមួយចំនួនបន្តបន្ទាប់ទៀតដើម្បីអោយយល់កាន់តែច្បាស់អំពីខទី 18)។`

ព្រះវរបិតាទ្រង់មានបន្ទូលថា ប្រជាជននៅស្រុកយូដាបានធ្វើបាបប្រឆាំងនឹងទ្រង់។ ព្រះបានចោទប្រកាន់ពួកគេពីបទរំលោភកិច្ចព្រមព្រៀងជាមួយនឹងទ្រង់ (អេសាយ 1៖2-15)។ ព្រះអង្គបាន អំពាវនាវឱ្យពួកគេកែប្រែចិត្តចេញ (អេសាយ 1៖16, 17)។ ការនេះបង្ហាញអោយយើងឃើញថា សេចក្តីសង្ឃឹមពិតជាមានសម្រាប់រាស្រ្តរបស់ព្រះ។ ចុះតើហេតុអ្វីបានជាទ្រង់សូមអង្វរករអោយជនឧក្រិដ្ឋ កែប្រែផ្លូវប្រព្រឹត្តរបស់ខ្លួនដូច្នេះ? តើអ្នកទោសឧក្រិដ្ឋដែលនឹងត្រូវស្លាប់ដោយសារបទឧក្រិដ្ឋរបស់ខ្លួនអាច «ជួយការពារចំពោះមនុស្សដែលត្រូវគេសង្កត់សង្កិន កាត់ក្តីដល់ពួកកំព្រា ហើយកាន់ក្តីជំនួសពួកស្រី មេម៉ាយ» បានយ៉ាងដូចម្តេចទៅ? តាមពិតទៅវាមិនអាចទៅរួចទេ។ ប៉ុន្តែនៅពេលដែលព្រះជាម្ចាស់មានបន្ទូលថា «មកចុះ យើងនឹងពិភាក្សាជាមួយគ្នា» (អេសាយ 1៖18) នោះយើងឃើញថា ទ្រង់ព្យាយាម រកដំណោះស្រាយជាមួយនឹងរាស្រ្តរបស់ទ្រង់ហើយ។ ទ្រង់មានព្រះទ័យចង់អោយពួកគេបែរចេញពីអំពើបាប និងផ្លូវប្រព្រឹត្តរបស់ខ្លួនវិញប៉ុណ្ណោះ។

ព្រះវរបិតាទ្រង់មានបន្ទូលប្រាប់ដល់រាស្រ្តទ្រង់ថា អំពើបាបរបស់ពួកគេនឹងបាន«សដូចហិមៈ» (អេសាយ 1៖18)។ ហេតុអ្វីបានជាបាបមានពណ៌ក្រហម? ពីព្រោះពណ៌ក្រហមគឺជាពណ៌របស់លោហិត ដែលប្រឡាក់នៅដៃរបស់រាស្រ្តទ្រង់ (អេសាយ 1៖15)។ រីឯពណ៌សវិញគឺជាពណ៌តំណាងអោយចិត្តដែលស្អាតស្អំបរិសុទ្ធ និងគ្មានកំហុស។ ដូច្នេះហើយនិមិត្តរូបនៃពាក្យពេចន៍ទាំងនេះ បង្ហាញអោយ យើងឃើញថាព្រះពិតជាចង់កែប្រែរាស្ត្ររបស់ទ្រង់ណាស់។ ហ្លួងដាវីឌក៏បានប្រើនិមិត្តរូបប្រៀបប្រដូច ស្រដៀងគ្នានេះដែរ នៅពេលដែលទ្រង់ស្រែកអង្វរករដល់ព្រះវរបិតា អោយអត់ទោសចំពោះអំពើបាបរបស់ ទ្រង់ (សូមអានទំនុកតម្កើង 51៖7, 14)។ ហ្លួងដាវីឌបានប្រព្រឹត្តនូវបាបដោយបានលួចលាក់ស្នេហា នឹងនាងបាតសេបា ប្រពន្ធរបស់អ៊ូរី។ បន្ទាប់មកហ្លួងដាវីឌក៏បានបញ្ជាអោយមេទ័ពរបស់ខ្លួនសម្លាប់លោក អ៊ូរីចោលទៅ។ នៅក្នុងព្រះគម្ពីរអេសាយ 1៖18 ព្រះជាម្ចាស់បានប្រទាននូវការអត់ទោសដល់រាស្ត្ររបស់ ទ្រង់។

`តើការប្រោសប្រទាននូវការលើកលែងទោសរបស់ព្រះបង្ហាញយ៉ាងដូចម្តេចថាទ្រង់ចង់អោយរាស្រ្តរបស់ទ្រង់ផ្លាស់ប្តូរមាគ៌ារបស់ខ្លួនដែរនោះ? (ចូរប្រៀបធៀបខគម្ពីរអេសាយ 1៖18 ទៅនឹងខគម្ពីរ អេសាយ 44៖22 ដើម្បីជួយឆ្លើយសំណួរនេះ)។`

ឥឡូវនេះយើងបានឃើញហើយនូវមូលហេតុដែលព្រះទ្រង់បានព្រមានដល់រាស្រ្តរបស់ទ្រង់ដោយខ្លាំងៗ ។ ព្រះជាម្ចាស់មិនដែលបោះបង់ចោលរាស្ត្ររបស់ទ្រង់ឡើយ។ ព្រះអង្គមានព្រះទ័យចង់នាំពួកគេត្រឡប់មកឯទ្រង់វិញ។ ទ្រង់ប្រាថ្នាចង់អត់ទោសបាបដល់ពួកគេណាស់ ប្រយោជន៍ដើម្បីអោយគេបានអនុញ្ញាតអោយទ្រង់បានសំអាតផ្លូវចិត្តនិងគំនិតរបស់ពួកគេ (អេសាយ 1៖16, 17)។ ការអត់ទោសបាបរបស់ព្រះបានផ្តល់ជាឱកាសអោយទ្រង់អាចផ្លាស់ប្តូរដល់រាស្រ្តរបស់ទ្រង់បាន។ ព្រះគម្ពីរយេរេមា 31៖31-34 បានបង្ហាញយើងបន្ថែមទៀតអំពីទស្សនៈនេះ។ ការអត់ទោសរបស់ព្រះធ្វើឱ្យយើងមាន លទ្ធភាពចូលមកជិតទ្រង់នៅក្នុងចិត្តយើង។ យើងពិតជាជំពាក់គុណព្រះខ្លាំងក្រៃលែង។ យើងពិតជាគ្មាន សង្ឃឹមថានឹងអាចបង់ថ្លៃលោះសម្រាប់អ្វីគ្រប់យ៉ាង ដែលទ្រង់បានប្រោសប្រទានដល់យើងនោះឡើយ។ ប៉ុន្តែយើងអាចលន់តួសារភាពនៅចំពោះព្រះថា យើងពិតជាត្រូវការនូវការអត់ទោសបាបពីទ្រង់ណាស់។ បន្ទាប់មកយើងនឹងត្រៀមខ្លួនទទួលយកនូវអ្វីគ្រប់យ៉ាង ដែលព្រះទ្រង់នឹងប្រទានអោយ។