---
title:  អ្នកជួយសង្គ្រោះជនជាតិពើស៊ី
date:  23/02/2021
---

`តើសារអ្វីដែលគួរឱ្យភ្ញាក់ផ្អើលស្តីអំពីគ្រាអនាគតដែលយើងបានអាននៅក្នុងខគម្ពីរអេសាយ 44៖26-45៖ 6?`

លោកអេសាយបានបំរើព័ន្ធកិច្ចថ្វាយព្រះជាម្ចាស់ចាប់ពីឆ្នាំ745រហូតដល់់ប្រហែលជាខ្ទង់ឆ្នាំ 685មុនគ្រិស្តសករាជ ។ ព្រះជាម្ចាស់បានប្រទានដល់ហោរាអេសាយ នូវព្រះបន្ទូលដ៏មានអំណាចស្តីអំពីគ្រាអនាគត និងអំពីស្តេចពើស៊ីផងដែរ។ ដំបូងឡើយ ហោរាអេសាយបានពណ៌នាថា នឹងមានមេដឹកនាំ ដ៏ខ្លាំងពូកែម្នាក់លេចមកពីទិសខាងកើត និងទិសខាងជើង (អេសាយ 41៖2, 3, 25)។ បន្ទាប់មកលោកក៏បានសម្តែងថានេះជាដំណឹងល្អសម្រាប់ក្រុងយេរូសាឡិមវិញទេ (អេសាយ 41៖27)។ ក្រោយមក ហោរាអេសាយក៏បានរៀបរាប់ប្រាប់យើងទៀតថា ស្ដេចពើស៊ីអង្គនេះនឹងមានព្រះនាមថា ស៊ីរូស។ លោក ក៏បានប្រាប់យើងពីរឿងផ្សេងៗដែលព្រះចៅស៊ីរូសបានធ្វើ។ តាមពិតទៅ ហោរាអេសាយបានទស្សន៍ទាយ យ៉ាងត្រឹមត្រូវថា ស្តេចអង្គនេះទ្រង់នឹងយាងមកពីខាងជើង និងខាងកើតនៃស្រុកបាប៊ីឡូន។ ព្រះបាទស៊ីរូស បានទទួលជ័យជំនះលើនគរបាប៊ីឡូននៅឆ្នាំ539មុនគ្រិស្តសករាជ បន្ទាប់មកព្រះអង្គបានបម្រើការថ្វាយ ព្រះ តាមរយៈការរំដោះជនជាតិយូដាពីស្រុកបាប៊ីឡូន ហើយព្រមទាំងបានអនុញ្ញាតអោយជនជាតិយូដា ចាប់ផ្តើមស្ថាបនាព្រះវិហារនៅក្រុងយេរូសាឡិមវិញផងដែរ (អានអែសរ៉ា 1)។ រឿងទាំងនេះបានកើតឡើង រហូតដល់146ឆ្នាំក្រោយមក បន្ទាប់ពីលោកអេសាយបានទទួលមរណៈភាពទៅ និងមុនពេលដែលសេ្តច ស៊ីរូសចាប់យកបាប៊ីឡូន។ ដូច្នេះ ការនេះបានសរបង្ហាញអោយយើងឃើញថា ព្រះបន្ទូលស្តីអំពីស្តេច ស៊ីរូស ក្នុងព្រះគម្ពីរអេសាយ បានទាយទុកជិត150ឆ្នាំមុនពេលកំណត់។

អ្នកនិពន្ធប្រវត្តិសាស្ត្រជាច្រើនបានអះអាងថា ព្រះបន្ទូលដែលសម្តែងអំពីស្តេចស៊ីរូសគឺជារឿង ដែលបានកើតឡើងពិតប្រាកដ។ កំណត់ហេតុផ្សេងៗរបស់ជនជាតិបាប៊ីឡូនក្នុងរជ្ជកាលរបស់ស្តេចស៊ីរូស ហើយនិងរបាយការណ៍របស់ស្តេចអង្គនេះ ព្រមទាំងអ្នកសរសេរព្រះគម្ពីរផ្សេងៗទៀត បានផ្តល់នូវ ភស្តុតាងយ៉ាងគ្រប់គ្រាន់ (របាក្សត្រទី2 36៖22, 23, អែសរ៉ា 1, ដានីយ៉ែល 5, ដានីយ៉ែល 6៖28; ដានីយ៉ែល 10៖1)។ ដោយយោងតាមសក្ខីកម្មទាំងនេះហើយ ទើបយើងមិនអាចប្រកែកបានឡើយ។ ព្រះជាម្ចាស់បានប្រទានព្រះបន្ទូលទាំងនេះមកដល់អេសាយ ក្នុងគោលបំណងដើម្បីពង្រឹងសេចក្តីជំនឿ របស់យើងតាមរយៈព្រះគម្ពីរ និងដើម្បីបង្ហាញថាព្រះទ្រង់ជ្រាបពីពេលអនាគតមុននឹងវាកើតឡើង។

`តើហេតុអ្វីបានជាព្រះជាម្ចាស់បានប្រទានគោរមងារដល់ស្តេចស៊ីរូសថាជា «ស្តេចដែលព្រះបានចាក់ប្រេងតាំងឡើង» (អេសាយ 45៖1) ។`

តើលោកអ្នកបានសង្កេតឃើញពាក្យហេព្រើរដែលសរសេរថា «បានចាក់ប្រេងតាំង» ទេ? យើង បានទទួលពាក្យថា «ព្រះមែស្ស៊ី» ឬ «ព្រះអង្គសង្រ្គោះ» ចេញមកអំពីពាក្យតែមួយនេះឯង។ ស្តេចស៊ីរូសជាស្តេចមួយអង្គដែលនឹងត្រូវយាងមកនៅពេលខាងមុខ។ ព្រះជាម្ចាស់បានចាក់ប្រេងតាំងទ្រង់អោយមក រំដោះរាស្ត្ររបស់ព្រះអង្គអោយមានសេរីភាព។ ប៉ុន្តែ ស្តេចអង្គនេះគ្រាន់តែជាព្រះមែស្ស៊ីពិសេស ឬជា អ្នកសង្គ្រោះប៉ុណ្ណោះ ពីព្រោះព្រះអង្គមិនមែនជាជនជាតិយូដានោះទេ។ ទ្រង់បានធ្វើនូវរឿងមួយចំនួនដែល ព្រះអង្គសង្គ្រោះនឹងធ្វើ ហើយទ្រង់នឹងវាយប្រហារដល់ពួកខ្មាំងសត្រូវរបស់ព្រះ នឹងជួយរំដោះរាស្ត្ររបស់ ព្រះដែលនៅទីក្រុងបាប៊ីឡូនអោយមានសេរីភាពឡើងវិញ។ យ៉ាងណាមិញ ស្តេចស៊ីរូសមិនអាចប្រៀបធៀបនឹងព្រះអង្គសង្រ្គោះដែលនឹងត្រូវយាងមកនោះបានឡើយ ពីព្រោះទ្រង់មិនបានកើតនៅក្នុងជំនូរវង្ស របស់ហ្លួងដាវីឌឡើយ។ ព្រះបន្ទូលដែលស្តែងអំពីរឿងរបស់ព្រះបាទស៊ីរូសបានសម្តែងអោយយើងដឹង ថា មានតែព្រះជាម្ចាស់មួយអង្គប៉ុណ្ណោះ ដែលអាចជ្រាបដឹងនូវរឿងរ៉ាវអនាគតបាន (អេសាយ 41៖4, 21-23, 26-28; អេសាយ 44៖26)។ ក្រោយមក ព្រះអង្គក៏បានត្រាស់ហៅស្តេចស៊ីរូសអោយបានស្គាល់ព្រះអង្គទ្រង់ដោយផ្ទាល់ផងដែរ ព្រោះទ្រង់បានស្គាល់ព្រះនាមរបស់ព្រះបាតស៊ីរូស តាំងពី ព្រះអង្គមិនទាន់ប្រសូតមកម្លេ៉ះ (អេសាយ 45៖3)។