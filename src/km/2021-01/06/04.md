---
title:  ស្តេចដែលបានបាត់បង់អំណាច
date:  02/02/2021
---

ការដួលរលំនៃនគរបាប៊ីឡូន (អេសាយ 13) បានធ្វើអោយរាស្រ្តរបស់ព្រះមានសេរីភាពឡើង វិញ (អេសាយ 14៖1-3)។ ខគម្ពីរអេសាយ 14៖4-23 បានបង្ហាញពីអ្វីដែលនឹងកើតឡើងចំពោះ ស្តេចបាប៊ីឡូន។ (សូមអានខគម្ពីរមីកា 2៖4 និងហាបាគុក 2៖6) ខទាំងនេះបានសរសេរឡើងជាន័យ ប្រៀបប្រដូច។ ខទាំងនេះបានសម្តែងអំពីស្តេចមួយអង្គដែលបានសោយទិវង្គតទៅដោយស្វាគមន៍ស្តេច បាប៊ីឡូនទៅកាន់នគរនៃសេចក្តីមរណៈ (អេសាយ 14៖9, 10)។ នៅក្នុងនគរនេះ ស្តេចបាប៊ីឡូនផ្ទំនៅលើដង្កូវនិងមមង់។ មមង់គឺជាប្រភេទរុយតូចៗម្យ៉ាង។ ព្រះជាម្ចាស់ប្រើប្រាស់នូវនិមិត្តរូបនេះដើម្បី បង្ហាញអោយស្តេចស្រុកបាប៊ីឡូនបានជ្រាបថា ព្រះអង្គនឹងធ្លាក់ពីអំណាចរបស់ទ្រង់ដូចជាស្តេចផ្សេងៗ ទៀតដែរ។

`តើខគម្ពីរអេសាយ 14៖12 អាចនឹងឆ្លុះបញ្ចាំងអំពីស្តេចនៃនគរបាប៊ីឡូនដែរឬទេ?`

ស្តេចនគរបាប៊ីឡូនមានចិត្តពោរពេញទៅដោយមោទនភាព (ដានីយ៉ែល 4; ដានីយ៉ែល 5)។ ប៉ុន្តែ ស្តេចអង្គនេះមានមោទនភាព ឬអំនួតជាងស្តេចឯទៀតៗ។ ទ្រង់មានអំនួតចំពោះអ្វីដែលទ្រង់នឹងធ្វើ។ «អញនឹងលើកខ្លួនអោយបានដូចជាព្រះដ៏ខ្ពស់បំផុត» (អេសាយ 14៖14)។ យើងសង្កេតឃើញ ថា ស្តេចអង្គនេះគិតតែពីខ្លួនឯង។ ស្តេចជាញឹកញាប់បានប្រកាសពីចំណងទំនាក់ទំនងរបស់ខ្លួនជាមួយនឹងព្រះទាំងឡាយ។ ប៉ុន្តែស្តេចជាអ្នកបំរើរបស់ព្រះជានិច្ច។ ឧទាហរណ៍នៃរឿងនេះបានកើតឡើងជារៀង រាល់ឆ្នាំនៅថ្ងៃទី5នៃការប្រារព្ធពិធីចូលឆ្នាំថ្មីរបស់បាប៊ីឡូន។ នៅថ្ងៃនោះ ព្រះរាជាត្រូវតែដោះនូវម្កុដរាជ្យ របស់ទ្រង់មុនពេលដែលទ្រង់ទៅឈរនៅមុខរូបសំណាករបស់ព្រះម៉ាដុក។ បន្ទាប់មកព្រះមហាក្សត្រត្រូវ បានអនុញ្ញាតអោយបន្តធ្វើជាស្តេចតទៅទៀត។ ដូច្នេះគ្មានស្តេចអង្គណាមួយនៅសម័យសញ្ញាចាស់នឹងគិតអំពីការបំផ្លាញព្រះណាមួយចោល ហើយជំនួសតំណែងរបស់ទ្រង់នោះឡើយ។ គំនិតនេះគឺរឿងឆ្កួតលីលា ប៉ុណ្ណោះ។ បទគម្ពីរអេសេគាល 28 បានបង្ហាញយើងអំពីអ្នកដឹកនាំទីក្រុងដែលមានមោទនភាពផងដែរ។ ដូចដែលយើងបានឃើញនៅក្នុងបទគម្ពីរអេសាយ 14 មេដឹកនាំរូបនេះគឺលើសជាងអស់ទាំងស្តេចផែនដីទៅទៀត។ អេសេគាលបានបរិយាយប្រាប់យើងថា អ្នកដឹកនាំនេះកំពុងដើរនៅក្នុងសួនច្បារអេដែន។ លោក ក៏ជាទេវតានៅលើភ្នំដ៏បរិសុទ្ធនៃព្រះដែរ។ ទេវតានេះល្អឥតខ្ចោះតាំងពីថ្ងៃដំបូងដែលព្រះបានបង្កើតលោក មកម្លេ៉ះ។ បន្ទាប់មក ព្រះបានរកឃើញអំពើបាបនៅក្នុងចិត្តរបស់ទេវតានេះ ហើយទ្រង់ក៏បានបណ្តេញវាអោយចេញពីនគរឋានសួគ៌។ នៅទីបំផុត ព្រះនឹងបំផ្លាញទេវតានេះដោយភ្លើង (អេសេគាល 28៖12- 18)។ តើបុគ្គលនេះជាអ្នកណាទៅ? ប្រសិនបើយើងនិយាយថាបុគ្គលនៅត្រង់នេះជាមនុស្សពិត នោះមានន័យថាយើងមិនទាន់យល់ខគម្ពីរនេះនៅឡើយទេ។ នៅក្នុងគម្ពីរវិវរណៈ 12៖7-9 យើងបានរៀន សូត្រអំពីមេដឹកនាំដ៏ខ្លាំងពូកែម្នាក់ ដែលត្រូវបានបោះទំលាក់ពីស្ថានសួគ៌មកជាមួយពួកទេវតាអាក្រក់របស់ លោក។ វាជា «អារក្សសាតាំង» ដែលបានដឹកនាំលោកិយទាំងមូលអោយវង្វេង [ចេញពីព្រះ]» (វិវរណះៈ 12៖9)។ អារក្សសាតាំងដដែលនេះឯង វាបានកុហកបោកប្រាស់ដល់នាងអេវ៉ានៅក្នុងសួនអេដែន (លោកុប្បត្តិ 3) ។ អារក្សសាតាំង វាមានចិត្តពេញទៅដោយមោទនភាព។ វាបានអួតអាងថា ខ្លួនវាជាព្រះ មួយអង្គដែរ (អេសេគាល 28៖2)។ ប៉ុន្តែ សេចក្តីវិនាសរបស់វានឹងបង្ហាញថាវាមិនមែនជាព្រះទេ។ វា នឹងត្រូវវិនាសនៅក្នុងបឹងភ្លើងជាពិត (វិវរណៈ 20៖10)។ វានឹងមិនអាចបៀតបៀនអ្នកណាម្នាក់នៅ ស្ថានសួគ៌ ឬនៅផែនដីទៀតបានឡើយ។