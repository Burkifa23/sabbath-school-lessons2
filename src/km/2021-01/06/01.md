---
title:  ការក្លែងធ្វើជាព្រះ
date:  30/01/2021
---

### អំណានព្រះគម្ពីរសម្រាប់មេរៀនប្រចាំសប្តាហ៍នេះ៖
អេសាយ 13; អេសាយ 14; វិវរណៈ 14៖8; វិវរណៈ 16៖19; អេសាយ 24-27។

> <p>ខចងចាំ</p>
> «នៅគ្រានោះ គេនឹងពោលថា មើល នេះគឺជាព្រះនៃយើងរាល់គ្នា យើងបានរង់ចាំទ្រង់ ហើយទ្រង់ នឹងជួយសង្គ្រោះយើង នេះគឺជាព្រះយេហូវ៉ាហើយ យើងបានរង់ចាំទ្រង់ យើងនឹងមានចិត្តរីករាយ ហើយ ត្រេកអរដោយសេចក្តីសង្គ្រោះរបស់ទ្រង់» (អេសាយ 25៖9)។

«មានលោកគ្រូគង្វាលម្នាក់បានអធិប្បាយអំពីសេចក្តីមោទនភាព ឬភាពអំនួត។ នៅពេលដែល គាត់បានបញ្ចប់នូវសេចក្តីអធិប្បាយភ្លាម ស្រាប់តែមានស្ត្រីម្នាក់ដែលបានស្តាប់ការអធិប្បាយនោះ នាងបានមកចាំជួបនិយាយជាមួយលោកគ្រូគង្វាលនេះ។ នាងមានសេចក្តីជ្រួលច្រាល់ក្នុងចិត្តជាខ្លាំង។ នាងបានជំរាបប្រាប់លោកគ្រូគង្វាលថា នាងចាំបាច់ត្រូវតែសារភាពពីអំពើបាបដ៏អាក្រក់នេះ។ គ្រូគង្វាលក៏បាន សួរស្ដ្រីនោះថា តើនាងមានបាបអ្វីដែរ?› ស្ត្រីនោះនិយាយថា «មោទនភាព»។ ខ្ញុំបានអង្គុយនៅមុខកញ្ចក់ របស់ខ្ញុំជាងមួយម៉ោង កាលពីពីរបីថ្ងៃមុន ដោយស្ងើចសរសើរពីសម្រស់របស់ខ្ញុំណាស់។ គ្រូគង្វាលបាន និយាយថា៖ ‘អូ! នោះមិនមែនជាអំពើបាបនៃភាពអំនួតទេ ប៉ុន្តែ នោះជាអំពើបាបនៃការឈ្លក់វង្វេង និងអំពើ បាបនៃការស្រមើស្រមៃ’»។ ដកស្រង់ពី Paul Lee Tan, Encyclopedia of 7700 Illustrations: Signs of the Times, p. 1100។

អំពើបាបបានកើតនៅក្នុងចិត្តរបស់ទេវតាដ៏ខ្លាំងពូកែមួយអង្គដែលមានឈ្មោះថា លុយស៊ីហ្វ័រ។ ចាប់តាំងពីពេលនោះមក អំពើបាបបានក្លាយជាបញ្ហារបស់ទេវតានិងមនុស្សអាក្រក់ទាំងពួង។ អំពើបាប ដែលកើតឡើងដំបូងគេបំផុតគឺ មោទនភាព ឬភាពអំនួត។ ហើយសេចក្តីអំនួតដែលអាក្រក់បំផុតនោះគឺជាមោទនភាព ឬ អំនួតខាងឯវិញ្ញាណ។ ប៉ុន្តែតើយើងអាចមានមោទនភាពយ៉ាងដូចម្តេច នៅពេលដែលយើងគ្មានអំណាចជួយសង្គ្រោះខ្លួនយើងបានផងនោះ? សប្តាហ៍នេះ យើងនឹងពិនិត្យមើលថាតើមោទនភាព ឬភាពអំនួតបានចាប់ផ្តើមឡើងយ៉ាងដូចម្តេច។