---
title:  ទីបញ្ចប់ដ៏សោះកក្រោះសម្រាប់ប្រទេសមួយចំនួន
date:  31/01/2021
---

ខគម្ពីរអេសាយ 13៖1 ចាប់ផ្តើមនូវផ្នែកថ្មីនៃសៀវភៅ។ ជំពូក 13-23 គឺនិយាយអំពីការ ព្រមាន។ ហោរាអេសាយបានព្រមានថា ព្រះនឹងដាក់ទណ្ឌកម្មប្រទេសមួយចំនួន ដែលនៅជិតប្រទេសអ៊ីស្រាអែលនាពេលអនាគត។

`សូមអានសេចក្តីព្រមានរបស់ហោរាអេសាយក្នុងជំពូក 13-23។ តើហេតុអ្វីការព្រមានរបស់ ហោរាអេសាយចាប់ផ្ដើមពីនគរបាប៊ីឡូន?`

នៅក្នុងខគម្ពីរអេសាយ 10៖5-34 យើងបានអានអំពីវិធីដែលព្រះនឹងដាក់ទណ្ឌកម្មលើពួក អាសស៊ើរ។ ស្រុកអាសស៊ើរគឺជាគ្រោះមហន្តរាយយ៉ាងធំបំផុតចំពោះប្រទេសអ៊ីស្រាអែលនៅក្នុងជំនាន់ ហោរាអេសាយ។ ខគម្ពីរអេសាយ 14៖24-27 បានបរិយាយប្រាប់យើងអំពីផែនការរបស់ព្រះជាម្ចាស់ក្នុង ការកំចាត់ស្រុកអាសស៊ើរ។ ជំពូក 13-23 បានរៀបរាប់អំពីគ្រោះមហន្តរាយផ្សេងៗទៀតចំពោះប្រទេស អ៊ីស្រាអែល។ អ្វីដែលជាគ្រោះថ្នាក់ដ៏ចម្បងនោះគឺនគរបាប៊ីឡូន។

បាប៊ីឡូនគឺជាទីក្រុងដ៏ចំណាស់មួយ សូម្បីតែនៅក្នុងជំនាន់លោកអេសាយក៏ដោយ។ វិស័យ សាសនា និងអរិយធម៌នៃការរស់នៅ ក្នុងទីក្រុងបាប៊ីឡួន មានភាពល្បីរន្ទឺទៅដល់មនុស្សនៅគ្រប់ទិស ទីនៅលើផែនដី។ នគរបាប៊ីឡូនមានប្រវត្តិសាស្ត្រដ៏ជ្រាលជ្រៅណាស់។ ក្រោយមក នៅជំនាន់ហោរាយេរេមា បាប៊ីឡូនក៏ក្លាយជាមហាអំណាចមួយ ដែលនគរនេះបានធ្វើសង្រ្គាមវាយយកស្រុកយូដា ព្រមទាំងបានដឹកនាំប្រជាជនយូដាទៅជាឈ្លើយនៅប្រទេសរបស់ខ្លួនទៀតផង។ ប៉ុន្តែ នៅក្នុងជំនាន់របស់ហោរាអេសាយ គ្មាននរណាម្នាក់នឹកស្មានដល់ថា នគរបាប៊ីឡូននឹងបានក្លាយជាគ្រោះមហន្តរាយដល់រាស្ត្ររបស់ព្រះឡើយ។ នៅក្នុងជំនាន់នោះ សាសន៍អាសស៊ើរជាអ្នកគ្រប់គ្រងលើនគរបាប៊ីឡូន។ ចាប់ពីឆ្នាំ728 មុនគ្រិស្តសករាជ ស្ដេចអាសស៊ើរបានកាន់កាប់បាប៊ីឡូនជាច្រើនដង។ លើកដំបូងវាបានកើតឡើងនៅពេលដែលទីកឡាត- ភីលេស៊ើ ទីបី បានមកដណ្ដើមយកទីក្រុងបាប៊ីឡូនហើយត្រូវបានតែងតាំងជាស្តេចបាប៊ីឡូន។ ទ្រង់បាន ប្រើឈ្មោះពូលូ (ឬពូន; ពង្សាវតារក្សត្រទី2 15៖19 និងរបាក្សត្រទី1 4៖26) នៅបាប៊ីឡូន។ ទោះជា យ៉ាងនេះក្តី បាប៊ីឡូននឹងក្លាយជាប្រទេសមហាអំណាចខ្លាំងក្លានៅតំបន់នោះ។ អាណាចក្រដ៏ខ្លាំងនេះនឹង បំផ្លាញអាណាចក្រយូដា។

`សូមអានអ្វីដែលលោកអេសាយកត់ទុកនៅក្នុងជំពូក 13។ តើលោកអ្នកឃើញថាពាក្យរបស់គាត់ធ្ងន់ប៉ុនណាដែរ? ហេតុអ្វីបានជាព្រះដែលមានសេចក្ដីស្រឡាញ់ធ្វើនូវរឿងទាំងនេះ? ហេតុអ្វីបានជាទ្រង់ អនុញ្ញាតអោយរឿងទាំងនេះកើតឡើង? ប្រាកដណាស់មនុស្សស្លូតត្រង់ខ្លះនឹងរងទុក្ខដែរ (អេសាយ 13៖ 16)? ដូច្នេះ តើយើងយល់ពីសកម្មភាពរបស់ព្រះយ៉ាងដូចម្តេច? ខគម្ពីរនេះបង្ហាញយើងពីព្រះពិរោធរបស់ ព្រះជាម្ចាស់ប្រឆាំងនឹងអំពើបាប និងសេចក្តីអាក្រក់។ តើរឿងនេះគួរបង្ហាញយើងអ្វីខ្លះអំពីអំពើបាប? តើវា អាក្រក់ប៉ុនណា?`

`យើងត្រូវតែចងចាំថា នេះគឺព្រះយេស៊ូវទេតើដែលផ្តល់ការព្រមានទាំងនេះដល់ហោរាអេសាយ។ ក្នុងកាលដែលទ្រង់នៅមានព្រះជន្មនៅលើផែនដីនេះនៅឡើយ ព្រះយេស៊ូវនេះឯងដែលបានអត់ទោសអោយយើងរាល់គ្នា ហើយព្រមទាំងបានព្រមានដល់មនុស្សមានបាបអោយងាកចេញពីអំពើបាបរបស់ខ្លួន។ ដូច្នេះ តើអ្នកយល់យ៉ាងដូចម៉្តេចចំពោះផ្នែកនៃសេចក្តីពិរោធរបស់ព្រះ? តើអ្នកគិតថាសេចក្ដីក្រោធរបស់ព្រះចំពោះអំពើបាបគឺប្រហែលជាមកពីសេចក្ដីស្រឡាញ់របស់ទ្រង់ដែរឬទេ? តើការរងទុក្ខរបស់ព្រះយេស៊ូវ នៅលើឈើឆ្កាងជួយយើងអោយឆ្លើយសំណួរពិបាកទាំងនេះយ៉ាងដូចម្តេច?`