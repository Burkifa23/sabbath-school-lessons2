---
title:  ព្រះនឹងដាក់ទណ្ឌកម្មដល់មនុស្សដែលចូលចិត្តធ្វើអាក្រក់
date:  18/03/2021
---

`នៅក្នុងបទគម្ពីរអេសាយ 61 ព្រះអង្គសង្គ្រោះបានចែកចាយដំណឹងល្អអំពីសេចក្តីល្អផ្សេងៗ ដែលទ្រង់នឹងធ្វើ ។ ដូច្នេះ តើហេតុអ្វីបានជាទ្រង់សន្យាថា ទ្រង់នឹងដាក់ទោសដល់មនុស្សដែលចូលចិត្ត ធ្វើអំពើអាក្រក់? តើនេះជាដំណឹងល្អដែរឬអី? បើមែន តើហេតុអ្វីទៅ? តើការសន្យានេះនឹងកើតឡើង នៅពេលណា?`

នៅពេលដែលព្រះយេស៊ូវគង់នៅស្រុកណាសារ៉ែត ទ្រង់បានអានបទគម្ពីរអេសាយ 61។ ទ្រង់ បានអានផ្នែកដំបូងនៃខទី2 ថា៖ «ព្រះជាម្ចាស់បានចាត់ខ្ញុំអោយប្រកាសប្រាប់ពីឆ្នាំ ដែលព្រះយេហូវ៉ា ទ្រង់សព្វព្រះហឫទ័យ» (អេសាយ 61៖2) សូមអានខគម្ពីរលូកា 4៖19)។ ក្រោយពីអានចប់នោះ ព្រះយេស៊ូវទ្រង់ចាប់តាំងមានបន្ទូលថា៖ «នៅថ្ងៃនេះ បទគម្ពីរនេះបានសំរេចនៅត្រចៀកអ្នករាល់គ្នាហើយ» (លូកា 4៖21)។ ព្រះយេស៊ូវបានជ្រើសមិនអានឃ្លាបន្ទាប់នៅក្នុងខដដែលនេះដែលនិយាយ ថា៖ «ព្រះនៃយើងខ្ញុំនឹងសងសឹកផង» (អេសាយ 61៖2)។ ព្រះយេស៊ូវបានយាងមកដើម្បីរំដោះមនុស្ស ចេញពីអំណាចសាតាំង។ ព្រះយេស៊ូវទើបតែចាប់ផ្ដើមបំពេញព័ន្ធកិច្ចនេះប៉ុណ្ណោះ។ ដូច្នេះ ពេលវេលាដែលព្រះនឹងដាក់ទោសដល់មនុស្សអាក្រក់មិនទាន់បានមកដល់នៅឡើយទេ។ នៅក្នុងបទគម្ពីរម៉ាថាយ 24 (សូមប្រៀបធៀបគ្នាជាមួយបទគម្ពីរម៉ាកុស 13 និងលូកា 21) ព្រះយេស៊ូវបានមានបន្ទូលទៅកាន់ សាវករបស់ទ្រង់ថា ព្រះនឹងដាក់ទោសដល់មនុស្សមានបាបនៅគ្រាអនាគត។

នៅក្នុងបទគម្ពីរអេសាយ 61 ថ្ងៃដែលព្រះនឹងដាក់ទោសមនុស្សអាក្រក់គឺប្រៀបបាននឹងថ្ងៃនៃការវិនិច្ឆ័យទោសរបស់ព្រះដ៏គួរអោយរន្ធត់ (យ៉ូអែល 2៖31 ; ម៉ាឡាគី 4៖5)។ ថ្ងៃនោះនឹងបានជាថ្ងៃដ៏គួរអោយភ័យរន្ធត់ញាប់ញ័រចំពោះអស់អ្នកដែលបដិសេធមិនទទួលយកការលើកលែងទោសពី ព្រះ។ ថ្ងៃនោះនឹងមកដល់នៅពេលដែលព្រះយេស៊ូវយាងមក ដើម្បីសង្រ្គោះលោកីយ៍នេះអោយរួចពីអំពើ បាប។ ព្រះយេស៊ូវនឹងយកជ័យជំនះលើខ្មាំងសត្រូវរបស់ទ្រង់ ព្រមទាំងជួយរំដោះរាស្ត្ររបស់ព្រះអង្គអោយ មានសេរីភាពដែរ (សូមប្រៀបធៀបបទគម្ពីរវិវរណៈ 19 និងដានីយ៉ែល 2៖44, 45) ព្រះយេស៊ូវបាន ប្រកាសពីការចាប់ផ្តើមនៃពេលវេលាដែលព្រះជាម្ចាស់បានបង្ហាញសេចក្តីមេត្តាករុណារបស់ទ្រង់ ប៉ុន្តែចុងបញ្ចប់នៃពេលវេលានោះនឹងមកដល់ នៅពេលដែលព្រះយេស៊ូវយាងមកជាលើកទីពីរ។

`តើព្រះជាម្ចាស់អាចជាព្រះនៃសេចក្ដីស្រឡាញ់ ហើយក៏ជាព្រះដែលនឹងកាត់ទោសដល់មនុស្ស អាក្រក់យ៉ាងដូចម្តេច? តើវាសមហេតុផលទេ? ឬក៏ការដាក់ទណ្ឌកម្មរបស់ទ្រង់គឺជាផ្នែកមួយនៃសេចក្តីស្រឡាញ់របស់ទ្រង់ដែរ? បើលោកអ្នកយល់ស្របសូមពន្យល់។`

ព្រះយេស៊ូវបានបង្រៀនយើងរាល់គ្នាអោយបែរថ្ពាល់ម្ខាងទៀត (ម៉ាថាយ 5៖39)។ ទន្ទឹមនឹង នេះដែរ ព្រះយេស៊ូវបានសន្យាថាទ្រង់នឹងដាក់ទោសដល់មនុស្សដែលចូលចិត្តប្រព្រឹត្តអំពើអាក្រក់ (ម៉ាថាយ 8៖12)។ លោកសាវកប៉ុលបានបង្រៀនយើងថា កុំអោយធ្វើអំពើអាក្រក់ស្នងនឹងការអាក្រក់ឡើយ (ថែស្សាឡូនីចទី1 5៖15)។ ហើយលោកក៏មានប្រសាសន៍ទៀតថាព្រះនឹង «ដាក់ទោសអស់អ្នកណា ដែលមិនស្គាល់ព្រះ» (ថែស្សាឡូនីចទី2 1៖8)។

មនុស្សម្នាក់ៗសុទ្ធតែមានដិតដាមទៅដោយកំហុស។ ប្រាជ្ញារបស់យើងរាល់គ្នាពិតជាមានកំរិត។ យើងមិនមែនតែងតែប្រព្រឹត្តនូវសេចក្តីយុត្តិធម៌ នៅពេលដែលយើងវិនិច្ឆ័យនិងដាក់ទណ្ឌកម្មអ្នក ដទៃនោះឡើយ។ ប៉ុន្តែ ព្រះតែងតែផ្តល់នូវភាពយុត្តិធម៌ជានិច្ច។ មានតែទ្រង់ទេដែលអាចផ្តល់នូវសេចក្តី យុត្តិធម៌ និងមានពោរពេញទៅដោយសេចក្តីមេត្តាករុណានៅពេលដែលទ្រង់ដាក់ទណ្ឌកម្មដល់មនុស្ស អាក្រក់។