---
title:  តើអ្នកណាត្រូវបានអត់ទោសអោយនោះ?
date:  15/03/2021
---

កណ្ឌគម្ពីរអេសាយ 59 បានបង្ហាញយើងរាល់គ្នាអំពីទិដ្ឋភាពនៃអំពើបាប។ ព្រះគម្ពីរក៏បានសម្តែងអោយយើងឃើញនូវសេចក្ដីសង្ឃឹមដែរ។ តើអ្នកណាខ្លះបានធ្វើបាប? ព្រះគម្ពីរបានប្រាប់យើងនូវចម្លើយនោះ។ គឺថា មនុស្សរាល់គ្នាបានធ្វើបាប។ នោះហើយជាមូលហេតុដែលយើងត្រូវការព្រះ ដើម្បី ជួយសង្រ្គោះ និងអត់ទោសដល់យើងរាល់គ្នា (យេរេមា 31៖34)។ លោកសាវកប៉ុលក៏មានការយល់ ស្របនឹងគំនិតនេះដែរ ដោយលើកឡើងថា៖ «ត្បិតគ្រប់គ្នាបានធ្វើបាប» (រ៉ូម 3៖9-20, 23)។ ដូច្នេះ តើព្រះជាម្ចាស់អាចនិយាយថាយើងគ្មានទោសពៃរ៍ ហើយក៏មិនដែលធ្វើបាបសោះយ៉ាងដូចម្តេចទៅ? ព្រះពិតជាអាចនឹងជួយសង្រ្គោះយើងបាននៅពេលដែលយើងព្រមទទួលយកនូវការសុគតរបស់ព្រះយេស៊ូវ សម្រាប់យើងរាល់គ្នាដោយសេចក្តីជំនឿ។

`សូមអានខគម្ពីររ៉ូម 3៖21-24។ តើខគម្ពីរទាំងនេះបានប្រាប់យើងដូចម្តេចខ្លះ អំពីរបៀបដែលព្រះជាម្ចាស់ជួយសង្គ្រោះយើង? តើសេចក្តីពិតក្នុងព្រះគម្ពីរបានផ្តល់អោយយើងនូវសេចក្តីសង្ឃឹម អ្វីខ្លះ ក្នុងអំឡុងពេលដែលព្រះជាម្ចាស់វិនិច្ឆ័យទោសរាស្ត្ររបស់ទ្រង់?`

ជាការពិតណាស់ ព្រះជាម្ចាស់ទ្រង់នឹងវិនិច្ឆ័យយើងរាល់គ្នាដោយផ្អែកទៅលើឥរិយាបថ និង ការប្រព្រឹត្តរបស់យើងម្នាក់ៗ។ ប៉ុន្តែ អាកប្បកិរិយា និងទង្វើល្អរបស់យើងរាល់គ្នាមិនបានជួយសង្រ្គោះយើងទេ ពុំនោះយើងរាល់គ្នានឹងលែងបានសង្រ្គោះដោយសារសេចក្តីជំនឿហើយ (រ៉ូម 4៖14)។ ការ ប្រព្រឹត្ត ឬទង្វើល្អរបស់យើងរាល់គ្នាបង្ហាញថា យើងបានសង្រ្គោះហើយឬអត់ប៉ុណ្ណោះ (យ៉ាកុប 2៖18)។

ការប្រព្រឹត្តរបស់យើងរាល់គា្នមិនអាចជួយសង្រ្គោះយើងបានទេ សូម្បីតែពេលនេះ និងនៅពេលដែលព្រះនឹងបំពេញភារកិច្ចរបស់ទ្រង់ជាចៅក្រមផងដែរ។ តើហេតុអ្វី? សម្រាប់ចម្លើយរបស់អ្នកសូមអានខគម្ពីររ៉ូម 3៖20, 23។

ទង្វើល្អ ឬការប្រតិបត្តិតាមក្រឹត្យវិន័យរបស់ព្រះដើម្បីអោយបានសង្គ្រោះ វាបានហួសពេល បាត់ទៅហើយសម្រាប់យើង។ ក្រឹត្យវិន័យរបស់ព្រះបានត្រឹមតែសម្តែងអោយយើងបានស្គាល់ពីបាប របស់យើងប៉ុណ្ណោះ។ នោះហើយជាតួនាទីរបស់វា។ សេចក្តីជំនឿសម្តែងចេញតាមរយៈសេចក្តីស្រឡាញ់ (កាឡាទី 5៖6)។ ព្រះវិញ្ញាណនៃព្រះជាម្ចាស់បានចាក់បំពេញនូវសេចក្តីស្រឡាញ់របស់ព្រះមកក្នុង ចិត្តរបស់មនុស្សម្នាក់ៗ (រ៉ូម 5៖5)។ សេចក្តីស្រឡាញ់នេះបានសម្តែងអោយឃើញថា មនុស្សម្នាក់ៗមានសេចក្តីជំនឿដ៏រស់លើព្រះយេស៊ូវហើយ (សូមអានខគម្ពីរយ៉ាកុប 2៖26)។

រាល់ទង្វើ និងការប្រព្រឹត្តរបស់យើងរាល់គ្នាបានបង្ហាញពីសេចក្តីជំនឿដ៏រស់របស់យើងម្នាក់ៗ។ យើងអាចដឹងថា យើងបានសង្រ្គោះ កាលណាយើងគោរពតាមក្រឹត្យវិន័យរបស់ព្រះ។ ចំពោះកាតព្វកិច្ច របស់ទ្រង់ជាចៅក្រម ព្រះជាម្ចាស់ទ្រង់ទតមើលនូវផលផ្លែរបស់យើងដែលជាភស្តុតាងនៃសេចក្តីជំនឿក្នុងចិត្តរបស់យើងរាល់គ្នា។ ព្រះជាម្ចាស់ទ្រង់ទតមើលតែទង្វើរបស់យើងដែលបានប្រព្រឹត្តក្រោយពីយើង បានថ្វាយជីវិតរបស់យើងដល់ព្រះយេស៊ូវហើយប៉ុណ្ណោះ។ អំពើបាបទាំងអស់ដែលយើងបានប្រព្រឹត្ត មុនពេលទទួលសេចក្តីសង្រ្គោះរបស់ព្រះយេស៊ូវ នោះត្រូវបានអត់ទោសអោយ និងគ្របបាំងដោយព្រះលោហិតរបស់ទ្រង់រួចហើយ (សូមអានបទគម្ពីររ៉ូម 6)។