---
title:  អំណោយទានរបស់ព្រះ
date:  15/02/2021
---

`តើរាស្ត្ររបស់ព្រះទទួលបាននូវការកំសាន្តចិត្តយ៉ាងដូចម្តេច? សម្រាប់ចម្លើយ សូមអានខគម្ពីរ អេសាយ 40៖1-8។`

អ្នកនាំសារម្នាក់បានប្រកាសថា ព្រះកំពុងយាងមកដើម្បីសំដែងនូវសិរីរុងរឿងរបស់ទ្រង់ (អេសាយ 40៖3-5)។ អ្នកនាំសារម្នាក់ទៀតបានប្រកាសថាមនុស្សម្នាក់ៗគឺប្រៀបបាននឹងស្លឹកឈើដែរ។ ពួកគេ មិនគង់វង្សនៅយូរទេ។ «តែព្រះបន្ទូលរបស់ព្រះនៃយើងរាល់គ្នាវិញ នោះស្ថិតស្ថេរនៅជាដរាប» (អេសាយ 40៖8)។ ជនជាតិយូដាបានងាកចេញពីអំណោយទានដែលព្រះបានប្រទានដល់គេនៅលើភ្នំស៊ីណាយ។ ដូច្នេះហើយ ព្រះជាម្ចាស់បានដាក់ទណ្ឌកម្មដល់ពួកគេដោយបញ្ជូនអ្នកទាំងនោះអោយទៅរស់នៅប្រទេស ដទៃ។ ក្រោយពីជនជាតិយូដាបានវិលត្រឡប់មកស្រុកកំណើតរបស់គេវិញ ព្រះជាម្ចាស់ក៏បានប្រគល់អំណោយទាននោះមកវិញ។ តើអំណោយទាននោះគឺជាអ្វីទៅ? អំណោយទាននោះគឺជាអង្គទ្រង់ផ្ទាល់ និងព្រះបន្ទូលរបស់ទ្រង់។ អំណោយទានទាំងនេះគឺជាកិច្ចព្រមព្រៀងពិសេសរបស់ព្រះជាម្ចាស់ជាមួយនិងរាស្ត្ររបស់ទ្រង់ (សូមអានខគម្ពីរនិក្ខមនំ 25៖8, 16)។ ជនជាតិយូដាបានបំពានបទបញ្ញត្តិរបស់ ព្រះ។ ដូច្នេះហើយ បានជាព្រះជាម្ចាស់បានយាងចេញពីព្រះវិហាររបស់ទ្រង់ (អេសេគាល 9-11)។ ប៉ុន្តែ ព្រះជាម្ចាស់នឹងយាងត្រឡប់មកវិញ។ វត្តមានទ្រង់ និងព្រះបន្ទូលរបស់ទ្រង់បាននាំមកនូវសេចក្តីកំសាន្តចិត្ត សេរីភាព និងសេចក្តីសង្ឃឹមឡើងវិញ។

`តើមនុស្សទាំងឡាយត្រូវធ្វើដូចម្តេច ដើម្បីត្រៀមខ្លួនសម្រាប់ការយាងមករបស់ព្រះអម្ចាស់?`

នៅសម័យព្រះគម្ពីរផ្លូវនានាត្រូវតែរលូន និងរាបស្មើសំរាប់ស្តេចយាង។ ដូច្នេះ ប្រជាជនត្រូវតែជួសជុលផ្លូវមុនពេលស្តេចយាងមកដល់។ ដូចគ្នានេះដែរ ជនជាតិយូដាត្រូវតែរៀបចំផ្លូវខ្លួនសម្រាប់ ព្រះអម្ចាស់យាងត្រឡប់មកវិញ។ ព្រះអង្គនឹងយាងមកពីទិសខាងកើតជាកន្លែងដែលព្រះអង្គបានគង់ នៅជាមួយនឹងរាស្ត្ររបស់ទ្រង់នៅក្នុងដែនដីថ្មី។ ព្រះជាម្ចាស់ទ្រង់ជាទីពឹងជ្រកដ៏មានសុវត្ថិភាពសម្រាប់ពួកគេនៅក្នុងដែនដីថ្មីនោះ (អេសេគាល 11៖16)។ ភ្នំដែលស្ថិតនៅភាគខាងកើតក្រុងយេរូសាឡិមគឺជាភ្នំទាំងឡាយដែលរដិបរដុបណាស់។ គ្មានគ្រឿងចក្រឈូសឆាយណាមួយនៅលើផែនដីនេះមាន ភាពរឹងមាំល្មមដើម្បីរុះរើភ្នំទាំងនោះបានឡើយ មានតែព្រះជាម្ចាស់មួយអង្គប៉ុណ្ណោះ ដែលមានចេស្តាដ៏

លើសលុបដើម្បី «ធ្វើអោយដីររដិបរដុបទាំងនោះក្លាយមកជាដីរលោងបាន» (អេសាយ 42៖16)។ ប៉ុន្តែ ព្រះជាម្ចាស់ទ្រង់មិនត្រូវការផ្លូវពិតប្រាកដនោះទេ។ ព្រះអង្គមានបល្ល័ង្កដែលអាចហោះហើរបាន និងមាន ទេវតាដ៏សល់សែន (អេសេគាល 1; អេសេគាល 9-11)។ ព្រះគម្ពីរសញ្ញាថ្មីបានបរិយាយថាលោកយ៉ូហានបាទីស្ទបានធ្វើកិច្ចការខាងឯវិញ្ញាណដើម្បីជួយប្រជាជនទាំងឡាយអោយបានត្រៀមខ្លួនជាស្រេច ដើម្បីទទួលព្រះយេស៊ូវ (ម៉ាថាយ 3៖3)។ លោកយ៉ូហានបានប្រកាសប្រាប់ដល់ប្រជាជនទាំងឡាយ អោយងាកបែរចេញពីអំពើបាបរបស់ខ្លួន ហើយទទួលបុណ្យជ្រមុជទឹក (ម៉ាថាយ 3៖2; ម៉ាកុស 1៖4)។ ដូច្នេះ «ផ្លូវប្រព្រឹត្ត» ដែលមនុស្សត្រូវធ្វើដើម្បីត្រៀមខ្លួនសម្រាប់ព្រះយេស៊ូវគឺជាការងាកបែរចេញពីអំពើបាប។ បន្ទាប់មក ព្រះជាម្ចាស់នឹងកំសាន្តចិត្តពួកគេ ហើយនិងអត់ទោសបាបដល់ពួកគេ ព្រមទាំងគង់ នៅជាមួយពួកគេផង។ ខគម្ពីរយេរេមា 31៖31-34 បានប្រកាសនូវសារខាងឯវិញ្ញាណដល់សាសន៍ យូដាដូចគ្នាដែរ។ លោកបានបរិយាយប្រាប់ពួកគេអំពី «ផ្លូវប្រព្រឹត្ត» ខាងឯវិញ្ញាណដែលពួកគេត្រូវធ្វើ ដើម្បីយាងព្រះជាម្ចាស់អោយមកគង់នៅក្នុងចិត្តរបស់ពួកគេ។ ព្រះជាម្ចាស់ទ្រង់បានសន្យាថានឹងដាក់ ក្រឹត្យវិន័យរបស់ទ្រង់នៅក្នុងចិត្តគេ ហើយព្រមទាំងសន្យាថានឹងធ្វើជាព្រះដល់ពួកគេដែរ។