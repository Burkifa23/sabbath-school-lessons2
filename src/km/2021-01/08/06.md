---
title:  បញ្ហានឹងការថ្វាយបង្គំព្រះក្លែងក្លាយ
date:  18/02/2021
---

ការថ្វាយបង្គំព្រះក្លែងក្លាយបានបំផ្លាញនូវទំនាក់ទំនងរបស់យើងជាមួយព្រះ។ នៅពេលដែល យើងថ្វាយបង្គំព្រះមិនពិត យើងបានយកអ្វីផ្សេងមកជំនួសអោយព្រះវិញ (និក្ខមនំ 20៖4, 5; អេសាយ 42៖8)។ ហោរារបស់ព្រះបានបរិយាយថាការថ្វាយបង្គំព្រះមិនពិតប្រៀបបាននឹង «អំពើផិតក្បត់» ខាង វិញ្ញាណ (យេរេមា 3៖6-9; អេសេគាល 16៖15-19)។ នៅពេលដែលមនុស្សបានក្បត់ប្តីឬប្រពន្ធ របស់ខ្លួននោះ វាគឺជាអំពើផិតក្បត់ហើយ។ អំពើផិតក្បត់ខាងវិញ្ញាណគឺជាការបោកប្រាស់ ឬកេងប្រវ័ញ្ច ដល់ព្រះ។

`សូមអានព្រះគម្ពីរអេសាយ 41៖29។ តើអេសាយនិយាយអ្វីខ្លះអំពីរូបចម្លាក់របស់ព្រះមិនពិត? តើពាក្យសម្តីរបស់គាត់មានអត្ថន័យយ៉ាងណាចំពោះអ្នកផ្ទាល់? តើហេតុអ្វីបានជាព្រះបន្ទូលស្តីអំពីព្រះក្លែងក្លាយបង្ហាញយើងអំពីភាពពិតរបស់ព្រះទាំងនោះ?`

ប្រជាជននៅសម័យព្រះគម្ពីរជឿថាពួកគេកំពុងថ្វាយបង្គំព្រះពិត នៅពេលដែលពួកគេគោរពបូជារូបចម្លាក់ដែលតំណាងអោយព្រះ។ ប៉ុន្តែ ការថ្វាយបង្គំបែបនេះ ពិតជាបានបំពានបទបញ្ញត្តិទីមួយហើយ៖ «កុំឲ្យមានព្រះឯណាទៀតនៅចំពោះអញឲ្យសោះ» (និក្ខមនំ 20៖3)។ តើនឹងមានអ្វីកើតឡើង ប្រសិនបើមាននរណាម្នាក់ធ្វើរូបចម្លាក់ដើម្បីតំណាងអោយព្រះអង្គនោះ? នេះក៏ជាអ្វីដែលជនជាតិអ៊ីស្រាអែល បានធ្វើជាមួយនឹងកូនគោមាសដែរ (និក្ខមនំ 32៖4, 5)។ បន្ទាប់មកព្រះជាម្ចាស់ក៏បដិសេធមិនទទួល យករូបចម្លាក់នោះឡើយ។ រូបចម្លាក់នេះនឹងមិនបង្ហាញអំពីលក្ខណៈរបស់ព្រះឡើយ។ គ្មាននរណាម្នាក់ ដឹងពីវិធីបង្កើតអ្វីមួយដែលបង្ហាញអំពីព្រះឡើយ (ចោទិយកថា 4៖15-19)។ គ្មានអ្វីមួយអាចបង្ហាញ ពីសិរីរុងរឿងរបស់ព្រះជាម្ចាស់ និងព្រះចេស្ដារបស់ទ្រង់បានឡើយ។ ដូច្នេះ រូបចម្លាក់តំណាងព្រះទាំងឡាយ គឺពិតជាព្រះដទៃហើយ។ នៅពេលដែលមនុស្សគោរពថ្វាយបង្គំដល់ព្រះទាំងនេះ នោះពួកគេនឹងបំពាន បទបញ្ញត្តិទីមួយ និងទីពីរជាមិនខាន។

រាស្រ្តរបស់ព្រះជាម្ចាស់គឺមិនត្រូវការនឹងរូបចម្លាក់អ្វីនោះទេ។ ពួកគេមានពន្លឺនៃសិរីរុងរឿងរបស់ ទ្រង់នៅជាមួយពួកគេនៅក្នុងព្រះវិហារហើយ។ ដូច្នេះ នៅពេលដែលរាស្ត្ររបស់ព្រះគោរពបូជារូបចម្លាក់ នោះពួកគេបានបែរចេញពីព្រះដ៏ពិត។

`សព្វថ្ងៃនេះ ក្នុងនាមជាគ្រីស្ទបរិស័ទ តើយើងបានគោរពបូជាព្រះក្លែងក្លាយអ្វីខ្លះ? តើព្រះ ក្លែងក្លាយទាំងនេះពិបាកនឹងមើលឃើញនៅក្នុងព្រះវិហារណាស់មែនទេ? តើហេតុអ្វីបានជាអ្នកគិត យ៉ាងនោះ?`

«មនុស្សជាច្រើនដែលនិយាយថាពួកគេជាគ្រីស្ទាន តែបែរជាទៅបំរើដល់ព្រះដទៃដែលមិនមែន ជាព្រះពិតទៅវិញ។ ព្រះយេស៊ូវ ទ្រង់បានបង្កើតយើងរាល់គ្នា ហើយទ្រង់ក៏សព្វព្រះហឫទ័យអោយយើង ស្រឡាញ់ទ្រង់ដោយស្មោះស្ម័គ្រ និងចាត់ទុកទ្រង់ជាព្រះដែលសំខាន់បំផុត។ អ្វីដែលកាត់បន្ថយនូវសេចក្តី ស្រឡាញ់របស់យើងចំពោះព្រះជាម្ចាស់គឺពិតជារូបចម្លាក់ហើយ។ អ្វីក៏ដោយដែលរារាំងយើងពីការបម្រើ ព្រះនោះគឺជារូបព្រះហើយ»។ ដកស្រង់ពី Ellen G. White Comments, The SDA Bible Commentary, volume 2, pages 1011, 1012, adapted។