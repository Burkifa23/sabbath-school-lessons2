---
title:  ការចែកចាយដំណឹងល្អ
date:  16/02/2021
---

`តើមានរឿងអ្វីកើតឡើងនៅក្នុងខគម្ពីរអេសាយ 40៖9-11?`

នៅក្នុងខគម្ពីអេសាយ 41៖27 និងអេសាយ 52៖7 មានបុរសអ្នកនាំសារម្នាក់បានមក ប្រកាសដំណឹងល្អដល់ទីក្រុងយេរូសាឡិម។ នៅក្នុងខគម្ពីរអេសាយ 40៖9 ក៏មានអ្នកនាំសារម្នាក់បាន មកស្រែកប្រកាសសារនៅលើកំពូលភ្នំថា៖ «មើលនែ នេះហើយជាព្រះរបស់អ្នក»។ នៅក្នុងភាសាហេព្រើរបានសម្តែងអោយយើងដឹងថា អ្នកនាំសាររូបនេះគឺជាស្ត្រីម្នាក់។

នៅក្នុងព្រះគម្ពីរទំនុកតម្កើង 68 ហ្លួងដាវីឌបានពោលសរសើរតម្កើងព្រះថា៖ «ព្រះទ្រង់ប្រោស មនុស្សត្រមោចឲ្យបែកជាគ្រួសារឡើង ទ្រង់នាំពួកឈ្លើយឲ្យចេញមកឯសេចក្តីចំរើន» (ទំនុកដំកើង 68៖ 6)។ ស្តេចដាវីឌកំពុងតែពណ៌នាអំពីរឿងរ៉ាវដែលព្រះបានធ្វើដើម្បីជួយសង្គ្រោះរាស្ត្ររបស់ទ្រង់ពីទាសភាព នៅស្រុកអេស៊ីព្ទ។ ប៉ុន្តែ ហោរាអេសាយបានប្រើទស្សនៈដូចគ្នានេះដើម្បីសម្តែងអំពីរបៀបដែលព្រះរំដោះរាស្ត្ររបស់ទ្រង់ចេញពីភាពជាទាសករនៅនគរបាប៊ីឡូនវិញ។

ព្រះគម្ពីរសញ្ញាថ្មីបានបង្ហាញពីរបៀបដែលខគម្ពីរអេសាយ 40៖3-5 ដឹកនាំយើងអោយបានយល់អំពីភារកិច្ចដែលលោកយ៉ូហានបាទីស្ទបានបំពេញ។ លោកបានរៀបចំផ្លូវថ្វាយព្រះយេស៊ូវក្នុងការយាងមក។ មុនពេលជំនាន់លោកយ៉ូហានក៏មានអ្នកដទៃទៀតជាច្រើនដែលបាននិយាយអំពីការយាងមក របស់ព្រះយេស៊ូវដែរ។ លោកស៊ីម្មាន និងយាយអាណគឺជាបុគ្គលពីរនាក់ក្នុងចំណោមនេះហើយដែលបាន ជួបទារកយេស៊ូវនៅក្នុងព្រះវិហារ (លូកា 2៖25-38)។ រឿងរ៉ាវរបស់លោកតាស៊ីម្មាន និងយាយអាណ បានជួយអោយយើងនឹកភ្នកដល់អ្នកនាំសារពីររូបនៅក្នុងព្រះគម្ពីរអេសាយដែលពួកគេក៏ជាបុរស និងស្ត្រីផង ដែរ។ ព្រះជាម្ចាស់បានសន្យានឹងលោកតាស៊ីម្មានថាគាត់នឹងមិនស្លាប់ឡើយរហូតដល់បានជួបព្រះយេស៊ូវ។ អង្គព្រះយេស៊ូវ ទ្រង់ជាសេចក្តីកំសាន្តចិត្ត និងជាសេចក្តីសង្ឃឹមដែលព្រះជាម្ចាស់នឹងប្រទានមកដល់រាស្ត្រទ្រង់ (លូកា 2៖25, 26)។ ខព្រះគម្ពីរអេសាយ 40៖9-11 ក៏បានជួយយើងយល់ពីរឿងរបស់លោកយាយអាណផងដែរ។ លោកយាយជាអ្នកនាំសារពិសេសដែលមកអំពីព្រះជាម្ចាស់គឺមានលក្ខណៈដូចគ្នា នឹងស្ត្រីដែលនៅក្នុងគម្ពីរអេសាយ 40៖9 ដែរ។ លោកយាយជាមនុស្សដំបូងបង្អស់ ដែលបានប្រកាស ព្រះបន្ទូលជាឱឡារិកនៅក្នុងព្រះវិហារលើកំពូលភ្នំដល់ប្រជាជនដែលរស់នៅក្នុងក្រុងយេរូសាឡិម អំពីការ យាងមករបស់ព្រះយេស៊ូវ។ «លោកយាយអាណក៏បាននៅទីនោះដែរ នៅពេលដែលលោកយ៉ូសែប និងនាងម៉ារាបានមកឯព្រះវិហារបរិសុទ្ធ។ គាត់បានឡើងមកនៅវេលានោះឯងក៏អរព្រះគុណដល់ព្រះ ព្រមទាំង ប្រកាសប្រាប់ពីព្រះឱរស ដល់អស់អ្នកដែលនៅរង់ចាំសេចក្តីប្រោសលោះនៅក្រុងយេរូសាឡិម» (លូកា 2៖ 38)។ កិច្ចការប្រកាសដំណឹងល្អអំពីព្រះយេស៊ូវបានចាប់ផ្ដើមតាមរយៈលោកតាស៊ីម្មាន និងយាយអាណ។ ព្រះយេស៊ូវបានយាងមកដើម្បីជួយសង្រ្គោះយើងរាល់គ្នា។ ក្រោយមកព្រះយេស៊ូវក៏បានប្រោសប្រទានដល់ ស្ដ្រីម្នាក់ទៀតឈ្មោះ ម៉ារា-ម៉ាក់ដាឡាអោយបានធ្វើជាអ្នកនាំសារដំបូងបង្អស់អំពីការមានព្រះជន្មរស់ឡើង វិញរបស់ទ្រង់។ ដំណឹងនេះគឺជាដំណឹងល្អស្តីអំពីការរស់ពីសុគតឡើងវិញរបស់ទ្រង់ (យ៉ូហាន 20៖17, 18)។ នាងម៉ារាបានជួយផ្សព្វផ្សាយអំពីដំណឹងល្អនេះដល់អស់អ្នកដែលបានដើរតាមព្រះអង្គទាំងអស់។ ហើយពួកគេក៏បានចែកចាយសារនេះទៅគ្រប់ទិសទីនៅលើផែនដី។ ព័ន្ធកិច្ចរបស់ពួកគេបានជួយធ្វើអោយ ដំណឹងល្អនេះ បានទទួលជោគជ័យជាហូរហែ។

`សូមអានខគម្ពីរអេសាយ 40៖11។ តើលោកអ្នកបានឃើញនិមិត្តរូបអ្វីខ្លះនៅក្នុងខនេះ? ចូររៀបរាប់អំពីព្រះយេស៊ូវដែលមានលក្ខណៈដូចជាអ្នកគង្វាល។ សូមសរសេរជាកថាខណ្ឌមួយអំពីរបៀបដែលទ្រង់បានដឹកនាំលោកអ្នក និងយកព្រះទ័យទុកដាក់ចំពោះលោកអ្នក។ តើហេតុអ្វីបានការចងចាំអំពីរឿងនេះ ជាការល្អម្លេ៉ះ?`