---
title:  ដោយវិញ្ញាណ និងសេចក្តីពិត
date:  10/11/2020
---

រឿងមួយដ៏អស្ចារ្យបំផុតនៅក្នុងព្រះគម្ពីរសញ្ញាថ្មីគឺជារឿងអំពីព្រះយេស៊ូវ និងស្ត្រីម្នាក់នៅឯ អណ្តូងទឹក។ រឿងនេះបានបង្ហាញអំពីរបៀបដែលព្រះយេស៊ូវប្រោសវិញ្ញាណដែលខ្ទេចខ្ទាំមួយ។

`សូមអានខគម្ពីរយ៉ូហាន 4៖7-26។ តើព្រះយេស៊ូវបានមានបន្ទូលយ៉ាងដូចម្តេច អំពីការ ថ្វាយបង្គំទៅកាន់ស្ត្រីម្នាក់នេះ?`

តើលោកអ្នកបានឃើញអំពីរបៀបដែលស្ត្រីម្នាក់នេះព្យាយាមផ្លាស់ប្តូរប្រធានបទមកនិយាយអំពីការថ្វាយបង្គំវិញដែរឬទេ? ព្រះយេស៊ូវបានប្រទានដល់ស្ត្រីម្នាក់នេះ និងយើងរាល់គ្នានូវសេចក្តីពិតខាងវិញ្ញាណយ៉ាងជ្រាលជ្រៅអំពីការថ្វាយបង្គំ និងអ្វីដែលត្រូវរាប់បញ្ចូលនៅក្នុងការថ្វាយបង្គំ។ ចំណុចដ៏សំខាន់បំផុតប្រហែលជាអ្វីដែលព្រះយេស៊ូវបានមានបន្ទូលនៅក្នុងខគម្ពីរយ៉ូហាន 4៖24 ថា៖ «ឯព្រះ ទ្រង់ជាវិញ្ញាណ ហើយអ្នកណាដែលថ្វាយបង្គំទ្រង់ នោះត្រូវតែថ្វាយបង្គំ ដោយវិញ្ញាណ និងសេចក្តីពិតដែរ»។

យើងត្រូវតែថ្វាយបង្គំព្រះអម្ចាស់ «ដោយវិញ្ញាណ»។ តើរឿងនេះមានន័យយ៉ាងដូចម្តេច? រឿង នេះមានន័យថា ការថ្វាយបង្គំរបស់យើងត្រូវតែចេញមកពីសេចក្តីស្រឡាញ់របស់យើងចំពោះព្រះ។ រឿង នេះក៏ត្រូវតែចេញមកពីបទពិសោធន៍នៃការស្គាល់ទ្រង់ផ្ទាល់ខ្លួនរបស់យើងផងដែរ។ «សាសនាត្រូវមាន ប្រភពចេញមកពីព្រះ។ នោះគឺជាសាសនាតែមួយគត់ដែលអាចនាំយើងទៅឯព្រះបាន។ យើងត្រូវតែកើតជាថ្មីដោយអំណាចរបស់ព្រះវិញ្ញាណបរិសុទ្ធ។ បន្ទាប់មក យើងនឹងអាចបម្រើទ្រង់នៅក្នុងផ្លូវដ៏ត្រឹមត្រូវ។ ការកើតជាថ្មីរបស់យើងនឹងស្អាងចិត្តរបស់យើង។ ការកើតជាថ្មីរបស់យើងនឹងធ្វើអោយយើងមាន ចិត្តគំនិតថ្មី។ ពេលនោះ យើងនឹងបានដឹង និងស្រឡាញ់ព្រះបន្ថែមទៀត។ ការកើតជាថ្មីនឹងជួយយើង អោយធ្វើតាមក្រឹត្យវិន័យរបស់ព្រះ។ ការធ្វើតាមនេះគឺជាការថ្វាយបង្គំដ៏ពិតប្រាកដ។ ការថ្វាយបង្គំពិត មានប្រភពចេញមកពីព័ន្ធកិច្ចរបស់ព្រះវិញ្ញាណបរិសុទ្ធនៅក្នុងជីវិតរបស់យើង»។ ដកស្រង់ពី Ellen G. White, The Desire of Ages, page 189, adapted។

ទន្ទឹមគ្នានេះ យើងត្រូវតែថ្វាយបង្គំព្រះ «ដោយសេចក្តីពិត»។ យើងត្រូវតែមានចំណេះដឹងដ៏ ត្រឹមត្រូវមួយអំពីព្រះ។ យើងត្រូវតែដឹងថា ទ្រង់ជាអ្នកណា ហើយទ្រង់ចង់អោយយើងធ្វើអ្វី។ នេះគឺជា ដើមចមនៃសេចក្តីពិត និងការបង្រៀននៃព្រះគម្ពីរ។ (វាពិតជាអស្ចារ្យណាស់ដែលដឹងថា យើងថ្វាយបង្គំ ព្រះដែលមិនដុតបំផ្លាញមនុស្សនៅក្នុងឋាននរកជារៀងរហូតទៅ)។

ដូច្នេះ យើងមើលឃើញចំណុច2ផ្នែកក្នុងការថ្វាយបង្គំនៅត្រង់នេះ៖ (1) បទពិសោធន៍ និង (2) សេចក្តីពិត។ ការថ្វាយបង្គំរាប់បញ្ចូលទាំងបទពិសោធន៍ដែលបានមកពីការដឹង និងការធ្វើតាមព្រះ។ ការថ្វាយបង្គំក៏រាប់បញ្ចូលទាំងសេចក្តីពិតអំពីព្រះផងដែរ។ ការថ្វាយបង្គំដែលគ្មានសេចក្តីពិតអាចនាំអោយ មានសាសនាមួយដែលត្រូវបានបង្កើតឡើងផ្តោតតែលើអារម្មណ៍ប៉ុណ្ណោះ។ ហើយសេចក្តីពិតដែលគ្មាន បទពិសោធន៍ដោយព្រះវិញ្ញាណបរិសុទ្ធក៏អាចនាំអោយមានសាសនាមួយដែលគ្មានជីវិតផងដែរ។ ម្ល៉ោះ ហើយ យើងត្រូវការទាំងបទពិសោធន៍ និងសេចក្តីពិត។

`តើអ្វីទៅជាវិធីសាស្ត្រដ៏សំខាន់ក្នុងការបង្រៀនអ្នកណាម្នាក់អោយថ្វាយបង្គំ «ដោយវិញ្ញាណ និងសេចក្តីពិត»? តើនៅពេលណាដែលលោកអ្នកត្រូវការផ្នែកមួយច្រើនជាងផ្នែកមួយទៀត?`