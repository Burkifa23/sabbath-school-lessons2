---
title:  ពេលវេលាសម្រាប់ថ្លឹងថ្លែង
date:  16/12/2020
---

ព្រះយេស៊ូវបានគោរព និងគាំទ្រក្រឹត្យវិន័យរបស់ព្រះ (ម៉ាថាយ 5៖17, 18)។ ប៉ុន្តែ ព្រះយេស៊ូវ ពុំយល់ស្របជាមួយនឹងមេដឹកនាំសាសនាអំពីក្រឹត្យវិន័យគ្រប់ពេលនោះទេ។ មេដឹកនាំទាំងនេះតែងតែ ប្រកែកជាមួយនឹងព្រះយេស៊ូវអំពីរបៀបរក្សាថ្ងៃសប្បាតហ៍។ មេដឹកនាំនៃសាលាប្រជុំទាំងនេះបានអប់រំសាសន៍យូដាអំពីក្រឹត្យវិន័យនៃថ្ងៃសប្បាតហ៍។ មេដឹកនាំទាំងនេះបានអានគម្ពីរក្រឹត្យវិន័យរបស់លោកម៉ូសេ (Torah) នៅថ្ងៃសប្បាតហ៍។ គម្ពីរក្រឹត្យវិន័យគឺជាគម្ពីរដំបូងទាំង5នៅក្នុងគម្ពីរសញ្ញាចាស់។ មេដឹកនាំសាសនាបានដឹងអំពីអ្វីដែលត្រូវធ្វើ និងពុំគួរធ្វើពីក្រឹត្យវិន័យ។ ប៉ុន្តែ ព្រះយេស៊ូវបានបង្រៀនថា ការរក្សាថ្ងៃសប្បាតហ៍មានអត្ថន័យជ្រាលជ្រៅជាងកិច្ចការដែលមនុស្សត្រូវធ្វើ និងពុំត្រូវធ្វើក្នុងថ្ងៃសប្បាតហ៍ ទៅទៀត។

`សូមអានខគម្ពីរម៉ាថាយ 12៖1-13 និងលូកា 13៖10-17។ តើខទាំងនេះបង្ហាញថា ព្រះយស៊ូវបានបង្រៀនអ្វីខ្លះ ដល់មនុស្សនៅក្នុងសម័យរបស់ទ្រង់ និងដល់យើងនៅសព្វថ្ងៃនេះ?`

ព្រះយេស៊ូវបានព្យាបាលនៅថ្ងៃសប្បាតហ៍។ ការអស្ចារ្យរបស់ទ្រង់បានបំផុសសាសន៍យូដាអោយពិភាក្សាអំពីសំណួរខាងឯវិញ្ញាណដ៏សំខាន់ៗជាច្រើន។ តើអំពើបាបជាអ្វី? តើអ្វីជាគោលបំណងសម្រាប់ថ្ងៃសប្បាតហ៍? តើព្រះយេស៊ូវមានឋានៈស្មេើនឹងព្រះវរបិតាឬ? តើព្រះយេស៊ូវមានអំណាចប៉ុនណា?

ព្រះទ័យរបស់ព្រះយេស៊ូវចំពោះថ្ងៃសប្បាតហ៍ត្រូវបានបង្ហាញនៅក្នុងខទន្ទេញសម្រាប់សប្តាហ៍ នេះដែលបានចែងថា៖ «រួចទ្រង់មានព្រះបន្ទូលទៅពួកផារិស៊ីថា ថ្ងៃឈប់សំរាកបានតាំងសំរាប់ឲ្យមនុស្ស មិនមែនជាមនុស្សសំរាប់ថ្ងៃឈប់សំរាកទេ ដូច្នេះ កូនមនុស្សជាម្ចាស់នៃថ្ងៃឈប់សំរាកដែរ» (ម៉ាកុស 2៖ 27, 28)។ ព្រះយេស៊ូវចង់បង្ហាញថា ថ្ងៃសប្បាតហ៍ពុំមែនជាបន្ទុកនោះឡើយ។ ព្រះបាន «បង្កើត» ថ្ងៃ សប្បាតហ៍ទុកជាពេលវេលាមួយសម្រាប់អោយមនុស្សលោករៀនអំពីព្រះ។ វិធីមួយដែលយើងអាចរៀនអំពី ព្រះនៅថ្ងៃសប្បាតហ៍បាននោះ គឹជាការចំណាយពេលជាមួយនឹងធម្មជាតិ។

ព្រះយេស៊ូវបានសួរសំណួរ ដើម្បីអោយសិស្សរបស់ទ្រង់ មេដឹកនាំសាសនា និងបណ្តាជនគិត អោយកាន់តែសុីជម្រៅអំពីព្រះគម្ពីរ សេចក្តីជំនឿ និងព្រះ។ រឿងនេះងាយស្រួលសម្រាប់យើងដោយគ្រាន់តែ គិតអំពីក្បួនច្បាប់ និងក្រឹត្យវិន័យ ហើយបំភ្លេចព្រះចេញ។ ក្បួនច្បាប់ត្រូវបានបង្កើតឡើង ដើម្បីជួយយើងអោយបានដឹងអំពីព្រះដែលយើងកំពុងតែបម្រើកាន់តែប្រសើរឡើង។ ចំណេះដឹងនេះនាំទៅរកការស្តាប់បង្គាប់ ព្រះ និងទុកចិត្តលើអំណោយទាននៃសេចក្តីមេត្តារបស់ព្រះយេស៊ូវដល់យើង។

`តើថ្ងៃសប្បាតហ៍មានន័យយ៉ាងណាចំពោះលោកអ្នក? តើថ្ងៃសប្បាតហ៍គ្រាន់តែជាថ្ងៃដែលគួរធ្វើ រឿងនេះ និងពុំគួរធ្វើរឿងនោះប៉ុណ្ណោះឬ? ឬមួយ ថ្ងៃសប្បាតហ៍ជាពេលដែលសម្រាកយ៉ាងពិតប្រាកដនៅក្នុងព្រះអម្ចាស់ និងយល់អំពីទ្រង់កាន់តែប្រសើរឡើង? ប្រសិនបើដូច្នោះមែន តើលោកអ្នកអាចផ្លាស់ប្តូរយ៉ាង ដូចម្តេច ដើម្បីអោយលោកអ្នកអាចទទួលបានព្រះពរមកពីថ្ងៃសប្បាតហ៍ដែលព្រះចង់អោយលោកអ្នកទទួល បាននោះ?`