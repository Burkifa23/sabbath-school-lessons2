---
title:  ពេលវេលារៀនជាថ្មីម្តងទៀត
date:  14/12/2020
---

នៅពេលដែលព្រះសូមអោយលោកម៉ូសេនាំសាសន៍អុីស្រាអែលចេញពីស្រុកអេសុីព្ទ នោះបញ្ជាក់ យ៉ាងច្បាស់ថា រាស្ត្ររបស់ព្រះត្រូវរៀនថា ទ្រង់ជាអ្នកណាម្តងទៀត។ ព្រះចង់អោយសាសន៍អុីស្រាអែល ថ្វាយបង្គំទ្រង់។ ទ្រង់បានសន្យាថា ទ្រង់នឹងប្រទានអនាគតដ៏ល្អប្រសើរមួយដល់ពួកគេ។ ថ្ងៃសប្បាតហ៍ គឺជាបទពិសោធន៍នៃការរៀនសូត្រដ៏សំខាន់មួយសម្រាប់រាស្ត្ររបស់ទ្រង់។ ថ្ងៃសប្បាតហ៍បានជួយពួកគេ អោយរកឃើញនូវអ្វីដែលពួកគេបានភ្លេច។ ថ្ងៃសប្បាតហ៍ក៏បានបង្ហាញសាសន៍ដទៃដែលនៅជុំវិញថា សាសន៍អុីស្រាអែលមានទំនាក់ទំនងពិសេសជាមួយនឹងព្រះ។ បទពិសោធន៍នៃនំម៉ាណាបានបង្ហាញអំពី វិធីអប់រំរបស់ព្រះដល់សាសន៍អុីស្រាអែល។

`តើសាសន៍អុីស្រាអែលត្រូវរៀនអ្វីខ្លះ នៅក្នុងខគម្ពីរនិក្ខមនំ 16៖ 14-29?`

ព្រះបានប្រទានការអស្ចារ្យតាមរយៈនំម៉ាណាដល់សាសន៍អុីស្រាអែល។ ព្រះបានប្រទានអាហារ គ្រប់គ្រាន់សម្រាប់ពួកគេជារៀងរាល់ថ្ងៃ។ តើយ៉ាងទៅវិញ ប្រសិនបើព្រះប្រទាននំម៉ាណាលើសពីអ្វីដែល ពួកគេត្រូវការជារៀងរាល់ថ្ងៃនោះ? ពេលនោះ ពួកគេអាចនឹងភ្លេចថា ព្រះបានយកព្រះទ័យទុកដាក់ចំពោះ តម្រូវការរបស់ពួកគេ។ ម្ល៉ោះហើយ ព្រះបានធ្វើការអស្ចារ្យសម្រាប់ពួកគេជារៀងរាល់ថ្ងៃ។ ពួកគេបានឃើញ ការយកព្រះទ័យទុកដាក់របស់ព្រះ។ ប៉ុន្តែ នៅថ្ងៃសប្បាតហ៍ អ្វីៗខុសប្លែកពីថ្ងៃដទៃទៀត។ ម្ល៉ោះហើយ ទ្រង់បានធ្វើការអស្ចារ្យទ្វេដង។ ព្រះបានប្រទានអាហារដល់រាស្ត្ររបស់ទ្រង់ទ្វេដងនៅថ្ងៃសុក្រ។ បន្ទាប់មក ទ្រង់បានប្រទានពរដល់អាហារនោះកុំអោយខូចពេញមួយយប់។ ការអស្ចារ្យនេះបានធ្វើអោយសាសន៍ អុីស្រាអែលអាចឈប់សម្រាកនៅក្នុងថ្ងៃសប្បាតហ៍បាន ដោយពួកគេពុំចាំបាច់ទៅរើសនំម៉ាណានោះឡើយ។ ពួកគេមានពេលគិតអំពីព្រះដែលបានជួយពួកគេអោយរួចចេញពីអំពើបាប និងសាសន៍អេសុីព្ទ។ ពួកគេ មានពេលជាច្រើនក្នុងការគិតអំពីអត្ថន័យនៃការធ្វើជារាស្ដ្ររបស់ព្រះ។

សាសន៍អុីស្រាអែលបានបរិភោគនំម៉ាណានេះអស់រយៈពេល40ឆ្នាំ (និក្ខមនំ 16៖35)។ ព្រះ ក៏បានបង្គាប់អោយលោកម៉ូសេរក្សាទុកនំម៉ាណា1ខ្ញឹង ដើម្បីជួយអោយសាសន៍អុីស្រាអែលនឹកចាំអំពី របៀបដែលព្រះបានផ្តល់អាហារដល់ពួកគេនៅក្នុងទីរហោស្ថានផងដែរ (និក្ខមនំ 16៖32, 33)។ នំ ម៉ាណា1ខ្ញឹងក៏បានជួយពួកគេអោយយល់អំពីរបៀបធ្វើជារាស្ត្រជ្រើសតាំងដ៏បរិសុទ្ធរបស់ព្រះផងដែរ។ ព្រះ បានសូមអោយរាស្ត្ររបស់ទ្រង់គោរព និងញែកថ្ងៃសប្បាតហ៍ចេញជាបរិសុទ្ធសម្រាប់ហេតុផលដ៏ពិសេសមួយ។ ដ្បិតថ្ងៃសប្បាតហ៍នឹងនាំពួកគេអោយនៅជាប់នឹងព្រះ។ ថ្ងៃសប្បាតហ៍នឹងផ្តល់ចំណេះដឹងដ៏សុីជម្រៅ អំពីសេចក្តីស្រឡាញ់របស់ព្រះដល់ពួកគេផងដែរ។

`បុគ្គលម្នាក់បានប្រាប់លោកអ្នកថា ថ្ងៃសប្បាតហ៍គួរអោយ «ធុញទ្រាន់» ខ្លាំងណាស់។ តើលោក អ្នកអាចជួយដល់បុគ្គលម្នាក់នោះអោយសម្លឹងឃើញថ្ងៃសប្បាតហ៍ថាជាវេលារៀនសូត្រអំពីព្រះបានដោយ របៀបណា?`