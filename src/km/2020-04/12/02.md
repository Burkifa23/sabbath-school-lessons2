---
title:  ពេលវេលាដែលពេញដោយការភ្ញាក់ផ្អើល និងការអស្ចារ្យ
date:  13/12/2020
---

តើលោកអ្នកធ្លាប់ឆ្ងល់ដែរឬទេថា ហេតុអ្វីបានជាព្រះបានជ្រើសរើសប្រទានរឿងពីរយ៉ាងដល់ យើងក្នុងកណ្ឌគម្ពីរលោកុប្បត្តិអំពីរបៀបដែលព្រះបានបង្កើតផែនដី? បទគម្ពីរលោកុប្បត្តិ 1 បានបង្ហាញ ប្រាប់យើងអំពីរបៀបដែលព្រះបានបង្កើតផែនដីក្នុងរយៈពេល6ថ្ងៃ។ ជំពូកនេះបានបញ្ចប់ដោយការបង្កើត បុរស និងស្រ្តីនៅថ្ងៃទី6។ បទគម្ពីរលោកុប្បត្តិ 2បានបង្ហាញរឿងតែមួយ ប៉ុន្តែចំណាយពេលពិពណ៌នា អំពីអ្វីដែលកើតឡើងនៅថ្ងៃទី6ច្រើនជាង។ លោកអ័ដាមគឺជាចំណុចកណ្តាលនៃរូបស័ព្ទត្រង់នេះ។ បទ គម្ពីរលោកុប្បត្តិ 2បានបង្ហាញយើងថា ព្រះបានបង្កើតរបស់សព្វសារពើសម្រាប់មនុស្សដែលមានដូចជា សួនច្បារ ទឹកទន្លេ សត្វ និងស្រ្តី។

រឿងអំពីរបៀបដែលព្រះបានបង្កើតផែនដីឡើងគឺជារឿងដ៏អស្ចារ្យសម្រាប់តែជំពូក1ប៉ុណ្ណោះ។ យើងត្រូវការទាំង2ជំពូក។ ដំបូង យើងត្រូវការជំពូកមួយដែលបង្ហាញប្រាប់យើងអំពីព្រះដ៏មានអំណាច ដែលទ្រង់ជាវិចិត្រករដែលស្រឡាញ់ភាពស្រស់ស្អាត។ បន្ទាប់មក យើងត្រូវការជំពូកមួយទៀតដែលបង្ហាញ យើងអំពីព្រះដែលបានបង្កើតមនុស្សលោកមួយគ្រួសារអោយស្រឡាញ់ និងថែរក្សាគ្នាទៅវិញទៅមក ព្រម ទាំងថែរក្សារបស់សព្វសារពើដែលព្រះបានបង្កើតផងដែរ។

`សូមអានបទគម្ពីរលោកុប្បត្តិ 1 និង2។ បន្ទាប់មក សូមគិតអំពីរបៀបដែលថ្ងៃសប្បាតហ៍លើក ទីមួយ (លោកុប្បត្តិ 2៖1-3) ជួយយើងអោយនឹកចាំរឿងដំបូងអំពីការបង្កបង្កើតផែនដីរបស់ព្រះនៅក្នុង លោកុប្បត្តិជំពូក1។ ថ្ងៃបរិសុទ្ធលើកទីមួយក៏ជួយយើងអោយនឹកចាំរឿងទីពីរអំពីរបៀបដែលព្រះបានបង្កើតផែនដីនៅក្នុងលោកុប្បត្តិជំពូក2ផងដែរ។ បទគម្ពីរលោកុប្បត្តិចែងថា ព្រះបានប្រទានពរដល់ថ្ងៃ សប្បាតហ៍ និងញែកថ្ងៃនោះចេញជាបរិសុទ្ធ។ តើរឿងនេះមានន័យយ៉ាងដូចម្តេច?`

សូមស្រមៃមើលរូបភាពនេះនៅក្នុងគំនិតរបស់លោកអ្នកថា៖ លោកអ្នកគឺជាលោកអ័ដាម ឬ នាងអេវ៉ានៅថ្ងៃសប្បាតហ៍ជាលើកទីមួយនោះ។ ថ្ងៃនោះគឺជាថ្ងៃដំបូងដែលលោកអ្នកមានជីវិតរស់ឡើង។ ថ្ងៃនោះគឺជាថ្ងៃដំបូងជាមួយប្តី និងប្រពន្ធរបស់លោកអ្នក។ ថ្ងៃនោះគឺជាថ្ងៃដំបូងជាមួយនឹងព្រះ។ នេះគឺជាថ្ងៃសម្រាប់ការរៀនអំពីអ្វីៗជាច្រើន។ លោកអ្នកចាប់ផ្តើមរៀនអំពីព្រះអាទិករដែលបានបង្កើតអស់ទាំង ភាពស្រស់ស្អាតនៅជំុវិញយើង។ លោកអ្នកបានពេញដោយការអស្ចារ្យ ខណៈដែលលោកអ្នកឃើញសត្វ ដំរីមួយក្បាល រួចឃើញសត្វកង្កែបបន្ទាប់ទៀត។ លោកអ្នកបានញញឹម ខណៈដែលលោកអ្នកឃើញសត្វ កវែង ឬសត្វក្របីកំពុងតែរត់លេងដោយក្តីអំណរ។ លោកអ្នកបានស្ងៀមទ្រឹង ខណៈពេលដែលលោកអ្នកក្រឡេកមើលពណ៌ចម្រុះ និងរបស់ជាច្រើននៅជុំវិញលោកអ្នក ហើយស្តាប់សំឡេងដ៏ពីរោះនៃសត្វស្លាប។ លោកអ្នកមានចិត្តសប្បាយរីករាយ ខណៈពេលដែលលោកអ្នកភ្លក់ ហិតក្លិន និងរីករាយជាមួយ ផ្លែឈើ និងផ្កាប្រភេទខុសៗគ្នា។ លើសពីនេះទៅទៀត លោកអ្នកបានចាប់ផ្តើមរៀនអំពីសេចក្តីស្រឡញ់ និងការយកចិត្តទុកដាក់ចំពោះអ្នកដទៃ។ លោកអ្នកបានរៀនមេរៀនទាំងនេះចេញពីព្រះ ក៏បានរៀនមេរៀន ទាំងនេះសម្រាប់ព្រះផងដែរ។ បន្ទាប់មក លោកអ្នកបានបង្ហាញនូវការរៀនសូត្រនេះដល់របស់ទាំងអម្បាល-ម៉ានដែលទ្រង់បានបង្កើតផងដែរ។

ថ្ងៃសប្បាតហ៍ដំបូងពុំមែនជាថ្ងៃដ៏អផ្សុកមួយដែលលោកអ័ដាម និងនាងអេវ៉ាគ្មានអ្វីធ្វើនោះទេ។ ថ្ងៃសប្បាតហ៍គឺជាថ្ងៃដែលព្រះបានបង្កើតឡើង។ ថ្ងៃនេះគឺជាពេលមួយសម្រាប់អោយបុរស និងស្ត្រីដំបូងគិតអំពីព្រះអាទិករដែលបានបង្កើតពួកគេ និងរបស់សព្វសារពើ។ ថ្ងៃនេះគឺជាពេលមួយសម្រាប់អោយ មនុស្សលោកបានពេញដោយការភ្ញាក់ផ្អើល និងការអស្ចារ្យផងដែរ។