---
title:  រឿងខ្លី
date:  16/10/2020
---

#### ព្រះបានសំដែងដល់ខ្ញុំនៅឯប្រទេសប្រេស៊ីល

អ្នកមីងម្នាក់បានប្រគល់កូនសៀវភៅតូចមួយដែលមានខគម្ពីរជាច្រើនដល់ខ្ញុំនារសៀលថ្ងៃសៅរ៍ មួយ។ គាត់បាននិយាយថា «ព្រះនឹងមានបន្ទូលមកកាន់ក្មួយស្រីតាមរយៈខណាមួយ កាលណាអ្នកគ្រាន់ តែបើកសៀវភៅតូចមួយនេះ»។ ខ្ញុំលែងគិតអំពីព្រះជាង20ឆ្នាំមកហើយ។ ទោះបីខ្ញុំធំដឹងក្តីមកពីគ្រួសារ គ្រីស្ទាននៅឯប្រេស៊ីលក៏ដោយ ខ្ញុំបានឈប់ទៅព្រះវិហារ នៅពេលដែលខ្ញុំមានអាយុ16ឆ្នាំ។ ពេលនោះ ខ្ញុំកំពុងតែធ្វើដំណើរអស់រយៈពេលមួយខែនៅក្នុងប្រទេសប្រេស៊ីលនៅក្នុងផ្នែកមួយនៃគម្រោងស្រាវជ្រាវ សម្រាប់ការសិក្សានៃសាកលវិទ្យាល័យរបស់ខ្ញុំនៅឯប្រទេសបារាំង។ ខ្ញុំនឹងធ្វើដំណើរទៅទីក្រុងប៉ារីសនៅថ្ងៃបន្ទាប់។ខ្ញុំបានបើកសៀវភៅតូចមួយនេះ ហើយភ្នែករបស់ខ្ញុំបានសម្លឹងចំខគម្ពីរសុភាសិត 22៖19 ដែលចែងថា៖ «អញបានសំដែងឲ្យឯងដឹងសេចក្តីនោះនៅថ្ងៃនេះហើយ ដើម្បីឲ្យឯងបានទុកចិត្តដល់ព្រះយេហូវ៉ា»។ ខនេះបានពាល់ចិត្តរបស់ខ្ញុំ ពីព្រោះខ្ញុំជាសិស្ស ហើយចង់ដឹងថា ព្រះនឹងបង្រៀនអ្វីខ្លះដល់ ខ្ញុំ។

នៅល្ងាចនោះ ខ្ញុំបានចូលរួមញុាំអាហារលាគ្នាជាមួយនឹងមិត្តភកិ្ត។ ប៉ុន្តែ ខ្ញុំពុំបានបំភ្លេចខគម្ពីរ មួយនេះចេញពីចិត្តរបស់ខ្ញុំ ធ្វើអោយខ្ញុំសម្រេចត្រឡប់ទៅឯព្រះវិហារវិញ។ ខ្ញុំបានភ្ញាក់ផ្អើលដោយឃើញ នារីវ័យក្មេងគ្រប់គ្នាស្លៀកពាក់ខោខូវប៊យ ស្បែកជើងកែងខ្ពស់ ពាក់ក្រវិល និងគ្រឿងសម្អាងជាច្រើន។ តន្ត្រីបានផ្លាស់ប្តូរ ហើយលោកគ្រូគង្វាលក៏ពុំបានអំពាវនាវអោយឡើងមកលើអាសនាផងដែរ។ ខ្ញុំកំពុង តែរង់ចាំសេចក្តីអំពាវនាវ។ ខ្ញុំចង់ថ្វាយចិត្តរបស់ខ្ញុំទៅឯព្រះយេស៊ូវ។ ប៉ុន្តែ ខ្ញុំបានចាកចេញពីព្រះវិហារ ដោយខកបំណងជាខ្លាំង។

នៅថ្ងៃបន្ទាប់ ខ្ញុំបានធ្វើដំណើរទៅប្រទេសបារាំង ហើយបានអធិស្ឋានថា «ឱព្រះអម្ចាស់អើយ ទោះបីពួកគេពុំបានអំពាវនាវអោយឡើងលើអាសនាក៏ដោយ ទូលបង្គំនឹងស្វែងរកព្រះវិហារមួយនៅឯ ប្រទេសបារាំង ហើយនិងចូលរួមក្នុងកម្មវិធីថ្វាយបង្គំជាប្រចាំ»។ ខ្ញុំបានឃើញព្រះវិហារមួយនៅជិតផ្ទះរបស់ខ្ញុំនៅឯប្រទសបារាំង ហើយខ្ញុំបានចាប់ផ្តើមចូលរួមថ្វាយបង្គំជារៀងរាល់ថ្ងៃអាទិត្យ។ ពួកជំនុំរួសរាយ រាក់ទាក់ ប៉ុន្តែខ្ញុំមានអារម្មណ៍ថា ពួកគេខ្សោយខាងឯព្រលឹងវិញ្ញាណជាខ្លាំង។

ខ្ញុំបានចាប់ផ្តើមសិក្សាព្រះគម្ពីរនៅឯផ្ទះ និងមើលសេចក្តីអធិប្បាយអនឡាញ។ ខ្ញុំបានរកឃើញ គ្រូអធិប្បាយនៃគណៈសេវេនដេយអាត់វេនទីស្ទដ៏លេចធ្លោម្នាក់នៅក្នុងយូធូបដែលបានបកស្រាយអំពី កណ្ឌគម្ពីវិវរណៈយ៉ាងមានអំណាច។ ខ្ញុំបានមើលការអធិប្បាយទាំង25របស់គាត់។

យប់មួយ ខ្ញុំបានក្រោកឡើងនៅរង្វង់ម៉ោង3 ហើយខ្ញុំបានចាប់ផ្តើមអធិស្ឋានរហូតដល់ពេល ព្រឹក។ រឿងដដែលៗនេះបានកើតឡើងនៅយប់បន្ទាប់ និងយប់បន្ទាប់ក្រោយមួយទៀត។ ខណៈពេល ដែលខ្ញុំអធិស្ឋានអស់រយៈពេល3យប់នោះមក ខ្ញុំមានអារម្មណ៍ថា ការយាងមករបស់ព្រះយេស៊ូវជិតមក ដល់ហើយ។ ខ្ញុំបានលន់តួបាបរបស់ខ្ញុំ និងសរសើរតម្កើងព្រះចំពោះសេចក្តីល្អរបស់ទ្រង់។ នៅថ្ងៃទី3 ចិត្តរបស់ខ្ញុំបានពេញដោយសេចក្តីសុខសាន្ត។ ពេលនោះ ខ្ញុំបានដឹងថា ព្រះពិតជាមានព្រះជន្មរស់មែន។

ទោះបីខ្ញុំមើលសេចក្តីអធិប្បាយជាច្រើនតាមយូធ្យូបក៏ដោយ តែខ្ញុំពុំបានដឹងថា គ្រូអធិប្បាយម្្នាក់ នោះគឺជាអាត់វេនទីស្ទនោះទេ។ ដោយមានការងឿងឆ្ងល់អំពីគណៈនិកាយរបស់គាត់ ខ្ញុំបានរកឃើញទីបន្ទាល់ របស់គាត់តាមអនឡាញ។ រំពេចនោះ ខ្ញុំបានស្វែងរកអាសយដ្ឋាននៃព្រះវិហារអាត់វេនទីស្ទនៅក្នុងទីក្រុង ប៉ារីស។ ខ្ញុំមានការងឿងឆ្ងល់ នៅពេលដែលឃើញមនុស្សកំពុងសិក្សា ព្រះគម្ពីរនៅក្នុងថ្នាក់សប្បាតហ៍ស្គូលនៅថ្ងៃសប្បាតហ៍ដំបូង។ ពួកស្ត្រី បានស្លៀកពាក់យ៉៉ាងសុភាពរាបសា ហើយសេចក្ដីអធិប្បាយនៅក្នុងថ្ងៃ សប្បាតហ៍ នោះគឺស្តីអំពីកណ្ឌគម្ពីរវិវរណៈ។ ព្រះទ្រង់ជ្រាបអំពីអ្វីដែល សំខាន់សម្រាប់ខ្ញុំ។ ខ្ញុំបានយំនៅក្នុងកម្មវិធីថ្វាយបង្គំ។ ខ្ញុំពុំបានគិតថា ព្រះវិហារដ៏រួសរាយរាក់ទាក់បែបនេះមានមែននោះទេ។ ព្រះបានសន្យា បង្រៀនខ្ញុំនៅឯប្រទេសប្រេស៊ីល ហើយខ្ញុំបានចាប់ផ្តើមការសិក្សានៅឯ ប្រទេសបារាំងចាប់តាំងពីពេលនោះមក។