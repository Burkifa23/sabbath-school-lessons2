---
title:  ការចែករំលែកជីវិតរបស់យើង
date:  26/11/2020
---

`សូមអានខគម្ពីរថែស្សាឡូនីចទី1 2៖6-8។ តើលោកប៉ុលកំពុងតែមានប្រសាសន៍អំពីអ្វី នៅ ក្នុងខទាំងនេះ? តើយើងអាចបង្ហាញអំពីក្បួនច្បាប់នេះនៅក្នុងសាលារៀន និងព្រះវិហាររបស់យើងដោយ របៀបណា?`

យើងបានឃើញនៅជំុវិញយើងថា សហគមន៍ត្រូវបានវាយប្រហារ និងបែកបាក់ទៅ។ យើងកំពុងតែរស់នៅក្នុងសម័យមួយដែលព្រះគម្ពីរបានបង្រៀនអំពីពួកជំនុំត្រូវការជាងពេលណាៗទាំងអស់។ ដូចដែលខគម្ពីរម៉ាថាយ 18៖20 បានចែងថា៖ «ដ្បិតកន្លែងណាដែលមាន2ឬ3នាក់ ប្រជុំជាមួយគ្នា ដោយនូវឈ្មោះខ្ញុំ នោះខ្ញុំក៏នៅកណ្តាលចំណោមអ្នកទាំងនោះដែរ»។ ពួកជំនុំនៃព្រះគម្ពីរសញ្ញាថ្មីបានចាប់ផ្តើមចេញពីផ្ទះរបស់ពួកអ្នកជឿ។ ពួកជំនុំ និងសហគមន៍គ្រីស្ទានបានលូតលាស់ឡើងចេញពីការជួបប្រជុំគ្នាទាំងនេះ។ នៅទីនេះ នៅក្នុងផ្ទះរបស់ពួកជំនុំ សហគមន៍គ្រីស្ទានបានជួបជុំគ្នានៅក្នុង ក្រុមតូចៗ។ ពួកគេបានអធិស្ឋាន ច្រៀង និងធ្វើិពិធីលៀងព្រះអម្ចាស់រួមគ្នា។ ពួកគេក៏បានរៀន និងចែក រំលែក ព្រះបន្ទូលរបស់ព្រះយេស៊ូវជាមួយគ្នាទៅវិញទៅមកផងដែរ។

ក្រុមថ្វាយបង្គំទាំងនេះក៏បានក្លាយមកជាសាលារៀននៃពួកជំនុំ។ នៅទីនោះ សមាជិកថ្មីៗបាន រៀនអំពីព្រះគម្ពីរ និងជីវិតថ្មីនៅក្នុងព្រះយេស៊ូវ។ ពួកជំនុំបានយកចិត្តទុកដាក់យ៉ាងខ្លាំងអំពីការអប់រំចំពោះ សមាជិកថ្មីៗ ដូចដែលយើងបានឃើញនៅក្នុងសំណេររបស់លោកប៉ុលផងដែរ។ លោកប៉ុលបានសរសេរ នៅក្នុងខគម្ពីររ៉ូម 12៖2 ថា៖ «កុំឲ្យត្រាប់តាមសម័យនេះឡើយ ចូរឲ្យអ្នករាល់គ្នាបានផ្លាស់ប្រែវិញ ដោយ គំនិតបានកែជាថ្មីឡើង ដើម្បីនឹងអាចលមើលឲ្យបានស្គាល់បំណងព្រះហឫទ័យនៃព្រះ ដែលល្អ ស្រួលទទួល ហើយគ្រប់លក្ខណ៍ផង»។ គ្រីស្ទាននៃព្រះគម្ពីរសញ្ញាថ្មីមិនយូរប៉ុន្មានបានបង្កើតសហគមន៍នៃសេចក្តី ជំនឿដែលជាកន្លែងដ៏ល្អបំផុតក្នុងការចែកចាយដំណឹងល្អ។ នៅក្នុងពួកជំនុំ យើងមានហេតុផលក្នុងការ ច្រៀងឮជាងមុន អធិស្ឋានឮជាងមុន និងយកចិត្តទុកដាក់ខ្លាំងជាងមុខ។ នៅពេលដែលយើងឮគ្រីស្ទាន ពិភាក្សាអំពីសេចក្តីស្រឡាញ់របស់ព្រះ យើងនឹងយល់អំពីទុក្ខលំបាករបស់ពួកគេ ហើយយើងនឹងយល់ អំពីសេចក្តីមេត្តា និងសេចក្តីប្រោសរបស់ព្រះ។

ក្នុងខគម្ពីរថែស្សាឡូនីចទី1 2៖6-8 លោកប៉ុលបានសរសេរថា ដំណឹងល្អគឺអ្វីៗគ្រប់យ៉ាង។ ដំណឹងល្អមានអំណាចនៃឈើឆ្កាង។ ដំណឹងល្អគឺជាសេចក្តីសន្យានៃការយាងមកជាលើកទី2។ គ្មានដំណឹង ណានៅលើលោកដែលប្រសើរជាងដំណឹងល្អនេះឡើយ។ នោះគឺជាមូលហេតុដែលធ្វើអោយលោកប៉ុល ចំណាយជីវិតរបស់គាត់ក្នុងការចែកចាយរឿងអំពីព្រះយេស៊ូវ។ ហើយនោះក៏ជាមូលហេតុដែលយើងគួរ តែធ្វើដូច្នោះផងដែរ។

លោកប៉ុលបានបង្ហាញប្រាប់នៅក្នុងខទាំងនេះថា ផ្លូវដ៏ល្អបំផុត ដើម្បីអោយបានយល់អំពីដំណឹង ល្អគឺជាការចែកចាយដំណឹងល្អ និងការរំលែកជីវិតជាមួយនឹងអ្នកដទៃ។ សូមចងចាំថា មនុស្សកំពុងតែសង្កេតមើលយើងយ៉ាងយកចិត្តទុកដាក់ ដើម្បីអោយបានច្បាស់ថា ជីវិតរបស់យើងបានបង្ហាញសារនៃសេចក្តីមេត្តាដែលមានចែងនៅក្នុងព្រះគម្ពីរដែរឬទេ។

សូមគិតអំពីរបៀបដែលលោកអ្នករស់នៅ។ តើអ្នកដទៃបានឃើញព្រះយេស៊ូវដែរឬទេ នៅពេល ដែលពួកគេក្រឡេកមកមើលជីវិតរបស់លោកអ្នក?