---
title:  ការត្រាស់ហៅអោយរស់នៅជាពន្លឺ
date:  23/11/2020
---

អ្វីៗកាន់តែអាក្រក់ទៅៗនៅគ្រប់ទីកន្លែងលើផែនដីនេះដែលយើងបានឃើញ។ ភពមួយនេះកំពុងតែក្លាយទៅជាកន្លែងដ៏ខ្មៅងងឹតមួយ។ យើងពុំចាំបាច់ទៅខាងក្រៅឆ្ងាយពីផ្ទះ ដើម្បីអោយឃើញ សេចក្តីងងឹងនេះនោះទេ។ យើងក៏មានបទពិសោធន៍ពិបាកជាមួយនឹងការឈឺចាប់ ជំងឺ និងទុក្ខវេទនាផ្ទាល់របស់យើងផងដែរ។ យើងបានឈឺ ហើយសោកសៅជាមួយនឹងការបាត់បង់អ្នកដែលយើងស្រឡាញ់។ យើងបានឃើញប្តីប្រពន្ធលែងលះគ្នា និងគ្រួសារបែកបាក់។ វាពិបាកក្នុងការយល់អំពីរឿងអាក្រក់ជាច្រើន ដែលបានកើតឡើងនៅក្នុងជីវិត។

រឿងអាក្រក់បានកើតឡើងមែន។ ប៉ុន្តែ យើងបានឮបន្ទូលរបស់ព្រះយេស៊ូវនៅក្នុងចិត្តរបស់យើង នៅកណ្តាលនៃរឿងអាក្រក់ និងសេចក្តីងងឹតខាងឯវិញ្ញាណទាំងអស់នេះដែលមាននៅជុំវិញយើង។

`«អ្នករាល់គ្នាជាពន្លឺនៃលោកីយ៍ ឯទីក្រុងណាដែលនៅលើភ្នំ នោះលាក់មិនកំបាំងទេ ក៏គ្មានអ្នកណាអុជចង្កៀង យកទៅដាក់ក្រោមថាំងដែរ គេតែងដាក់លើជើងចង្កៀងវិញ នោះទើបភ្លឺដល់អ្នកដែល នៅក្នុងផ្ទះទាំងអស់គ្នា ដូច្នេះ ចូរឲ្យពន្លឺរបស់អ្នករាល់គ្នា បានភ្លឺនៅមុខមនុស្សលោកយ៉ាងនោះដែរ ដើម្បីឲ្យគេឃើញការល្អដែលអ្នករាល់គ្នាប្រព្រឹត្ត រួចសរសើរដំកើង ដល់ព្រះវរបិតានៃអ្នករាល់គ្នាដែលគង់នៅស្ថានសួគ៌» (ម៉ាថាយ 5៖14-16)។ តើខទាំងនេះបង្រៀនយើងអ្វីខ្លះ អំពីរបៀបដែលយើងត្រូវរស់នៅ? ក្នុងនាមជាគ្រីស្ទាន តើទង្វើ និងអត្តចរិតរបស់យើងអាចផ្លាស់ប្តូររបៀបដែលអ្នកដទៃបានសម្លឹងឃើញព្រះ យ៉ាងដូចម្តេច?`

សូមបង្កើតទិដ្ឋភាពមួយនៅក្នុងគំនិតរបស់លោកអ្នកអំពីក្រុមមនុស្សដែលព្រះយេស៊ូវបានមាន បន្ទូល។ ពួកគេបានអង្គុយនៅលើទីទួលម្ខាងជាប់នឹងសមុទ្រកាលីឡេទាំងកណ្តាលថ្ងៃក្តៅ។ តើលោក អ្នកគិតថា មនុស្សទាំងនេះបានយល់អំពីបន្ទូលរបស់ព្រះយេស៊ូវដែរឬទេ? មនុស្សទាំងនេះបានដឹងគ្រប់ យ៉ាងអំពីពន្លឺ និងសេចក្តីងងឹត។ ជាការពិតណាស់ ពួកគេមានសេចក្តីងងឹតជាច្រើនដែលពួកគេត្រូវភ័យ ខ្លាច។ សាសន៍រ៉ូមបានគ្រប់គ្រងលើប្រទេសរបស់ពួកគេ។ វាគឺជាពេលមួយដ៏គួរអោយភ័យខ្លាចសម្រាប់ សាសន៍យូដា។

ពួករ៉ូមមាននៅគ្រប់ទីកន្លែង។ បណ្តាជនដែលអង្គុយនៅលើទីទួលម្ខាងដឹងថា អ្នកណាម្នាក់ដែលហ៊ានសាងបញ្ហានឹងត្រូវស្លាប់នៅលើឈើឆ្កាងនៃសាសន៍រ៉ូមជាមិនខាន។

ទោះបីជាយ៉ាងនេះក្តី ព្រះយេស៊ូវកំពុងតែឈរនៅទីនេះសូមអោយសាសន៍យូដារស់នៅជាពន្លឺ ក្នុងការបង្ហាញសេចក្តីសន្តោសប្រណី ចិត្តគំនិតបរិសុទ្ធ និងជាអ្នកផ្សះផ្សាគេ។ បន្ទូលរបស់ព្រះយេស៊ូវ បានបង្ហាញយើងថា ការអប់រំគ្រីស្ទានត្រូវតែរាប់បញ្ចូលទាំងការបង្រៀនសិស្សរបស់យើងអោយធ្វើជាពន្លឺ នៅលើផែនដីនេះ។ ការអប់រំគ្រីស្ទានក៏ត្រូវតែបង្រៀនសិស្សអំពីរបៀបក្នុងការជ្រើសរើស និងសម្រេច ចិត្តល្អផងដែរ។ ជម្រើសរបស់យើងត្រូវតែបង្ហាញអ្នកដទៃថា ព្រះមានព្រះជន្មរស់ដែលទ្រង់ប្រកបដោយ សេចក្តីស្រឡាញ់។

`តើមានវិធីអ្វីខ្លះ ដែលយើងអាចបង្ហាញដល់អ្នកដទៃថា ព្រះទ្រង់មានព្រះជន្មរស់ ហើយក៏បាន ស្រឡាញ់ដល់ពួកគេដែរនោះ?`