---
title:  ការលាក់ខ្លួនពីព្រះ
date:  01/11/2020
---

`សូមអានខគម្ពីរលោកុប្បត្តិ 3៖1-11។ តើហេតុអ្វីបានជាព្រះសួរលោកអ័ដាមថា «ឯងនៅឯ ណា» (លោកុប្បត្តិ 3៖9)?`

ទិដ្ឋភាពការធ្លាក់ចុះក្នុងអំពើបាបបានបង្ហាញផ្លែដែលព្រះបានហាមឃាត់មានលក្ខណៈដូចជាផ្លែប៉ោម។ ប៉ុន្តែ នោះពុំមែនជាអ្វីដែលព្រះគម្ពីរបានចែងនោះទេ។ ព្រះគម្ពីរគ្រាន់តែបង្ហាញប្រាប់ថាវាគឺជា «ដើមឈើ1ដែលនៅកណ្តាលសួនច្បារនោះ . . . . កុំឲ្យបរិភោគផ្លែនោះឡើយ» (លោកុប្បត្តិ 3៖3)។ ផ្លែ នោះជាអ្វីមិនសំខាន់នោះទេ។ អ្វីដែលសំខាន់នោះគឺថា ផ្លែនោះត្រូវបានហាមឃាត់។ ផ្លែនោះត្រូវបានហាមឃាត់ពីព្រោះវាគឺជារូបស័ព្ទ។ ប្រសិនបើលោកអ័ដាម និងនាងអេវ៉ាបរិភោគផ្លែនោះបង្ហាញថា ពួកគេបាន ជ្រើសរើសដើរតាមផែនការផ្ទាល់ខ្លួនរបស់ពួកគេមិនមែនជាផែនការរបស់ព្រះឡើយ។ ការបរិភោគផ្លែហាម ឃាត់របស់ពួកគេដូចគ្នានឹងអ្វីដែលពួកគេនិយាយថា «ខ្ញុំអាចគ្រប់គ្រងលើជីវិតខ្ញុំបាន។ ខ្ញុំអាចធ្វើជាព្រះខ្លួន ឯងបាន។ ខ្ញុំមានអំណាចលើសជាងព្រះបន្ទូលរបស់ព្រះ»។

ប្រាកដណាស់ នៅពេលដែលសត្វពស់បានល្បួងអោយអ័ដាម និងអេវ៉ាបរិភោគផ្លែឈើនោះ ពួកគេពុំអាចគ្រប់គ្រងលើជីវិតរបស់ពួកគេបានទៀតឡើយ។ បន្ទាប់មក ពួកគេបានឮសំឡេងរបស់ព្រះ នៅជិតនោះ។ ហើយ «នោះអ័ដាម និងប្រពន្ធគាត់ ក៏ពួននឹងព្រះយេហូវ៉ាដ៏ជាព្រះនៅកណ្តាលដើមឈើក្នុងសួនច្បារ» (លោកុប្បត្តិ 3៖8)។ តើលោកអ្នកមិនចម្លែកទេឬ ដែលព្រះសួរលោកអ័ដាមថា គាត់នៅឯ ណានោះ? ជាការពិតណាស់ ទ្រង់ជ្រាបថា លោកអ័ដាមនៅឯណារួចទៅហើយ។ ដូច្នេះ តើហេតុអ្វីបានជាព្រះសួរនូវអ្វីដែលទ្រង់បានជ្រាបរួចទៅហើយនោះ? ប្រហែលជាព្រះសួរសំណួរនេះ ដើម្បីជួយលោក អ័ដាម និងនាងអេវ៉ាអោយយល់ថា ពួកគេកំពុងតែពួនពីព្រះដោយសារតែអំពើបាបរបស់ពួកគេ។ ដូច្នេះ ព្រះកំពុងតែជួយពួកគេអោយមើលឃើញនូវអ្វីៗដែលអាក្រក់បានកើតឡើងដោយសារតែការប្រព្រឹត្តរបស់ ពួកគេ។

`សូមអានខគម្ពីររ៉ូម 5៖11-19។ យោងតាមខទាំងនេះ លោកប៉ុលបានបង្ហាញអំពីសេចក្តីសុគត របស់ព្រះយេស៊ូវនៅលើឈើឆ្កាងកើតឡើងដោយសារតែអំពើបាបរបស់លោកអ័ដាមនៅក្នុងសួនអេដែន។ តើទំនាក់ទំនងរវាងរឿងទាំងពីរនេះបង្ហាញប្រាប់យើងអ្វីខ្លះ អំពីរបៀបដែលព្រះយេស៊ូវបានយាងមកសង នូវអ្វីដែលលោកអ័ដាមបានធ្វើ?`

ផែនការរបស់ព្រះក្នុងការសង្គ្រោះបាបជនគឺជាចម្លើយរបស់ទ្រង់ចំពោះអំពើបាបរបស់លោកអ័ដាម និងនាងអេវ៉ា។ ពួកគេបានលាក់ខ្លួនពីព្រះដោយភាពអាម៉ាស់ និងកំហុស។ ព្រះបានយាងមកសង្គ្រោះ ពួកគេចេញពីអំពើបាបរបស់ពួកគេ។ យើងក៏ត្រូវបានសង្គ្រោះផងដែរ។ ព្រះយេស៊ូវបានមកសង្គ្រោះយើង។ ដូច្នេះ សំណួរដែលសួរថា «ឯងនៅឯណា?» គឺជាអ្វីមួយដែលព្រះបានសួរពីយើងគ្រប់គ្នាផងដែរ។ សំណួរ នោះសួរថា តើព្រះនៅឯណាក្នុងជីវិតរបស់លោកអ្នក? តើព្រះយេស៊ូវបានធ្វើអ្វីខ្លះ ដើម្បីសង្គ្រោះលោក អ្នកចេញពីអំពើបាប និងកំហុសរបស់លោកអ្នក?

ការអប់រំគ្រីស្ទានរួមបញ្ចូលនូវរឿងសំខាន់ៗជាច្រើន។ តើហេតុអ្វីបានជាការអប់រំគ្រីស្ទានត្រូវតែ ជួយយើងអោយយល់ថា ក្នុងនាមជាបាបជន យើងចង់លាក់ខ្លួនពីព្រះមែន? ហើយហេតុអ្វីបានជាការអប់រំគ្រីស្ទានត្រូវតែជួយយើងអោយសម្លឹងមើលទៅឯព្រះយេស៊ូវតែមួយគត់ដែលអាចជួយសង្រ្គោះយើងបាន?