---
title:  រឿងខ្លី
date:  06/11/2020
---

#### បាដិហារ្យនៅលើផ្លូវឥណ្ឌា

នៅថ្ងៃមួយ ប្តីរបស់ខ្ញុំ និងខ្ញុំបានធ្វើដំណើរទៅឯទីក្រុង ដើម្បីទិញសំភារៈសំរាប់ព្រះវិហារដែល យើងកំពុងតែសាងសង់នៅក្នុងភូមិមួយនៅឯប្រទេសឥណ្ឌា។ យើងក៏ត្រូវការការផ្គត់ផ្គង់សម្រាប់និស្សិត ស្ម័គ្រចិត្តដែលបានជួយយើងក្នុងការចែកចាយដំណឹងល្អនៅតំបន់នោះផងដែរ។

ប្តីរបស់ខ្ញុំបានទិញគ្រឿងអគ្គិសនីសម្រាប់គម្រោងសាងសង់ ហើយខ្ញុំបានទិញហ្គីតារចំនួន 15 ដើមសម្រាប់អ្នកស្ម័គ្រចិត្ត និងសៀវភៅ100ក្បាលសម្រាប់ថ្នាក់របស់និសិ្សតទាំងនោះ។ វាប្រហែល ជាម៉ោង9យប់ហើយ នៅពេលដែលយើងចាប់ផ្តើមបើកឡានអស់រយៈពេល3 ម៉ោងត្រឡប់ទៅឯភូមិ វិញ។ យើងជជែកលេង និងស្តាប់ចម្រៀង ខណៈដែលប្តីរបស់ខ្ញុំកំពុងតែបើកបរ។

ប្រហែលជាកន្លះម៉ោងមុនពេលទៅដល់ផ្ទះ មានសំឡេងចម្លែកមួយបានធ្វើអោយយើងភ្ញាក់- ផ្អើលជាខ្លាំង។ ដាត ដាត ដាត ផាំង! សំឡេងនោះខ្លាំងគួរសម។ យើងមិនដឹងថា មានអ្វីបានកើតឡើង នោះទេ។ ម៉្លោះហើយ ប្តីរបស់ខ្ញុំបានឈប់ឡាន ហើយចេញទៅក្រៅ ដើម្បីសង្កេតមើល។ កង់ឡានបាន បែក។

ពេលដែលយើងឃើញសំបកកង់រាបស្មើ យើងបានក្រឡេកមើលមុខគ្នាទៅវិញទៅមក ហើយ សើចយ៉ាងខ្លាំងអស់មួយសន្ទុះ។ ប្តីរបស់ខ្ញុំបានសួរ «តើយើងបែកសំបកកង់ប៉ុន្មានដងមកហើយ?» ខ្ញុំ បានតបទៅវិញថា «ចាំខ្ញុំរកនឹកសិន។ វាច្រើនដងមែនទែន បើយើងរាប់ទាំងបែកកង់បន្ថែមទៀត។ ជីវិត របស់យើងពិតជាមិនអផ្សុកទេ អូនសំឡាញ់»។

យើងគ្មានកង់សាកួរសម្រាប់ផ្លាស់នោះទេ។ ដោយទ្រឹងពាក់កណ្តាលយប់នៅតាមទីជនបទយើងបានទូរស័ព្ទសុំជំនួយពីគ្រូគង្វាលអាប៊ីសាក់ (Abishek)។ តន្ត្រីលេងយ៉ាងទន់ភ្លន់នៅក្នុងឡាន ដែលបិទជិត នៅពេលដែលប្តីរបស់ខ្ញុំអង្គុយយ៉ាងស្ងៀមស្ងាត់នៅលើកៅអីអ្នកបើកបររង់ចាំផ្លូវគ្រូគង្វាល។ ម៉ាស៊ីនត្រជាក់ឡានមិនដំណើរការទេ ម្ល៉ោះហើយ មិនយូរប៉ុន្មាន យើងក៏ចាប់ផ្តើមបែកញើសជោក។ ហើយ ខ្ញុំវាយមូសនៅជុំវិញឡាន។

រំពេចនោះ ផ្លេកបន្ទោរភ្លឺផ្លេកៗកាត់មេឃដ៏ងងឹត ហើយផ្គរលាន់ក៏គ្រហឹមឡើង។ ភ្លៀងបាន ធ្លាក់ជោកជាំពាសពេញបង្អួច។ ខ្ញុំបាននិយាយថា «បងសំឡាញ់ យើងពិតជាស៊យមែន ប៉ុន្តែ ក៏អស់ សំណើចណាស់ដែរ ដ្បិតជីវិតនៅប្រទេសឥណ្ឌាមិនធុញទ្រាន់នោះទេ»។

មួយស្របក់ក្រោយមក គ្រូគង្វាលអាប៊ីសាក់បានមកយកពួកយើង។ យើងយកហ្គីតារចំនួន 15ដើម សៀវភៅ100ក្បាល និងគ្រឿងអគ្គិសនីទៅដាក់នៅក្នុងឡានដឹកទំនិញធុនតូចរបស់គាត់។ នៅពេលយើងបើកឡានឆ្ពោះទៅផ្ទះវិញ គ្រូគង្វាលបានធ្វើអោយយើងមានការភ្ញាក់ផ្អើលជាខ្លាំង។ គាត់ បាននិយាយថា «នៅពេលដែលអ្នកទាំងពីរទូរស័ព្ទមកខ្ញុំ ទូរស័ព្ទដៃរបស់ខ្ញុំបានបិទសំឡេង សូម្បីតែរំញ័រ ក៏ត្រូវបានបិទដែរ ដើម្បីអោយខ្ញុំអាចគេងលក់។ ខ្ញុំមិនដឹងថាយ៉ាងម៉េចបានជាខ្ញុំភ្ញាក់ឡើងនៅពាក់កណ្តាល អធ្រាត្រ ហើយក្រឡេកមើលទូរស័ព្ទរបស់ខ្ញុំ ចំពេលដែលអ្នកទាំងពីរបានទូរស័ព្ទមកតែម្តង»។

ចិត្តរបស់ពួកយើងញាប់ញ័រជាខ្លាំង នៅពេលឮគាត់និយាយយ៉ាងដូច្នោះ។ ព្រះបានដាស់គាត់ នៅពេលយប់ជ្រៅ ហើយបានដាស់អារម្មណ៍អោយ គាត់ទាញមើលទូរស័ព្ទរបស់គាត់។ ព្រះទ្រង់បាន ជ្រាបថា កូនៗពីរនាក់របស់ទ្រង់កំពុងចង់ត្រឡប់ទៅផ្ទះវិញ។ មកដល់ ពេលនេះ ភ្លៀងកំពុងតែធ្លាក់ខ្លាំង។ ផ្លេកបន្ទោរបានភ្លឺផ្លេកៗបំភ្លឺផ្លូវហើយ ផ្គរលាន់ក៏បន្លឺឡើងដែរ។ ប៉ុន្តែ យើងសប្បាយចិត្តណាស់ដោយសារតែ យើងបានត្រឡប់ទៅផ្ទះវិញ។ អរគុណព្រះជាម្ចាស់។ សូមអរគុណទេវតា អាប៊ីសាក់។