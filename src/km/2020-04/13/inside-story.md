---
title:  រឿងខ្លី
date:  25/12/2020
---

#### គ្មានការងារសម្ងាត់នៅក្នុងថ្ងៃសប្បាតហ៍ឡើយ

កម្មករសំណង់របស់ខ្ញុំបានរៀបចំអ្វីៗគ្រប់យ៉ាងរួចជាស្រេចសម្រាប់ការដំឡើងដំបូលចូលទៅក្នុងមជ្ឈមណ្ឌលជីវិតដ៏សំខាន់ (Essential Life Center) ដែលជាមជ្ឈមណ្ឌលផ្សាយដំណឹងល្អនៅក្នុងទីក្រុងដែលយើងកំពុងសាងសង់នៅឯទីក្រុងធំទី2ក្នុងខេត្តបាត់ដំបងនៃប្រទេសកម្ពុជា។ ដូច្នេះ ខ្ញុំបានទូរស័ព្ទទៅក្រុមហ៊ុនមួយនៅឯរាជធានីភ្នំពេញ ដើម្បីបញ្ជូនកម្មករអោយមកដំឡើងដំបូលអគារ។ មុនពេល ចុះកិច្ចសន្យា ខ្ញុំបានពន្យល់ថា ពួកយើងគឺជាពួកជំនុំគ្រីស្ទាន ពួកយើងមិនធ្វើការនៅថ្ងៃសៅរ៍នោះទេ។ ប៉ុន្តែ បន្ទាប់ពីកម្មករបានមកដល់ ខ្ញុំបានដឹងភ្លាមថា ពួកគេនឹងមិនអាចធ្វើហើយនៅមុនថ្ងៃសប្បាតហ៍បាន នោះទេ។ ខ្ញុំបានផ្ញើអ៊ីមែលរំលឹកអំពីល័ក្ខខ័ណ្ឌនៃកិច្ចសន្យារបស់យើងទៅកាន់ការិយាល័យកណ្តាល។ បន្ទាប់មក ទូរស័ព្ទខ្ញុំបានរោទិ៍ក្នុងពេលដែលខ្ញុំកំពុងតែនិយាយជាមួយកម្មករម្នាក់របស់ខ្ញុំឈ្មោះលោកកុយ សុភ័ណ្ឌ (Koy Sopaon) នៅឯការដ្ឋានសាងសង់នៅថ្ងៃពុធ។ នាយកប្រតិបត្តិក្រុមហ៊ុនបាននិយាយថា «ខ្ញុំចង់និយាយអំពីអុីម៉ែលរបស់អ្នក យើងត្រូវការថ្ងៃសៅរ៍បានបង្ហើយការងារ។ ប្រសិនបើពួក យើងមិន អាចធ្វើការនៅថ្ងៃសៅរ៍បានទេ យើងនឹងត្រូវបង់ប្រាក់បន្ថែមដល់កម្មកររបស់យើងក្នុងការពន្យាពេលរហូត ដល់ថ្ងៃច័ន្ទ»។

ខ្ញុំបានឆ្លើយទៅវិញថា «ពួកយើងបានចរចាគ្នាកាលពីមុនរួចហើយថា ពួកយើងមិនអាចធ្វើការ ក្នុងថ្ងៃសៅរ៍បានទេ។ នាយកប្រតិបត្តិក្រុមហ៊ុនបានផ្លាស់ប្តូរពាក្យសម្តីគាត់និយាយជាមួយនឹងខ្ញុំ។ គាត់បាន សន្យាថា «យើងនឹងធ្វើការស្ងាត់ៗ ពួកយើងនឹងធ្វើការមិនអោយឮសំឡេងអ្វីឡើយ ពួកយើងមិនប្រើញញួរ ឬឧបករណ៍ដែលមានសំឡេងខ្លាំងនៅថ្ងៃសៅរ៍ឡើយ។ អត់អ្នកណាដឹងថា ពួកយើងនៅលើដំបូលអគារ នោះទេ»។ ខ្ញុំបាននិយាយថា «ប្រសិនបើអ្នកមានពេលពីរបីនាទី ខ្ញុំចង់ប្រាប់អំពីមូលហេតុដែលពួកយើង មិនធ្វើការនៅថ្ងៃសៅរ៍»។ នាយកប្រតិបត្តិក្រុមហ៊ុនបានយល់ព្រមស្តាប់ការបកស្រាយ។ ខ្ញុំបាននិយាយ តទៀតថា «ព្រះគម្ពីរគ្រីស្ទានបានបង្ហាញប្រាប់យើងថា ព្រះបានបង្កើតផែនដីក្នុងរយៈពេល6ថ្ងៃ តែនៅថ្ងៃ ទី7 ទ្រង់បានធ្វើកិច្ចការ3យ៉ាង ទ្រង់បានបញ្ចប់កិច្ចការរបស់ទ្រង់ ទ្រង់បានឈប់សម្រាក និងញែកថ្ងៃ នោះចេញជាបរិសុទ្ធ។ ទ្រង់ធ្វើដូច្នោះ ដើម្បីរំលឹកយើងថា ទ្រង់គឺជាព្រះអាទិករ។ ទ្រង់បានសូមកុំអោយ ពួកយើង ឬអ្នកធ្វើការងារជាមួយយើងធ្វើកិច្ចការអ្វីឡើយនៅក្នុងថ្ងៃទី7ដែលជាថ្ងៃសៅរ៍។ ធ្វើបែបនេះ យើងអាចនឹកចាំ និងថ្វាយបង្គំដល់ទ្រង់បាន»។ នាយកប្រតិបត្តិក្រុមហ៊ុនបានឆ្លើយថា «អូ៎! ខ្ញុំយល់ហើយ យើងនឹងមិនធ្វើការនៅថ្ងៃសៅរ៍ឡើយ»។

សុភ័ណ្ឌដែលជាកម្មកររបស់ខ្ញុំបានស្តាប់យ៉ាងយកចិត្តទុកដាក់ចំពោះការសន្ទនាតាមទូរស័ព្ទនោះ។ បន្ទាប់មក គាត់បានសម្លឹងមើលខ្ញុំ រួចសួរថា «ហេតុអ្វីបានជាព្រះវិហាររបស់ខ្ញុំថ្វាយបង្គំនៅថ្ងៃអាទិត្យ ទៅវិញ?»។ ខ្ញុំបានសូមអោយសុភ័ណ្ឌអង្គុយចុះ រួចខ្ញុំបានបកស្រាយមេរៀននៃប្រវត្តិសាស្ត្រទាក់ទងនឹងការផ្លាស់ប្តូរថ្ងៃសប្បាតហ៍។ ក្រោយមក នៅពេលសម្រាកទទួលទានអាហារថ្ងៃត្រង់ ខ្ញុំបានឃើញសុភ័ណ្ឌ សិក្សាព្រះគម្ពីររបស់គាត់។ គាត់បានបង្ហាញការងឿងឆ្ងល់ដែលព្រះគម្ពីរបានបង្រៀនថា ថ្ងៃទី7គឺជាថ្ងៃ សប្បាតហ៍។

នៅថ្ងៃសុក្រ ខ្ញុំបានប្រាប់សុភ័ណ្ឌថា «អ្នកបានរកឃើញសេចក្តីពិតថ្មីមួយអំពីថ្ងៃរបស់ព្រះនៅ ក្នុងព្រះបន្ទូលរបស់ទ្រង់ហើយ។ តើអ្នកមិនចង់ដើរតាមទ្រង់នៅក្នុងសេចក្តី ពិត និងញែកថ្ងៃសប្បាតហ៍ជា បរិសុទ្ធទេឬអី?»។ សុភ័ណ្ឌបានឆ្លើយឡើង ថា «បាទ ខ្ញុំចង់»។

សុភ័ណ្ឌបានចូលរួមថ្វាយបង្គំនៅក្នុងអគារនៃមជ្ឈមណ្ឌលផ្សាយដំណឹងល្អ នៅថ្ងៃសប្បាតហ៍សប្តាហ៍នោះ។ គ្មានអ្នកណាម្នាក់ធ្វើការនៅលើដំបូល អគារនោះទេ។ សព្វថ្ងៃនេះ គាត់គឺជាជំនួយ និងជាគ្រូបង្រៀនថ្នាក់សប្បាតហ៍ ស្គូលនៅឯព្រះវិហារដែលបានសាងសង់រួចនោះ។