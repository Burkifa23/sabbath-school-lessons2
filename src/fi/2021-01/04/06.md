---
title:  Kuolleiltako Pitäisi Kysyä?  (Jes. 8:16–22)
date:  21/01/2021
---

`Lue Jes. 8:16-22. Mitä katkelma kertoo? Miten tämä liittyy kuningas Ahasiin? Tee tiivistelmä ajatuksistasi.`

Ahas oli sotkeutunut syvälle pakanallisiin uskontoihin (2. Kun. 16:3, 4, 10–15; 2. Aik. 28:2–4; 23–25), joilla oli vahvat yhteydet okkultismiin (vrt. 5. Moos. 32:17; ”uhraavat pahoille hengille” 1. Kor. 10:20). Nykynoituudessa on monia hätkähdyttäviä yhtäläisyyksiä muinaisen Lähi-idän rituaaleihin, joita on kuvattu Raamatun ulkopuolisissa kirjoituksissa. Monet nykyajan New Age -aatteen harjoitteista ovat vain nykyhetken ilmentymiä muinaisista okkultistisista tavoista.

Jesajan kuvaus epätoivosta, joka seuraa siitä, että on luotettu muihin henkiin kuin Herran Henkeen (Jes. 8:21, 22) sopii hyvin Ahasiin (vrt. 2. Aik. 28:22, 23). Jesaja mainitsee sen, miten kansa ärtyy ja alkaa kirota kuningastaan (Jes. 8:21). Tämä oli varoitus kuningas Ahasille siitä, että koska hän oli johtanut kansan okkultismin pariin, se alkaisi kirota häntä. Itse asiassa Ahasin kuoltua hänen hautaamisensa suhteen tehtiin poik­keus, koska häneltä puuttui kansan kunnioitus: ”häntä ei viety Israelin kuninkaiden hautoihin” (2. Aik. 28:27, RK 2012).

`Mitä seuraavissa jakeissa sanotaan okkultismista?      3. Moos. 20:27; 5. Moos. 18:9–14.`

Okkultismista erossa pysyminen on osoitus uskollisuudesta Jumalaa kohtaan. 1. Aik. 10:13, 14 soveltaa yllä olevia periaatteita kuningas Sauliin: ”Näin kuoli Saul, koska hän oli luopunut Herrasta eikä ollut totellut hänen sanaansa. Saul oli myös hakenut neuvoa vainajien hengiltä eikä Herralta. Siksi Herra antoi hänen kuolla ja siirsi kuninkuuden Daavidille, Iisain pojalle.”

`Katso ympärillesi ja mieti kaikkia vallalla olevia vaikutteita. Millä hienovaraisilla tavoilla meitä altistetaan periaatteille, jotka kumpuavat okkultismista ja spiritualismin eri ilmentymistä? Vaikka emme kykenisikään täysin välttämään vaikutteita, mitä voimme tehdä minimoidaksemme niiden vaikutuksen meihin ja perheeseemme?`