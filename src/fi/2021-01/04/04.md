---
title:  Mitä Nimi Pitää Sisällään? (Jes. 8:1–10)
date:  19/01/2021
---

Voitko kuvitella pelaavasi palloa Jesajan toisen pojan kanssa? Siihen mennessä kun olet saanut sanotuksi ”Maher-Salal-Has-Bas, heitä pallo minulle!”, tilanne olisi jo ohi. Nimen merkitys on itse nimeä pidempi: ”Pakene, saalis, ryöstäjä lähenee.”

`Nimen sanoma liittyy selvästikin pian tapahtuvaan valloitukseen, mutta kuka valloittaa ja mitä? Jes. 8:4.`

Jes. 8:1–10 vahvistaa luvun 7 sanoman. Ennen kuin lapsi ehtii tiettyyn ikään Assyria vie Syyrian ja Israelin pääkaupunkien aarteet ryöstösaaliinaan. Koska Juuda oli torjunut Jumalan lupauksen vapautuksesta (mitä hiljaa virtaavat Siloan vedet kuvasivat), se saisi tuntea Assyrian musertavan vallan (jota suuren Eufratvirran hyökyaalto kuvasi).

Jesajan poikien nimet ”Pakene, saalis, ryöstäjä lähenee” ja ”Jäännös palaa takaisin” viittasivat Juudan ja Israelin kohtaloon. Miksi heillä oli vielä toivoa? Koska vaikka Assyria täyttäisi Immanuelin maan (Jes. 8:8), heillä oli yhä lupaus: ”Meidän kanssamme on Jumala!” (Jes. 8:10.) Sama teema kyllästää koko Jesajan kirjan: vaikka Jumalan viholliset Juudassa ja muissa kansoissa saisivat tuomionsa, joka tulisi sotilaallisten katastrofien, kärsimyksen ja maanpakolaisuuden muodossa, Herra olisi uskollisen kansansa jäännöksen kanssa ja palauttaisi sen omaan maahansa.

`Miksi Jesaja kertoo laillisesti kirjanneensa lapsensa nimen ja olleensa sukupuoliyhteydessä vaimonsa kanssa? Jes. 8:1–3.`

Jesajan pojan syntymäajankohta oli keskeinen tekijä siinä, miten hän olisi merkkinä. Hetkestä, jolloin hän hedelmöittyi ja syntyi, kuluisi vähemmän aikaa siihen, että Assyria kukistaisi Syyrian ja Israelin, kuin siihen, että poika saavuttaisi varhaisen kehitysvaiheen, jossa osaisi kutsua isäänsä ja äitiänsä (Jes. 8:4). Kun Jesaja virallisesti kirjasi pojan nimen jo ennen tämän hedelmöittymistä, hän teki lapsesta ja tämän nimestä julkisen profetian.

`Vaikka Jumalan kansaksi tunnustautuvat olivat tehneet virheitä, Herra oli yhä halukas pelastamaan heidät. Miten voimme soveltaa tätä periaatetta itseemme?`