---
title:  Täyttynyt Profetia (Jes. 7:14–16)
date:  17/01/2021
---

Immanuel-lapsi on nimenomaan Ahasin ongelmaan liittyvä merkki (Jes. 7:14–16): ennen kuin lapsi olisi niin vanha, että pystyisi valitsemaan ruokansa, ”autioituvat ne maat, joita sinä nyt pelkäät noiden kahden kuninkaan vuoksi” (Jes. 7:16), siis Syyria ja Israel (Jes. 7:1, 2, 4–9).

`Miksi Jesaja mainitsee, että lapsi syö ”maitoa ja hunajaa” (Jes. 7:15)?`

Assyrialaiset tuhoaisivat Juudan viljelymaat (Jes. 7:23–25). Niinpä ihmisten, myös tuon Immanuelin, kuka ikinä hän olikaan (Jes. 7:14, 15), oli palattava paimentolaisten ruokavalioon (Jes. 7:21, 22). Vaikka he olisivat köyhiä, heillä olisi riittävästi ruokaa selvitäkseen.

`Milloin Syyriaa ja Israelia koskeva profetia toteutui?  2. Kun. 15:29, 30; 2. Kun. 16:7–9; 1. Aik. 5:6, 26.`

Jesajan profetia annettiin n. 734 eKr. Ahasin lahjuksen innostamana kuningas Tiglatpileser III teki sen, mitä olisi luultavasti muutoinkin tehnyt: murskasi pohjoisen liiton, valloitti Galilean ja Transjordanian alueet Israelissa, siirsi osan väestöstä muualle ja teki alueista Assyrian maakuntia (734–733 eKr.). Hoosea pelasti loput Israelin väestöstä. Murhattuaan kuningas Pekahin hän antautui ja alkoi maksaa suojelurahaa. Vuosina 733 ja 732 eKr. Tiglatpileser valloitti Damaskoksen, Syyrian pääkaupungin. Hän teki Syyriasta Assyrian maakunnan. Vuoteen 732 eKr. tultaessa, Jesajan ennustamana aikana, Syyria ja Israel oli voitettu, ja noista Ahasia uhanneesta kahdesta kuninkaasta ei ollut enää vaaraa.

Salmanassar V otti Tiglatpileser III:n paikan vuonna 727 eKr. Pian tämän jälkeen Israelin kuningas Hoosea teki poliittisen itsemurhan kapinoimalla Assyriaa vastaan. Assyrialaiset valloittivat Samarian pääkaupungin vuonna 722 eKr. ja siirsivät tuhansia israelilaisia Mesopotamiaan ja Meediaan, jossa he sulautuivat paikallisiin väestöihin kadottaen oman identiteettinsä (Jes. 7:8; 65 vuoden kuluttua Efraim ei olisi enää kansa). Jumala oli ennustanut Juudan vihollisten kohtalon. Hänen sanomansa Ahasille oli, että näin tapahtuisi ilman, että Juudan tarvitsisi turvautua Assyrian apuun.