---
title:  Ennalta Nähdyt Seuraukset (Jes. 7:17–25)
date:  18/01/2021
---

`Lue Jes. 7:17–25. Mitä Herra sanoo maalle tapahtuvan? Miksi tämän lopputuloksen ei tulisi hämmästyttää meitä?`

”Moneen kertaan Israelia kutsuttiin palaamaan harhateiltään ja tulemaan kuuliaiseksi Herralle. Hellästi profeetat esittivät vetoomuksiaan, ja kun he kansan edessä seisten vakavasti kehottivat sitä katumukseen ja uudistukseen, heidän sanansa tuottivat tuloksia Jumalan kunniaksi.” (3AO 160.)

Hyvä uutinen Jumalalta Ahasille, tuolle pelkoon ennemmin kuin uskoon taipuvaiselle miehelle, oli se, että Syyria ja Israel pyyhittäisiin pois. Huono uutinen oli se, että Assyria, jonka Ahas oli valinnut liittolaisekseen ja ”ystäväkseen”, osoittautuisi paljon vaarallisemmaksi viholliseksi kuin Syyria ja Israel olivat olleet. Kieltäytymällä Jumalan vapaasti tarjoamasta vapautuksesta Ahas valitsi varman tappion. Jos Ahas ajatteli maailmansa sillä hetkellä luhistuvan, asiat muuttuisivat vain entistä pahemmiksi!

”On parempi turvata Herraan kuin luottaa mahtavien apuun.” (Ps. 118:9.) Miten Ahas saattoi luottaa siihen, että Tiglatpileser III tyytyisi pohjoisen maitten valloittamiseen ja kunnioittaisi Juudaa? Assyrialaiset kirjoitukset, kuten Assyrian kuninkaiden omat kronikat, todistavat siitä, että kuninkaiden vallanhalu oli kyltymätön.

`Lue 2. Kun. 16:10–18 ja 2. Aik. 28:20–25. Mitä Ahasille oli tapahtumassa? Mikä hengellinen periaate toteutuu tässä? Miksi Ahasin toiminnan ei pitäisi hämmästyttää meitä?`

2. Aik. 28:20–23 tiivistää sen, mitä seurasi siitä, että Ahas mieluummin pyysi apua Assyrialta kuin luotti Herraan.

`Luonnollinen taipumuksemme on luottaa tämän maail­man asioihin – siihen, minkä voimme nähdä, tuntea, maistaa tai mitä voimme koskettaa. Kuitenkin, kuten tiedämme, tämän maailman asiat katoavat. Katso  mitä 2. Kor. 4:18 sanotaan. Miten voimme soveltaa sen sanomaa omaan elämäämme? Miten se vaikuttaa meihin, jos otamme vaarin jakeen sanomasta?`