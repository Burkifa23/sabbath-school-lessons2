---
title:  Ei Ole Mitään Pelättävää, Jos Pelkäämme Jumalaa (Jes. 8:11–15)
date:  20/01/2021
---

Virkaanastujaispuheessaan Yhdysvaltojen presidentti Franklin D. Roosevelt sanoi suuren laman lannistamalle kansalle: ”Ainoa pelättävä asia on pelko itse.” – U.S. Capitol, Washington, D. C. (4. maaliskuuta 1933). Jesajan sanoma masentuneelle kansalle on: ”Meillä ei ole mitään pelättävää, jos pelkäämme Jumalaa itseään.”

Jumala varoitti Jesajaa pelkäämästä sitä, mitä kansa pelkää, ja pelkäämään sen sijaan häntä (Jes. 8:12, 13). Tämä on tärkeä teema Raamatussa. Ilm. 14:6–12 kolme enkeliä julistaa maailmanlaajuista sanomaa: Pelätkää Jumalaa ja antakaa hänelle kunnia, sen sijaan että pelkäisitte 13. luvussa kuvattua maallista pedon valtaa ja antaisitte sille kunnian.

`Miten ymmärrät Jumalan ”pelkäämisen”? Mitä se tarkoittaa, varsinkin kun meitä käsketään myös rakastamaan Jumalaa (Matt. 22:37)?`

Jumalan pelkääminen ja pyhänä pitäminen tarkoittaa sitä, että tunnustat hänet maailmaankaikkeuden ylimmäksi valtiaaksi. Tämä pelko voittaa kaikki muut pelot. Jos hän on puolellasi, kukaan ei voi koskea sinuun ilman hänen lupaansa. Jos hän on sinua vastaan, koska olet kapinoinut häntä vastaan, voit juosta karkuun, mutta piiloon et pääse!

Eikö ajatus Jumalan pelkäämisestä ole ristiriidassa sen kanssa, mitä sanotaan 1. Joh. 4:18: ”[V]aan täydellinen rakkaus karkottaa pelon. Pelossahan on jo rangaistusta; se, joka pelkää, ei ole tullut täydelliseksi rakkaudessa”?

On olemassa erilaatuisia pelkoja. Jos sinulla on ystävänä joku erittäin vaikutusvaltainen ihminen ja välillänne on molemminpuolista kiintymystä, et pelkää häntä siinä mielessä, että ajattelisit hänen tekevän sinulle pahaa. Jonkinlaista pelontapaista kunnioitusta kuitenkin koet, koska tunnet tuon ihmisen vallan ja arvostat sitä sekä suhteessanne vallitsevia rajoja.

`Kristittyinä meidän ei tule rakastaa tämän maailman asioita (1. Joh. 2:15). Pelkääkö maailma jotain, mitä meidän kristittyinä ei tulisi pelätä? Mitä tällaiset asiat voisivat olla ja miksi meidän ei tulisi pelätä niitä? Entä mitä asioita maailma ei pelkää, mutta kristittyjen tulisi pelätä? Katso esim. Matt. 10:28; Jer. 10:2, 3.`