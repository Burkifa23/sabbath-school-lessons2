---
title:  Kuule, Taivas!(Jes. 1:1–9)
date:  27/12/2020
---

Jesajan kirja esittelee lyhyesti itsensä mainitsemalla kirjoittajan (”Amosin pojan”), sanoman lähteen (”näyt”) ja aiheen (Juuda ja sen pääkaupunki Jerusalem neljän eri kuninkaan hallituskausina). Jesajan pääasiallista kuulijakuntaa ovat hänen oman maansa asukkaat sinä aikana, jona hän itse eli. Profeetta puhui heille heidän omasta tilastaan ja kohtalostaan.

Mainitsemalla ne kuninkaat, joiden hallitusaikana hän toimi aktiivisesti, Jesaja rajaa yleisönsä ja liittää näin kirjansa tietyn aikakauden historiaan ja poliittisiin tapahtumiin. Tästä samasta ajanjaksosta on kerrottu myös 2. Kun. 15–20 ja        2. Aik. 26–32.

`Lue Jes. 1:2. Mikä tässä on sanoman ydin? Mitä Herra sanoo? Miten sama ajatus on nähtävissä läpi koko Jumalan kansan historian? Voidaanko näin sanoa myös tämän päivän kristillisestä seurakunnasta? Perustele vastauksesi.`

Huomaa, miten Jesajan sanoma alkaa sanoilla: ”Kuule, taivas, kuuntele maa!” (vrt. 5. Moos. 30:19; 5. Moos. 31:28). Herra ei tarkoita, että taivas ja maa itsessään voisivat kuulla ja ymmärtää. Hän sanoo näin korostaakseen puhettaan.

Aina kun joku muinainen Lähi-idän kuningas, esimerkiksi heettiläinen kuningas, teki poliittisen sopimuksen jonkin vähemmän merkittävän hallitsijan kanssa, hän turvautui jumaliinsa todistajina korostaakseen sitä, että kaikki sopimusrikkomukset kyllä huomattaisiin ja niistä rangaistaisiin. Kun Jumala, kuninkaiden Kuningas, teki liiton israelilaisten kanssa Mooseksen aikoina, hän ei kuitenkaan kutsunut todistajaksi muita jumalia. Ainoana oikeana Jumalana hän sen sijaan kutsui taivaan ja maan täyttämään tätä tehtävää (ks. myös        5. Moos. 4:26).

`Lue huolellisesti Jes. 1:1–9. Tee tiivistelmä Juudan synneistä. Huomaa myös, mitä noista synneistä oli seurannut. Mihin Juuda oli syyllistynyt ja mitä tapahtui sen syyllisyyden tähden? Mitä toivoa annetaan jakeessa 9?`