---
title:  Anteeksiannon Peruste (Jes. 1:18)
date:  29/12/2020
---

`Lue Jes. 1:18 useampaan kertaan. Mitä uskot Herran tässä sanovan? (Lue muutama jae pidemmälle, jotta näet koko asiayhteyden.)`

Jumala on esittänyt vahvat todisteet siitä, että Juudan kansa on syyllistynyt liiton rikkomiseen (Jes. 1:2–15). Hän on vedonnut heihin, että he uudistuisivat (Jes. 1:16, 17). Heillä on vielä toivoa, sillä miksi edes kehottaa kuolemantuomion ansaitsevaa rikollista muuttamaan tapojaan? Miten kuolemaantuomittu voisi puolustaa sorrettua, hankkia orvolle oikeuden tai ajaa lesken asiaa? Kun Jumala sanoo: ”Tulkaa, selvittäkäämme miten asia on”, näemme, että hän yhä pyrkii saamaan kansan pohtimaan asioita, katumaan ja kääntymään pahoilta teiltään, olivatpa he kuinka rappiolla tahansa.

Herra sanoo, että heidän verenpunaiset syntinsä tulevat valkeiksi. Miksi synnit ovat punaisia? Koska punainen on veren väri (verivelka) – ihmisten kädet ovat veren tahrimat (Jes. 1:15). Valkoinen sitä vastoin on puhtauden väri. Puhtaalla ei ole verivelkaa. Jumala tarjoutuu muuttamaan heidät. Tällaista kieltä Daavidkin käytti anoessaan Jumalalta anteeksiantoa otettuaan Batseban ja tuhottuaan tämän aviomiehen (Ps. 51:9, 16). Näin Jumala tarjoaa anteeksiantoa (Jes. 1:18).

`Millä tavoin Jumalan anteeksiantotarjous on kansalle peruste muuttaa tapojaan? Vrt. Jes. 1:18 ja Jes. 44:22.`

Jumalan terävien varoitussanojen tarkoituksena ei ollut hylätä kansaa vaan tuoda se takaisin hänen luokseen. Hänen anteeksiantotarjouksensa tukee voimakkaasti hänen vetoomustaan kansalle puhdistaa itsensä moraalisesti (Jes. 1:16, 17). Hänen anteeksiantonsa mahdollistaa sen, että he voivat muuttua hänen voimastaan. Näemme tässä  siemenen ”uudena liitosta”, josta profetoidaan Jer. 31:31–34 – liitosta, jossa anteeksianto on perustana ”uuden sydämen” suhteelle Jumalaan. Olemme aluksi verenpunaisia ja meillä on verivelka, jota emme pysty maksamaan. Siitä nöyrästä tilasta käsin, jossa tunnustamme anteeksiannon tarpeemme, voimme vastaanottaa kaiken, mitä Jumalalla on annettavana.