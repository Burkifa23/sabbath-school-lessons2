---
title:  Syö Tai Tule Syödyksi (Jes. 1:19–31)
date:  30/12/2020
---

`Lue Jes. 1:19–31. Mikä sellainen teema tässä nousee esiin, jonka voimme nähdä kautta koko Raamatun?`

Huomaa jakeiden 19 ja 20 looginen rakenne: jos kansa valitsee kuuliaisuuden, he saavat syödä maan hyvyyttä; jos he kieltäytyvät Jumalan tarjouksesta antaa anteeksi ja uudistaa heidät ja sen sijaan kapinoivat häntä vastaan, miekka syö heidät. Valinta on heidän. Jakeisiin sisältyy ehdollinen siunaus ja kirous.

Jes. 1. luku toistaa ja soveltaa 5. Moos. 30:19, 20 löytyviä Mooseksen sanoja ajalta, jolloin liitto Israelin kanssa tehtiin: ”Taivas ja maa ovat todistajinani, kun nyt sanon: ’Minä olen pannut teidän valittavaksenne elämän ja kuoleman, siunauksen ja kirouksen.’”

`Katso Mooseksen sanoja. Huomaa ettei, ole mitään välimaastoa. On vain joko elämä tai kuolema, siunaus tai kirous. Miksi meille tarjotaan vain jompaakumpaa vaihtoehtoa? Miksei asiaan voisi löytyä kompromissia?`

Nämä Mooseksen sanat tiivistävät ne varoitukset, siunaukset ja kiroukset, jotka löytyvät 5. Moos. 27–30, ja tuovat liiton solmimisen päätökseensä (vrt. 3. Moos. 26). Liiton elementtejä ovat: 1) Herran tekojen muistelu; 2) luettelo edellytyksistä/ehdoista (käskyistä), joita on noudatettava, jotta liitto pysyy voimassa; 3) viittaus todistajiin sekä 4) siunaukset ja kiroukset, joilla varoitettiin siitä, mitä tapahtuisi, jos kansa rikkoisi liiton ehtoja.

Tutkijat ovat havainneet, että samat elementit esiintyvät samassa järjestyksessä myös ei-israelilaisten kansojen, esim. heettiläisten, poliittisissa sopimuksissa. Tehdessään liittoa Israelin kanssa Jumala käytti kaavaa, jonka he tunnistaisivat ja joka herättäisi heidät kunnioittamaan tämän molemmin puolin sitovan liittosuhteen luonnetta ja sen seurauksia. Liiton edut olivat järisyttävät, mutta jos Israel rikkoisi sopimuksen, he olisivat huonommassa asemassa kuin koskaan.

`Miten olet omassa kristillisessä vaelluksessasi saanut kokea edellä kuvatun kaltaiset siunauksen ja kirouksen periaatteet?`