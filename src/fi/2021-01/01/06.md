---
title:  Pahaenteinen Rakkauslaulu
date:  31/12/2020
---

`Lue laulu viinitarhasta: Jes. 5:1–7. Mitä vertaus tarkoittaa?`

Jumala selittää vertauksen merkityksen vasta lopussa, jakeessa 7. Käyttämällä vertausta hän auttaa kansaa katsomaan itseään objektiivisesti, jotta se voisi myöntää todellisen tilansa. Jumala käytti samaa lähestymistapaa tehokkaasti Daavidin kanssa (2. Sam. 12:1–13). Nimeämällä runon ”rakkaani lauluksi” (VKR), Jumala paljastaa heti motiivinsa kansaansa kohtaan. Hänen asenteensa heihin juontaa juurensa hänen luonteeseensa, joka on rakkaus (1. Joh. 4:8). Hän odottaa vastarakkautta, mutta saakin ”rypäleiden” sijaan ”villimarjoja”, joka tarkoittaa hepreaksi samaa kuin ”mädät omenat” suomeksi.

`Mitä Herra tarkoittaa kysyessään: ”Mitä pitäisi vielä tehdä viinitarhalleni? Mitä jäi tekemättä?” (Jes. 5:4.)`

Seuraavissa jakeissa Jumala sanoo: ”Nyt kerron teille, mitä teen viinitarhalleni. Minä revin aidan sen ympäriltä, ja se jää eläinten laitumeksi, minä hajotan sen muurin, ja se jää kaikkien tallattavaksi. Minä jätän tarhani hylkymaaksi.” (Jes. 5:5, 6.)

Kun teemme syntiä, Jumala ei välittömästi leikkaa meitä irti yhteydestään. Kärsivällisesti hän antaa meille mahdollisuuden vastaanottaa anteeksiannon (2. Piet. 3:9). Hän ei leikkaa irti ketään, joka vastaa hänelle myöntävästi. Hän vetoaa niin kauan kuin hänellä on toivoa saada vastaus. Hän ei heti hyväksy kieltävää vastausta, sillä hän tietää, että olemme tietämättömiä ja synnin eksyttämiä. Jos hän ei kuitenkaan kykene etenemään kanssamme, lopulta hän hyväksyy valintamme ja antaa meidän jäädä sellaisiksi kuin haluamme olla (Ilm. 22:11).

Jos itsepintaisesti torjumme Jumalan Hengen kutsut, saatamme lopulta ohittaa pisteen, josta ei ole paluuta (Matt. 12:31, 32). Kääntyminen pois Kristuksesta on vaarallista (Hepr. 6:4–6). Jumala voi toimia vain tiettyyn rajaan asti, sillä hän kunnioittaa vapaata tahtoamme.

`Tarkastele ristin valossa Jes. 5:2 ajatusta: ”Mitä pitäisi vielä tehdä viinitarhalleni? Mitä jäi tekemättä?”?`