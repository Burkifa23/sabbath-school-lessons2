---
title:  Assyrialaisten Kukistuminen
date:  06/02/2021
---

> <p></p>
> ”Herra Sebaot, Israelin Jumala, sinä jonka istuinta kerubit kannattavat! Sinä, yksin sinä olet maailman kaikkien valtakuntien Jumala. Sinä olet luonut taivaan ja maan.” (Jes. 37:16.)

### Avaintekstit
Jes. 36:1;  Jes. 36:2–20;  Jes. 36:21–37:20;  Jes. 37:21–38;  Jes. 38, 39.

Laiha mies kävelee paljain jaloin kahden poikansa kanssa eteenpäin. Toinen perhe on lastannut kaiken omaisuutensa riutuneen härkäparin vetämiin kärryihin. Mies ohjaa härkiä kahden naisen istuessa kärryissä. Vähemmän onnekkailla ihmisillä ei ole kärryjä, joten he joutuvat kantamaan omaisuutensa harteillaan.

Sotilaita on kaikkialla. Jyskyttävä muurinmurtaja murskaa kaupungin portit. Muurinmurtajan päällä seisovat jousimiehet ampuvat nuoliaan muurinharjalla kaupunkia puolustavia kohti. Joka puolella on käynnissä kauhistuttava verilöyly.

Sitten siirrytään pikakelauksella eteenpäin. Kuningas istuu majesteetillisesti valtaistuimellaan vastaanottamassa sotasaalista ja -vankeja. Jotkut vangit lähestyvät kuningasta kädet ylhäällä, armoa anoen. Toiset polvistuvat tai kyyristelevät hänen edessään. Kuvaukset näistä tapahtumista, joissa kuningas on osallisena alkavat näillä sanoilla: ”Sanherib, maailman kuningas, Assyrian kuningas”, ja jatkuvat sellaisilla ilmauksilla kuin ”istui nēmedu-valtaistuimella ja Lakisin kaupungin sotasaalista tuotiin hänen nähtäväkseen”. – John Malcolm Russell, The Writing on the Wall (Winona Lake, Indiana: Eisenbrauns, 1999), s. 137, 138.

Nämä kuvasarjat, jotka kerran koristivat Sanheribin ”vailla kilpailijaa olevaa palatsia”, löytyvät tänä päivänä Lontoon British Museumista, ja millainen tarina niillä onkaan kerrottavanaan Jumalan kansaksi tunnustautuvien ahdingosta!

13.2. Kristillisen kodin ja avioliiton päivä

_Tämä tutkistelu on sapatiksi 13.2.2021_