---
title:  Ravisteltu, Mutta Ei Hylätty (Jes. 36:21–37:20)
date:  09/02/2021
---

`Miten komentajan ovela retoriikka vaikutti Hiskiaan ja hänen virkamiehiinsä? 2. Kun. 18:37–19:4; Jes. 36:21–37:4.`

Ytimiään myöten järkyttyneenä, ahdistuneena ja surevana Hiskia kääntyi Jumalan puoleen. Nöyrästi hän etsi esirukousta Jesajalta – tuolta profeetalta, jonka neuvoista hänen isänsä ei ollut piitannut.

`Miten Jumala rohkaisi Hiskiaa? Jes. 37:5–7.`

Sanoma oli lyhyt, mutta riittävä. Jumala oli kansansa puolella. Jesaja ennusti, että Sanherib kuulisi huhun, joka saisi hänet luopumaan hyökkäyksestä Juudaa vastaan. Ennustus kävi toteen välittömästi.

Hetkellisesti turhautuneena, mutta ei missään tapauksessa lopullisesti periksi antaneena, Sanherib lähetti Hiskialle uhkaavan viestin: ”Älköön sinua pettäkö jumalasi, johon luotat, kun sanot: ’Jerusalem ei joudu Assyrian kuninkaan käsiin.’ – – Entä ne kansat, joita isäni tuhosivat? Pelastivatko niitä niiden jumalat?” (Jes. 37:10, 12; ks. myös 2. Aik. 32:17.)

Tällä kertaa Hiskia meni suoraan temppeliin ja levitti saamansa kirjeen Herran Sebaotin eteen, hänen ”jonka istuinta kerubit kannattavat” (Jes. 37:14–16).

`Miten Hiskian rukous kuvasi sitä, mikä oli vaakalaudalla tässä Jerusalemin kriisissä? Jes. 37:15–20.`

Sanherib oli kärkevästi hyökännyt Hiskian vahvinta puolustusta vastaan, joka oli hänen uskonsa Jumalaan. Sen sijaan, että olisi luhistunut kasaan, Hiskia vetosi Jumalaan, että tämä näyttäisi, kuka oli, ”jotta kaikki maailman valtakunnat oppisivat tietämään, että sinä yksin olet Herra” (Jes. 37:20).

`Lue rukoillen läpi Hiskian rukous (Jes. 37:15–20). Mihin Jumalan ominaisuuksiin Hiskia keskittyy? Mikä sellainen periaate on tässä rukouksessa nähtävissä, joka voi antaa meille rohkaisua ja voimaa pysyä uskollisina omissa henkilökohtaisissa kriiseissämme?`