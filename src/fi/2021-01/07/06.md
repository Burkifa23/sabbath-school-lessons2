---
title:  Vauraina Ja Huonoina Päivinä (Jes. 38, 39)
date:  11/02/2021
---

Jes. 38 ja 39 (2. Kun. 20) tapahtumat sijoittuvat lähelle aikaa, jolloin Jumala pelasti Hiskian Sanheribin hyökkäykseltä, vaikkakaan pelastusta sellaisena kuin se kuvattiin Jes. 37 (2. Kun. 19) ei ollut vielä tapahtunut. Jes. 38:5, 6 ja 2. Kun. 20:6 osoittavat, että Assyria uhkasi yhä heitä.

”Paholainen oli päättänyt tehdä lopun sekä Hiskiasta että Jerusalemista ajatellen varmasti, että jos Hiskia saataisiin raivattua tieltä, tämän aloittama uskonpuhdistus keskeytyisi ja Jerusalemin kukistaminen kävisi helpommin.” (4BC 240.)

`Mitä yllä oleva lainaus kertoo siitä, kuinka tärkeää hyvä johtajuus on Jumalan kansalle? Millaisen merkin Herra antaa Hiskialle vahvistaakseen tämän uskoa?   2. Kun. 20:8–11; Jes. 38:6–8.`

Hylkäämällä Jumalan tarjoamat merkit (Jes. 7) kuningas Ahas pani alulle tapahtumasarjan, joka johti vaikeuksiin Assyrian kanssa. Hiskia taas nimenomaan pyysi merkkiä (2. Kun. 20:8) ja Jumala vahvisti häntä kohtaamaan kriisin, jonka hänen isänsä toiminta oli tuonut Juudan ylle. Vain ihme mahdollisti Ahasin aurinkokellon varjon siirtymisen taaksepäin.

Babylonialaiset tutkivat taivaankappaleiden liikkeitä ja tekivät niistä tarkkoja muistiinpanoja. He olivat varmasti huomanneet auringon oudon liikkumisen ja ihmetelleet, mitä se tarkoitti. Ei ole sattumaa, että Merodak-Bal-Adan lähetti edustajia Jerusalemiin juuri tuohon aikaan. Babylonialaiset olivat kuulleet, miten Hiskian parantuminen ja ihmeellinen merkki liittyivät toisiinsa.

Miksi Jumala valitsi kyseisen merkin? Aivan kuten hän myöhemmin käytti Betlehemin tähteä johdattaakseen tietäjät idästä, samoin hän käytti auringon liikettä tuodakseen lähettiläitä Babyloniasta. Tämä oli heille ainutlaatuinen tilaisuus oppia oikeasta Jumalasta. Merodak-Bal-Adan käytti koko hallintoaikansa saadakseen kestävän itsenäisyyden Assyriasta. Hän tarvitsi vahvoja liittolaisia, mikä selittää hänen motiivinsa olla yhteydessä Hiskiaan. Jos itse aurinko liikkui Hiskian pyynnöstä, mitä hän voisi tehdä Assyrialle?

`Millä tavoin Hiskia menetti loistavan tilaisuuden antaa Jumalalle kunnia ja johtaa babylonialaisia hänen luokseen? Mitä tästä seurasi? Lue Jes. 39. Mitä voimme oppia Hiskian kokemuksesta?`