---
title:  Miten Kertomus Päättyi (Jes. 37:21–38)
date:  10/02/2021
---

Sanherib valloitti 46 kaupunkia, piiritti Jerusalemin ja vangitsi juutalaisen Hiskian ”Jerusalemiin, omaan kuninkaalliseen asuntoonsa kuin linnun häkkiin”. – James B. Pritchard (toim.), Ancient Near Eastern Texts Relating to the Old Testament (Princeton, New Jersey: Princeton University Press, 1969), s. 288. Huolimatta Sanheribin mieltymyksestä propagandaan suuren egonsa jatkeena, hän ei kuitenkaan väitä valloittaneensa Jerusalemia. Tällaisen tiedon sivuuttaminen on outoa, kun otetaan huomioon Sanheribin valta ja se, että Hiskia johti kapinaa häntä vastaan. Assyriaa vastaan kapinoivilla oli lyhyt elinajan odote, ja he kohtasivat hirvittävän kuoleman.

Tutkijat ajattelevat, että vaikka meillä ei olisikaan Raamatun tietoa, meidän olisi pakko myöntää, että kyseessä oli ihme. Vaikuttaa siltä, että se, miksi Sanherib teetti ”vailla vertaa olevan palatsinsa” seinille korkokuvia, jotka kuvailivat Lakisin kaupungin onnistunutta piiritystä, johtui hänen tarpeestaan pelastaa kasvonsa. Ilman Jumalan armoa reliefeissä olisi kuvattu Jerusalemin valloitusta! Sanherib ei kertonut koko tarinaa, mutta Raamattu kertoo.

`Miten kertomus päättyi? Jes. 37:21–37.`

Vastauksena Hiskian rukoukseen Jumala lähetti Juudalle vakuuttavan sanan, joka oli täynnä raivoa ylpeätä Assyrian kuningasta vastaan, joka oli juljennut lyödä kuninkaiden Kuningasta kasvoille (Jes. 37:23). Jumala täytti ripeästi lupauksensa puolustaa Jerusalemia (2. Kun. 19:35–37; 2. Aik. 32:21, 22; Jes. 37:36–38).

Suuri kriisi vaatii suurta ihmettä. Suuri se olikin! Ruumiita oli 185 000. Sanheribin oli pakko palata kotiin, jossa kohtasi kuolemansa (vrt. Jesajan ennustukseen: Jes. 37:7–38).

”Heprealaisten Jumala oli voittanut ylpeän assyrialaisen. Ympärillä olevat kansat antoivat jälleen kunnian Herralle, ja pyhä ilo valtasi Jerusalemin asukkaiden mielen.” (3AO 184.) Jos Sanherib olisi valloittanut Jerusalemin, hän olisi karkottanut sen asukkaat niin, että Juuda olisi menettänyt identiteettinsä, kuten Israelille oli käynyt. Yksi näkökulma on se, että silloin ei olisi ollut juutalaista kansaa, jonka keskuuteen Messias olisi voinut syntyä. Heidän tarinansa olisi päättynyt siihen. Jumala piti kuitenkin toivoa yllä.

`Oliko oikeudenmukaista, että assyrialaissotilaat joutuivat kuolemaan tällaisessa joukkoteurastuksessa?`