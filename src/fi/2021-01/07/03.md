---
title:  Propagandaa (Jes. 36:2–20)
date:  08/02/2021
---

Assyrian hallitsijat olivat raakoja ja älykkäitä. Heidän tavoitteenaan oli vauraus ja valta, ei pelkkä tuhoaminen (vrt. Jes. 10:13, 14). Miksi tuhlata resursseja kaupungin valloittamiseen, jos sen voisi suostutella antautumaan? Ollessaan piirittämässä Lakisin kaupunkia Sanherib lähetti rabsaken (VKR/RK 2012), korkea-arvoisen sotajoukkojen komentajan, ottamaan Jerusalemin haltuunsa propagandan avulla.

`Millaisilla väitteillä komentaja pelotteli Juudaa? Jes. 36:2–20; 2. Kun. 18:17–35; 2. Aik. 32:9–19.`

Komentaja esitti vakuuttavia väitteitä. Ette voi luottaa Egyptin apuun. Se on heikko ja epäluotettava. Ette voi luottaa Herran apuun. Hiskia on loukannut häntä hävittämällä uhrikukkuloita ja alttareita, ja käskenyt ihmisiä palvelemaan Herraa vain yhden alttarin luona Jerusalemissa. Herra on Assyrian puolella ja on käskenyt Sanheribin tuhoamaan Juudan. Teillä ei ole tarpeeksi miehiä hoitamaan kahtatuhatta hevosta.

Välttääksenne piirityksen luovuttakaa nyt, niin teitä tullaan kohtelemaan hyvin. Hiskia ei voi pelastaa teitä. Muidenkaan maiden jumalat eivät ole pelastaneet niitä Assyrian valtaukselta. Voitte olla siis varmoja, ettei teidänkään Jumalanne voi pelastaa teitä.

`Puhuiko komentaja totta?`

`Hänen puheensa olivat monelta osin totta, ja siksi hänen väitteensä olivat vakuuttavia. Niitä puolsi se, että hän oli juuri tullut vajaan 50 km:n päässä sijaitsevasta Lakisista, jossa assyrialaiset parhaillaan näyttivät, mitä tapahtui vahvasti varustetulle kaupungille, joka julkesi vastustaa heitä. Lisäksi hänellä oli vahvat sotajoukot mukanaan (Jes. 36:2). Juudan asukkaat tiesivät, mitä muualla Assyriaa vastaan taistelleille armeijoille ja kaupungeille oli käynyt (esim. Samarialle, Israelin pääkaupungille: 2. Kun. 18:9, 10). Siksi heillä ei ollut syytä epäillä, etteikö Jerusalem olisi tuhoon tuomittu (vrt. Jes. 10:8–11). Komentaja oli oikeassa myös siinä, että Hiskia oli tuhonnut uhripaikkoja keskittääkseen jumalanpalveluksen Jerusalemin temppeliin (2. Kun. 18:4; 2. Aik. 31:1). Mutta oliko uudistus loukannut Herraa? Aikoisiko Herra pelastaa heidät? Oli Jumalan asia vastata tähän kysymykseen!`