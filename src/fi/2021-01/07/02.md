---
title:  Se Pienellä Painettu (Jes. 36:1)
date:  07/02/2021
---

`Mitä Juudalle tapahtui? 2. Kun. 18:13; 2. Aik. 32:1; Jes. 36:1.`

Kun uskoton kuningas Ahas kuoli, Hiskia peri valtakunnan, joka oli jo menettänyt täyden itsenäisyytensä. Koska Juuda oli ostanut Assyrialta liittoapua Syyriaa ja Israelia vastaan, sen oli edelleen jatkettava ”suojelurahan” maksamista Assyrialle (ks. 2. Aik. 28:16–21). Kun Assyrian kuningas Sargon II kuoli kaukaisilla taistelukentillä ja hänen jälkeensä valtaan nousi Sanherib vuonna 705 eKr., Assyria vaikutti haavoittuvaiselta. Assyrialaiset tekstit ja Raamattu paljastavat, että Hiskia tarttui tähän tilaisuuteen nousta kapinaan (ks. 2. Kun. 18:7). Hän ryhtyi määrätietoisiin toimiin Assyrian vastaisen kapinan johtajana alueensa pienten kansakuntien keskuudessa.

Valitettavasti Hiskia aliarvioi Assyrian mahdin. Vuonna 701 eKr., kun Sanherib oli alistanut valtakuntansa muut alueet, hän ryhtyi tuhoavalla voimalla taisteluun Syyria-Palestiinaa vastaan ja hävitti Juudan.

`Miten Hiskia valmistautui yhteenottoon Assyrian kanssa?   2. Aik. 32:1–8.`

Kun Hiskia näki, että Sanherib aikoi valloittaa pääkaupunki Jerusalemin, hän ryhtyi mittaviin valmisteluihin Assyrian kanssa tapahtuvan yhteenoton varalta. Hän vahvisti muureja, varusti ja organisoi armeijaansa, lisäsi Jerusalemin vesivarastojen turvallisuutta (ks. myös 2. Kun. 20:20; 2. Aik. 32:30). Merkittävä Siloan vesitunneli, jonka yhteydestä on löytynyt tunnelin rakentamisesta kertova piirtokirjoitus, ajoittuu lähes varmasti aikaan, jolloin Hiskia valmistautui piirityksen varalle.

Yhtä tärkeää kuin sotilaallinen ja organisatorinen johtajuus, jota Hiskia tarjosi, oli hänen tarjoamansa hengellinen johtajuus hänen koettaessaan pitää kansan moraalia yllä tuona pelottavana aikana. ”Mutta Juudan kuningas oli päättänyt osaltaan valmistautua torjumaan vihollista, ja suoritettuaan kaiken, mikä ihmiskyvyin ja -voimin oli tehtävissä, hän oli koonnut joukkonsa ja kehottanut niitä olemaan rohkealla mielellä.” (3AO 177.)