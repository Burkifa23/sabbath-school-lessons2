---
title:  Jumalan Vihan Ruoska (Jes. 9:7–10:34)
date:  26/01/2021
---

Jes. 9:7–10:34 selittää jakeita Jes. 8:23–9:4, joissa ennustetaan vapautusta synkkyydessä vaeltaville ihmisille, jotka olivat luottaneet okkultismiin ja jääneet valloittajien ja sortajien käsiin: ”[H]eidän käskijänsä sauvan sinä murskaat, niin kuin murskasit Midianin vallan.” (Jes. 9:3.)

`Lue Jumalan kansan kohtaamista kärsimyksistä, joista yllä olevat tekstit kertovat. Vertaa niitä kirouksiin, joista kerrottiin 3. Moos. 26:14–39. Miksi Jumala rankaisi kansaansa vaiheittain mieluummin kuin kerralla? Mitä tämä kertoo Jumalan luonteesta ja tavoitteista?`

Jos Jumala olisi halunnut tuhota kansansa, hän olisi voinut antaa heidät heti assyrialaisten käsiin. Hän on kuitenkin kärsivällinen, ”koska ei halua kenenkään tuhoutuvan vaan tahtoo, että kaikki kääntyisivät” (2. Piet. 3:9). Kuten tuomarien aikaan, Jumala antoi Juudan ja Israelin kokea tyhmyytensä seurauksia, jotta he ymmärtäisivät tekonsa ja heillä olisi mahdollisuus valita paremmin. Kun he jatkoivat pahuudessa ja paaduttivat sydämensä Jumalaa ja hänen vetoomuksiaan vastaan, Jumala otti varjelustaan pois vähän kerrassaan. Silti he jatkoivat kapinointiaan. Kierre syveni, kunnes Jumala ei voinut tehdä enempää.

`Lue Jes. 9:7–10:2. Mihin synteihin kansa on syyllistynyt? Ketä vastaan he ovat rikkoneet? Kuka heidän keskuudessaan on syyllinen?`

Tässä näemme Raamatun opetuksen valinnanvapaudesta. Jumala teki ihmisistä vapaita (hänen oli pakko, sillä muutoin ihmiset eivät olisi koskaan voineet aidosti rakastaa häntä), ja vapauteen kuuluu mahdollisuus toimia väärin. Kerta toisensa jälkeen Jumala pyrkii tavoittelemaan meitä paljastamalla rakkautensa ja luonteensa. Hän sallii meidän myös korjata väärien valintojemme hedelmää (kipua, kärsimystä, pelkoa, sekasortoa jne.) auttaakseen meitä tajuamaan, mihin hänen luotaan pois kääntyminen johtaa. Usein tämäkään ei saa ihmisiä luopumaan synnistä ja palaamaan Herran luo. Vapaa tahto on upea asia. Emme olisi ihmisiä ilman sitä. Voi niitä, jotka käyttävät sitä väärin!