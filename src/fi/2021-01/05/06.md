---
title:  ”sinä Lohdutit Minua” (Jes. 12:1–6)
date:  28/01/2021
---

Jes. 12 on lyhyt ylistyspsalmi Jumalalle hänen armollisesta ja voimallisesta lohdutuksestaan. Psalmi puetaan ennallistetun jäännöksen sanoiksi, ja se vertaa luvattua vapautusta vapautukseen, jonka heprealaiset kokivat lähtiessään Egyptistä (ks. Jes. 11:16). Se on kuin Mooseksen ja israelilaisten laulu, kun he pelastuivat faraon armeijalta Punaisellamerellä (ks.  2. Moos. 15).

`Vertaa tätä Jes. 12. luvun laulua Ilm. 15:2–4 Mooseksen ja Karitsan lauluun. Mistä molemmissa lauluissa ylistetään Jumalaa?`

Jes. 12:2 sanoo lähestulkoon sen, että tuleva pelastaja on Jeesus. Jakeessa sanotaan: ”Jumala on minun pelastajani. – – hän pelasti minut.” Nimi ”Jeesus” merkitsee ’Herra on pelastus’ tai ’Herra pelastaa’ (vrt. Matt. 1:21).

`Mikä merkitys on sillä, että Jeesuksen nimeen on kätketty merkitys ”Herra on pelastus”?`

Herra ei ainoastaan anna pelastusta (Jes. 12:2), vaan hän itse on pelastus. Israelin Pyhän läsnäolo meidän keskellämme (Jes. 12:6) on meille kaikki kaikessa. Jumala on meidän kanssamme! Jeesus ei vain tehnyt ihmeitä, vaan hän ”tuli lihaksi ja asui meidän keskellämme” (Joh. 1:14, kursivointi lisätty). Hän ei vain kantanut syntejämme ristillä, vaan hänet tehtiin synniksi meidän tähtemme (2. Kor. 5:21, RK 2012). Hän ei vain tuo rauhaa, vaan hän on meidän rauhamme (Ef. 2:14).

Ei ihme, että ”Iisain juurivesa kohoaa merkkiviirinä kansoille” (Jes. 11:10). Kun hänet korotetaan ristille, hän vetää kaikki kansat luokseen (Joh. 12:32, 33). Jäännös palaa takaisin ”väkevän Jumalan luo” (Jes. 10:21) – hänen, joka on meille syntynyt lapsi, ”Rauhan Ruhtinas” (Jes. 9:6).

`Lue Room. 3:24, jossa kerrotaan, että lunastus on Jeesuksessa. Saamme hänessä olevan lunastuksen uskon kautta, emme tekojen kautta, sillä mitkään tekomme eivät ole riittävän hyviä lunastamaan meitä. Vain Kristuksen teot, jotka hän uskon kautta lukee meidän hyväksemme, tuovat lunastuksen. Miten tämä totuus antaa sinulle toivoa ja varmuuden pelastuksesta?`