---
title:  Galilean Synkkyyden Loppu (Jes. 8:23–9:4)
date:  24/01/2021
---

`Miksi Jes. 8:23 (RK 2012/VKR) alkaa sanalla ”mutta”, joka osoittaa kontrastia siihen, mitä edellä on sanottu?`

Jes. 8:21, 22 kuvailee niiden toivotonta tilaa, jotka kääntyvät mieluummin okkultismin kuin oikean Jumalan puoleen: minne tahansa he katsovatkin, he ”näkevät vain ahdistavaa pimeyttä, tuskaista synkeyttä. Heidät on syösty pimeyteen.” (Jes. 8:22, RK 2012.) Vastakohtana tälle kerran on tuleva aika, jolloin ”ei jää pimeään se, mikä nyt on vaivan alla” (Jes. 8:23, VKR). Galilean seudun asukkaat mainitaan niinä, jotka saavat erityissiunauksena ”suuren valon” (Jes. 9:1). Kansa lisääntyy ja riemuitsee, koska Jumala on murskannut ”heidän käskijänsä sauvan” (Jes. 9:3).

Galilean alue otetaan tässä kuvauksen kohteeksi, koska se oli ensimmäisiä Israelin alueita, jotka vallattiin. Vastauksena Ahasin avunpyyntöön Tiglatpileser III valtasi Galilean ja Israelin Transjordanian alueet, vei osan kansasta vangeiksi ja muutti alueet Assyrian maakunniksi (2. Kun. 15:29). Jesajan sanoma on siis, että ensimmäisinä vallatut alueet saavat ensimmäisinä nähdä vapautuksen.

`Ketä Jumala käyttää vapauttaakseen kansansa? Jes. 9:5, 6. Milloin ja miten Jes. 8:23–9:4 profetia toteutui? Matt. 4:12–25.`

Ei ole sattumaa, että Jeesuksen varhainen maanpäällinen työ tapahtui Galilean alueella, jonne hän toi toivoa julistamalla hyviä uutisia Jumalan valtakunnasta, parantamalla sairaita ja vapauttamalla pahojen henkien riivaamia okkultismin kahleista (Matt. 4:24).

Tässä hyvä esimerkki siitä, miten Raamattu voi käyttää Vanhan testamentin tapahtumia esikuvina siitä, mitä tapahtuu Uuden testamentin aikoina. Herra sekoitti yhden aikakauden kuvauksia toiseen aikakauteen, kuten Matteuksen evankeliumin 24. luvussa, jolloin Jeesus sekoitti samaan puheeseen aineksia Jerusalemin tuhosta (vuonna 70 jKr.) ja maailmanlopun tuhosta.

`Mistä Jeesus on sinut pelastanut? Millaisen henkilökohtaisen todistuksen voit antaa Kristuksen voimasta elämässäsi?`