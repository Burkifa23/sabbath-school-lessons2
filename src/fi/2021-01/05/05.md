---
title:  Juuri Ja Vesa (Jes. 11)
date:  27/01/2021
---

`Kuka on Iisain kannosta nouseva verso (Jes. 11:1)? Ks. myös Sak. 3:8; 6:12.`

Jes. 11:1 jatkaa samaa kaadetun puun kuvakieltä, jota käytettiin Jes. 10:33, 34. ”Iisain kanto” edustaa ajatusta siitä, että Daavidin (Iisain pojan) hallitsijasuku menettäisi valtansa (Dan. 4:10–17, 20–26). Näennäisesti tuhoon tuomitusta kannosta nousisi kuitenkin verso/vesa eli Daavidista polveutuva hallitsija.

Uutta hallitsijaa kutsutaan myös Iisain juurivesaksi (Jes. 11:10). Kuvaus sopii vain Kristukseen, joka on ”Daavidin juurivesa ja hänen sukuaan, se kirkas aamutähti” (Ilm. 22:16, RK 2012). Kristus tuli Daavidin sukulinjasta (Luuk. 3:23–31), joka polveutui Kristuksen luomasta Aadamista, joka oli Jumalan poika (Luuk. 3:38; Joh. 1:1–3, 14). Kristus oli siis yhtä aikaa sekä Daavidin esi-isä että hänen jälkeläisensä!

`Millä tavoin Daavidin sukulinjan uusi hallitsija poistaa synnin ja luopumuksen pahat vaikutukset? Jes. 11.`

Hän ajattelee ja toimii sopusoinnussa Herran kanssa, hän tuomitsee oikeudenmukaisesti, rankaisee pahoja ja tuo rauhan. Kun hän saa vallan, Herra tuo takaisin Israelin ja Juudan uskolliset jäännökset ja ennallistaa ja yhdistää heidät (vrt. Jes. 10:20–22). Silloin kuningaskunta on vahva ja yhtenäinen, kuten Daavidin päivinä. Uusi hallitsija on kuitenkin suurempi kuin Daavid, sillä hän palauttaa rauhan koko luomakuntaan: saalistajat eivät ole enää lihansyöjiä, vaan elävät rauhallista rinnakkaiseloa eläinten kanssa, joita ennen saalistivat (Jes. 11:6–9).

`Miten Jes. 11 puhuu Kristuksen ensimmäisestä tulemisesta, hänen toisesta tulemisestaan vai molemmista?`

Molemmat tulemiset on esitetty tässä yhtenä kuvauksena, koska ne ovat yhden kokonaisuuden kaksi osaa, kuin sileän tason kaksi eri puolta. Pelastussuunnitelman toteutuminen vaatii molemmat tulemiset: ensimmäisen, joka on jo tapahtunut; ja toisen, jonka toteutumista odotamme kaikkien toiveittemme täyttymyksenä.