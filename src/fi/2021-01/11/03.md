---
title:  Korkeat Ajatukset Ja Tiet (Jes. 55:6–13)
date:  08/03/2021
---

`Miksi Jumala sanoo, että hänen tiensä ja ajatuksensa ovat meidän teittemme ja ajatustemme yläpuolella ”niin korkealla kuin taivas kaartuu maan yllä” (Jes. 55:8, 9)? Mitä tämä mielestäsi tarkoittaa?`

Jumala loi maailmankaikkeuden, jonka yksinkertaisimmatkin rakenteet sisältävät mysteereitä, joita emme ymmärrä alkuunkaan. Tällaisen Jumalan tiet käyvät yli ymmärryksemme. Tieto hänen loputtomasta ylivertaisuudestaan voi kuitenkin helpottaa meitä ottamaan nöyrästi vastaan hänen apunsa (ks. Jes. 57:15).

`Lue Jes. 55:6–9. Missä asiayhteydessä Herra sanoo, että hänen tiensä ja ajatuksensa ovat korkeampia kuin osaamme kuvitella? Mitä sellaista hän sanoo tekevänsä, mitä meidän on niin vaikea ymmärtää?`

Maailmankaikkeuden mysteereistä epäilemättä suurin on pelastussuunnitelma – tuo salaisuus, jota tuskin voimme alkaa ymmärtää. (Ks. Ef. 6:19.) Se, että maailmankaikkeuden Luoja alensi itsensä ja tuli ihmiseksi, eli kärsimyksen täyttämän elämän ja kuoli puolestamme syntiuhrina voidakseen antaa meille anteeksi ja osoittaakseen meille armoa, on totuus, joka sykähdyttää Jumalan luotujen sydäntä halki ikuisuuden.

”Lunastusteema on aihe, jota enkelitkin haluavat tutkia; se tulee olemaan lunastettujen tutkimusten kohde ja ylistyslaulujen aihe kautta loppumattoman ikuisuuden. Eikö sitä kannata siis pohtia ja tutkia huolellisesti jo nyt? – – Aihe on ehtymätön. Kristuksen ihmiseksi tulemisen, sovitusuhrin ja välittäjän työn tutkiminen kiehtoo uutteraa opiskelijaa niin kauan kuin aikaa kestää; ja odottaen taivasta ja sen lukemattomia vuosia, hän huudahtaa: ’Suuri on jumalisuuden salaisuus.’” (ML 360.)

`Katso tekemiäsi pahoja asioita: ihmisiä, joita olet satuttanut; epäystävällisiä sanoja, joita olet lausunut; tapoja, joilla olet tuottanut pettymyksen toisille, itsestäsi puhumattakaan. Jeesuksen kautta voit saada kaiken tämän anteeksi ja seistä jo nyt täydellisenä ja vanhurskaana Jumalan edessä. Jos tämä ei ole mysteeri, mikä sitten?`