---
title:  Osta Jotakin Ilmaista? (Jes. 55:1–7)
date:  07/03/2021
---

`Lue Jes. 55:1. Minkä ristiriidan näet jakeessa?`

Kuvittele, että sinulla on ruokaa ja seisot kaupungin kadulla ja kuulutat nälkäisille ja kodittomille: ”Kuulkaa te, joilla ei ole rahaa, tulkaa, ostakaa ja syökää!” Miten he voivat ostaa, jos heillä ei ole rahaa?

Jos lisäät kehotukseen sanat, jotka Jesajakin lisäsi: ”ostakaa ilman rahaa, ilman hintaa” (Jes. 55:1, RK 2012), asia muuttuu selkeämmäksi. Jesaja vetoaa ihmisiin, että nämä ottaisivat vastaan ilmaisen anteeksiannon (Jes. 55:7). Sana ”ostaa” korostaa kuitenkin sitä, että se, mitä Jumala tarjoaa, on arvokasta. Sen vastaanottaminen vaatii liiketapahtuman (jonkin arvokkaan siirtämistä toiselle). Jumala tarjoaa anteeksiantoa ilmaiseksi ennallistetun liittosuhteen viitekehyksessä, mutta ei siksi, että se olisi ollut ilmainen hänelle. Hän osti sen suurella hinnalla: oman palvelijansa verellä. Vaikka se on ilmainen, se maksoi hänelle äärettömän paljon.

`Mikä oli pelastuksemme hinta? 1. Piet. 1:18, 19.`

`Miten Jesajan lähestymistapa pelastukseen sopii Uuden testamentin kuvaan asiasta? Ef. 2:8, 9.`

Jesaja kiteyttää Vanhan testamentin evankeliumin. Se on sama evankeliumi, joka löytyy myös Uudesta testamentista. Ei ole ollut mitään ”vanhan liiton pelastusta teoilla”, joka olisi korvattu ”uuden liiton armosta pelastumisella”. Siitä lähtien, kun Jumala lupasi Aadamille ja Eevalle Pelastajan (1. Moos. 3:15), on ollut vain yksi tie pelastukseen: armosta uskon kautta (Ef. 2:8); ”Jumalan [ilmainen] armolahja on iankaikkinen elämä Kristuksessa Jeesuksessa, meidän Herrassamme” (Room. 6:23). Muinaisesta Gilgameshista lähtien, joka teki sankarillisia urotekoja etsiessään ikuista elämää, aina nykypäivän näyttelijöihin, jotka uskovat sielunvaellusoppiin, ihmiset ovat koettaneet löytää oman tien pelastukseen. Siksi heidän on saatava tietää Jeesuksesta ja ristinkuolemasta.

`Pelastus voi maksaa meille kaiken. Mitä tämä tarkoittaa? Ks. Matt. 10:39; Luuk. 9:23; 14:26; Fil. 3:8.`