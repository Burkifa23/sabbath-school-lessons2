---
title:  Paastotaistelua (Jes. 58:1–12)
date:  10/03/2021
---

Kymmenen päivää ennen suurta sovituspäivää torvien törähdykset ovat muistuttaneet Jumalan kansaa siitä, että suurena sovituspäivänä he tunnustavat Herran kuninkaakseen itsekieltäymyksessä osoitetussa nöyryydessä. Juuri kun heidän on tarkoitus näin tehden vakuuttaa uskollisuuttaan Herralle kuninkaana, profeetta korottaa äänensä torven lailla ja julistaa, että he kapinoivat Herraa vastaan (Jes. 58:1).

`Lue Jes. 58:6–12. Millaisia tekoja Jumala pitää todellisena itsekieltäymyksenä? Kumpi on vaikeampaa: jättää pari ateriaa väliin vai käyttää aikansa ja rahansa siihen, että ruokkii kodittomia? Mikä on tekojen takaa löytyvä periaate? Mikä tekee näistä teoista oikean uskon harjoittamista?`

Kuka tahansa voi olla uskonnollinen ja suorittaa uskonnollisia rituaaleja, jopa oikeita ja hyväksyttäviä rituaaleja ja vielä oikeaan aikaan ja oikealla tavalla. Herra ei kuitenkaan halua vain tätä. Katso Jeesuksen elämää. Vaikka hän oli uskollinen aikansa uskonnollisille rituaaleille, evankeliumien kirjoittajat keskittyvät paljon niitä enemmän hänen armollisiin tekoihinsa: sairaiden parantamiseen, nälkäisten ruokkimiseen, anteeksiantoon sitä tarvitseville.

Herra etsii seurakuntaa, ihmisiä, jotka julistaisivat totuutta maailmalle. Kumpi vetää kuitenkin ihmisiä paremmin Jeesuksessa ilmenevän totuuden puoleen: Tiukka ruokavaliolakien noudattaminen vai halukkuus auttaa nälkäisiä? Ehdoton sapattina lepääminen vai halukkuus viettää aikaa ja käyttää voimia niiden hyväksi, jotka tarvitsevat apua?

`Lue Matt. 25:40 ja Jaak. 1:27. Mitä jakeet kertovat meille?`

`Katso Jes. 58 mainittuja siunauksia, joiden Jumala sanoo tulevan niiden osaksi, jotka pyrkivät palvelemaan vähemmän onnekkaita. Mitä Herra sanoo tässä meille? Ovatko ne lupauksia yliluonnollisista ihmeistä elämässämme, jos teemme näitä asioita? Vai kertooko Herra vain luonnollisista seurauksista, kun annamme itsestämme toisille sen sijaan, että olisimme itsekkäitä, ahneita ja itseemme keskittyviä?`