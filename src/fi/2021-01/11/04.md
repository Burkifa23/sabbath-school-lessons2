---
title:  Paastotkaa, Ystävät (Jes. 58:1–8)
date:  09/03/2021
---

`Mihin paastoon Jes. 58:3 viittaa?`

Kyse on varmastikin suuren sovituspäivän paastosta, siitä ainoasta paastopäivästä, jonka Jumala oli määrännyt (3. Moos. 16:29, 31; 3. Moos. 23:27–32). Tämän vahvistaa Jes. 58:3 ilmaus ”kuritamme itseämme”, joka muistuttaa 3. Mooseksen kirjan ilmaisuja. Nöyrtyminen tai itsensä kurittaminen viittasi erilaisiin itsensä kieltämisen muotoihin, muun muassa paastoamiseen (vrt. Ps. 35:13; Dan. 10:2, 3, 12).

Suuren sovituspäivän asiayhteys selittää myös sen, miksi Jumala kehottaa ihmisiä antamaan äänensä ”kaikua kuin pasuuna” (Jes. 58:1). Tällaiseen oinaan sarvesta tehtyyn ­torveen, šofariin, puhallettiin kymmenen päivää ennen suurta sovituspäivää muistutukseksi tuon päivän lähestymisestä (3. Moos. 23:24). Lisäksi joka 50. vuosi suurena sovituspäivänä pasuunaan puhaltamisella julistettiin riemuvuosi alkaneeksi (3. Moos. 25:9, 10; vrt. Jes. 27:13).

`Lue Jes. 58:3–7. Mistä Herra valittaa kansalle? Mikä heidän ”paastossaan” oli vialla?`

Vaikuttaa siltä, että ihmiset odottivat Herran onnittelevan heitä heidän ”hurskaudestaan”. He olivat kuitenkin kääntäneet Jumalan tarkoituksen aivan nurinkuriseksi. Itsekieltäymyksen harjoittamisella suurena sovituspäivänä oli tarkoitus ilmaista heidän kiitollisuuttaan ja uskollisuuttaan Herraa kohtaan tuona päivänä, jolloin ylipappi astui Jumalan eteen puhdistamaan pyhäkön ja sitä kautta myös heidät synneistä, jotka he olivat jo saaneet anteeksi (3. Moos. 16; vrt. luku 4). Heidän tekojensa olisi pitänyt kummuta kiitollisuudesta Jumalaa kohtaan, joka pelasti heidät tuomiopäivänä, ei sitä varten, että he saisivat Jumalan hyväksynnän omalle ”hurskaudelleen” ja ”hartaudelleen”. Juuri ihmisten synnithän olivat Jumalan temppelin saastuttaneet. Se täytyi puhdistaa verellä, joka oli vuodatettu sen takia, mitä he olivat tehneet.

`Opimme näistä teksteistä sen, että on suuri ero sillä, onko ihminen vain uskonnollinen vai onko hän todella Kristuksen seuraaja. Miten näemme tämän eron? Miten me yksilöinä kohtaamme saman vaaran kuin tekstissä kuvatut ihmiset?`