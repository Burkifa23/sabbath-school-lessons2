---
title:  Meille Varattu Aika (Jes. 58:13, 14)
date:  11/03/2021
---

`Miksi Jesaja puhuu sapatista kohdassa Jes. 58:13, 14? Miten se liittyy suureen sovituspäivään?`

Vuotuinen suuri sovituspäivä oli sapatti. Tämä erityinen seremoniallinen sapatti oli samanlainen kuin viikoittainen sapattikin siinä mielessä, että kaikki työnteko tuona päivänä oli kielletty (3. Moos. 23:27–32). Kuten jo varhaiset adventistit huomasivat, suurta sovituspäivää koskeva lepo kesti illasta iltaan (3. Moos. 23:32), ja näin voimme olettaa, että sama periaate koskee myös viikoittaista sapattia. Samoin voimme ajatella, että vaikka Jes. 58:13, 14 koskee ensisijaisesti seremoniallista suuren sovituspäivän sapattia, sen sanomaa voidaan soveltaa myös viikoittaiseen sapattiin.

`Lue Jes. 58:13. Millainen päivä sapatin kuuluisi olla? Miten voimme saada sapattikokemuksistamme jakeen kuvauksen kaltaisia? Jos mietit, mitä sapatti edustaa, miksi sen tulisi olla jakeessa kuvatun kaltainen?`

Jes. 58 käsittelee kolmea pääteemaa: itsensä kieltämistä, hyvyyttä kanssaihmisiä kohtaan ja sapattia. Yhdistäviä tekijöitä on monta. Kaikissa kolmessa keskitytään Jumalaan ja hänen tärkeysjärjestyksiinsä. Näiden asioiden kautta tunnustamme riippuvuutemme hänestä. Toiseksi, toteuttamalla kaikkia näitä kolmea asiaa, ihmiset tavoittelevat pyhyyttä jäljittelemällä Jumalaa (ks. 3. Moos. 19:2), joka Kristuksen muodossa nöyrästi alensi itsensä (Fil. 2:8), osoitti uhrautuvaa hyvyyttä (Joh. 3:16) ja pidättäytyi työn teosta luomisviikon päätteeksi sapattina (1. Moos. 2:2, 3; 2. Moos. 20:11).

`Katso myös muita siteitä, joita Jes. 58. luvun kuvauksen mukaan löytyy itsensäkieltämisen, ihmisiä kohtaan osoitetun hyvyyden ja sapatin väliltä: sapatin tarjoama vapaus viikoittaisesta työstä on hyvyyttä ihmisiä kohtaan, koska se sallii heidän virkistäytymisensä (2. Moos. 23:12; Mark. 2:27); Jeesus osoitti, että ystävälliset teot sapattina ovat päivään sopivaa toimintaa (Mark. 3:1–5; Joh. 5:1–17); todellinen sapatin pitäminen tuo iloa (Jes. 58:14), samoin kuin toisten auttaminen (Jes. 58:10, 11). Mitä elämässäsi on muututtava, jotta voisit kokea näitä siunauksia itse?`