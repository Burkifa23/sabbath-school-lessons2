---
title:  Lisäaineistoa
date:  26/03/2021
---

Lue kuvaus siitä, miten planeettamme puhdistetaan lopullisesti synnistä: Ellen White, Alfa ja omega, osa 8, s. 164–180 tai Suuri taistelu, s. 641–655 tai Suuri taistelu, taskup. s. 417–428.

”Ikuisuuden vuosien vieriessä tulee esiin runsaammin ja yhä kirkkaampia Jumalan ja Kristuksen ilmestyksiä. Tiedon karttuessa lisääntyvät myös rakkaus, kunnioitus ja onni. Mitä paremmin ihmiset oppivat tuntemaan Jumalaa, sitä enemmän he ihailevat hänen luonnettaan. Kun Jeesus avaa heidän eteensä lunastuksen rikkaudet ja ihmeelliset saavutukset suuressa taistelussa saatanaa vastaan, lunastettujen sydän täyttyy yhä palavammalla rakkaudella, ja yhä ihastuneempina he helähdyttävät kultaharppujaan, enkelijoukon, luvultaan kymmenentuhatta kertaa kymmenentuhatta ja tuhat kertaa tuhat, yhdistäessä äänensä mahtavaan ylistyslauluun.

’Ja kaikkien luotujen, jotka ovat taivaassa ja maan päällä ja maan alla ja meren päällä, ja kaikkien niissä olevain minä kuulin sanovan: ”Hänelle, joka valtaistuimella istuu, ja Karitsalle ylistys ja kunnia ja kirkkaus ja valta aina ja iankaikkisesti!”’ (Ilm. 5:13).

Suuri taistelu on päättynyt. Syntiä ja syntisiä ei enää ole. Koko maailmankaikkeus on puhdas. Sama sopusoinnun ja ilon sykintä tuntuu läpi koko suuren luomakunnan. Hänestä, joka loi kaiken, virtaa elämää, valoa ja iloa rajattoman avaruuden kaikkiin maailmoihin. Pienimmästä atomista suurimpaan maailmaan kaikki oliot, elolliset ja elottomat, julistavat himmentämättömässä kauneudessaan ja täydellisessä ilossaan, että Jumala on rakkaus.” (8AO 180.)

**Keskustelunaiheita**

`Miksi lupaus ikuisesta elämästä uudessa taivaassa ja uudessa maassa on niin perustavanlaatuinen asia kristillisessä uskossamme? Mitä hyötyä uskostamme olisi ilman tätä lupausta?`

`Lue 2. Piet. 3:10–14. Miten jakeet heijastavat samaa ajatusta, joka löytyy Jes. 66. luvusta?`