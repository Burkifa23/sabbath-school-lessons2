---
title:  Uusi Taivas Ja Uusi Maa (Jes. 65:17–25)
date:  21/03/2021
---

`Lue Jes. 65:17–25. Millaista ennalleen palauttamista Herra lupaa?`

Jumala lupaa uuden luomakunnan alkaen sanoilla: ”Katso, minä luon uuden taivaan ja uuden maan. Menneitä ei enää muistella, ne eivät nouse mieleen.” (Jes. 65:17.) Lupaus jatkuu: ”Katso, ilon kaupungiksi minä luon Jerusalemin, teen riemuitsevaksi sen kansan.” (Jes. 65:18.) Kaupungissa ei ole enää itkua (Jes. 65:19). Siellä on luonnollista, ettei elämä rajoitu sataan vuoteen (Jes. 65:20). Ihmisten työ ja lapset pysyvät heidän ilonaan (Jes. 65:21–23). Jumala vastaa ihmisille jo ennen kuin he kutsuvat häntä (Jes. 65:24).

`Niin ihanalta kuin tämä kuulostaakin, miksi tämä ei ole kuva maailman lopullisesta ennallistamisesta?`

Tähän asti meille on kuvattu seesteistä pitkää ikää luvatussa maassa, mutta vaikka ihmiset elävät pidempään, he silti vielä kuolevat. Missä on se luonnonmuutos, jota odotamme ”uuden taivaan” ja ”uuden maan” luomisen yhteydessä? Seuraava jae kertoo meille: ”Susi ja karitsa käyvät yhdessä laitumella, leijona syö heinää kuin härkä, ja käärmeen ruokana on maan tomu. Kukaan ei tee pahaa, kukaan ei vahingoita ketään minun pyhällä vuorellani, sanoo Herra.” (Jes. 65:25.)

Lihansyöjien muuttuminen kasvissyöjiksi vaatii enemmän kuin kasviskeittokurssin. Maailman ennallistaminen ihanteelliseen tilaan, jossa se oli ennen kuin synti Eedenissä toi kuoleman mukanaan, vaatii uudelleen luomisen.

Jes. 65. luvussa Jumala esittelee uuden taivaan ja maan luomisen prosessiksi – sarjaksi askelia, jotka alkavat Jerusalemin uudelleen luomisesta. Vrt. Jes. 11. lukuun, jossa Messias toisi oikeuden (Jes. 11:1–5). Lopulta rauha vallitsee Jumalan maailmanlaajuisella ”pyhällä vuorella”. Jes. 11. luvun kuvakieli on samantapaista kuin Jes. 65. luvussa: ”– – susi kulkee karitsan kanssa – – leijona syö heinää kuin härkä.” (Jes. 11:6, 7.) Vaikka Herran pyhä vuori alkaa Siioninvuorelta, Jerusalemista, se on vasta alkua. Se on edelläkävijä ja symboli sille, mitä Jumala lupaa tehdä lopulta uudessa maassa.

`Vaikka eläisimme miljoona vuotta, miksi ihmisten perusongelma ei silti pitkällä elämällä ratkeaisi?`