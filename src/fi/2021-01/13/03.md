---
title:  Jumalallinen ”magneetti” (Jes. 66:1–19)
date:  22/03/2021
---

`Lue Jes. 66:1–19. Pitäen mielessäsi ajan, jona Jesaja kirjoitti, mikä on se perussanoma, jota hän tässä välittää?`

Profeetan kautta Jumala toistaa samaa vetoomusta ja varoitusta, jolla koko kirja on kyllästetty: Jumala pelastaa ja ennallistaa nöyrät, jotka ovat arkoja hänen sanansa alla (Jes. 66:2, 5). Kuten myös Jes. 40:1 sanotaan, hän lohduttaa heitä (Jes. 66:13). Hän kuitenkin tuhoaa ne, jotka kapinoivat häntä vastaan. Heitä ovat muun muassa tekopyhät rituaalien noudattajat, joiden uhrilahjat Herra hylkää (Jes. 66:3, 4; vrt. Jes. 1:10–15), sekä ne, jotka vihaavat hänen valittujaan ja hylkäävät heidät (Jes. 66:5). Heitä ovat myös ne, jotka harjoittavat pakanallisia palvontamenoja iljetyksineen (Jes. 66:17), joita harjoitettiin myös Jerusalemin temppelissä (Hes. 8:7–12).

`Katso Jes. 66:3. Mitä jakeessa sanotaan? Mitä hengellisiä totuuksia siinä paljastetaan? Miten samat ajatukset voitaisiin ilmaista nykyajan kristillisyyden ja jumalanpalveluskulttuurin asiayhteydessä?`

`Miten Jumala toimii magneettina vetäen kansoja puoleensa? Jes. 66:18, 19.`

Tuhottuaan vihollisensa (Jes. 66:14–17) Jumala paljastaa kirkkautensa, niin että hänestä tulee magneetti, joka vetää kansoja Jerusalemiin (vrt. Jes. 2:2–4). Hän nostaa heidän keskelleen merkin. Meille ei tässä kerrota, millaisesta merkistä on kyse, mutta ilmeisesti sillä viitataan merkkiin, jonka Jesaja on viimeksi maininnut: Jumala antaa kansalleen ilon ja rauhan ja ennallistaa heidän maansa (Jes. 55:12, 13). Hänen paljastaessaan kunniansa ennallistamalla kansansa sen tuhon jälkeen, tämä on merkki hänen ennalleen palautuneesta suosiostaan, aivan kuten hän antoi Nooalle merkiksi sateenkaaren vedenpaisumuksen jälkeen (1. Moos. 9:13–17).

`Lue Jes. 66:5. Mitä tarkoittaa olla arka hänen sanansa alla? Miksi Jumala haluaa meiltä tällaista? Jos et ole arkana, mitä se voi kertoa sydämesi tilasta?`