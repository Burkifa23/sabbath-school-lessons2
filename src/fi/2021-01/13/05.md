---
title:  Uskovien Yhteisö (Jes. 66:21)
date:  24/03/2021
---

Israelilaiset olivat pappisvaltakunta ja pyhä kansa (2. Moos. 19:6), jossa papit johtivat jumalanpalvelusta. Tulevaisuudessa eräät pakanoista toimisivat samassa tehtävässä (Jes. 66:21).

`Miten tämä muutos vaikuttaisi uudistuneeseen uskovien yhteisöön? Ks. Matt. 28:19; Ap. t. 26:20; Gal. 3:28; Kol. 3:11; 1. Tim. 3:16.`

Jumalan ”uudessa maailmanjärjestyksessä” pakanat saisivat liittyä Jumalan kansaan ja olla lisäksi yhteistyökumppaneita juutalaisten kanssa yhteisessä uskonyhteisössä, joka olisi ”kuninkaallinen papisto”. Erottava muuri juutalaisten ja pakanoiden välillä purettaisiin.

`Milloin tämä Jesajan profetia täyttyi?`

Pakanalähetystyöntekijä Paavali julisti: ”Yhdentekevää, oletko juutalainen vai kreikkalainen, – – sillä Kristuksessa Jeesuksessa te kaikki olette yksi. Ja jos te kerran olette Kristuksen omia, te olette Abrahamin jälkeläisiä ja saatte periä sen, mikä hänelle oli luvattu.” (Gal. 3:28, 29.)

Lupauksen perijäksi pääseminen ja ylennys ”kuninkaallisen papiston” jäseneksi ei oikeuttanut omahyväistä elitismiä, vaan se oli toimeksianto liittyä yhdessä juutalaisten kanssa ”julistamaan hänen suuria tekojaan, joka teidät on pimeydestä kutsunut ihmeelliseen valoonsa” (1. Piet. 2:9; vrt. Jes. 66:19).

Pakanoiden korottaminen ei antanut juutalaisille oikeutusta nurista siitä, että Jumala oli epäreilu, kun antoi heille saman palkan. Se ei myöskään oikeuttanut pakanoita kohtelemaan juutalaisia veljiään ja siskojaan epäkunnioittavasti sen enempää kuin myöhemmin päivällä palkatuilla olisi ollut oikeutta katsoa halveksuvasti niitä, jotka oli palkattu aamulla (Vrt. Matt. 20:1–16). Jumala oli ensin uskonut sanansa juutalaisille (Room. 3:2), ja heidän oli tarkoitus toimia Jumalan ilmoituksen kanavina. Paavali kirjoitti pakanoille: ”Jos jalosta oliivipuusta on katkaistu oksia ja jos sinut, joka olet peräisin villistä oliivipuusta, on oksastettu oikeiden oksien joukkoon niin että olet päässyt osalliseksi puun juurinesteestä, älä ylvästele alkuperäisten oksien rinnalla!” (Room. 11:17, 18.)