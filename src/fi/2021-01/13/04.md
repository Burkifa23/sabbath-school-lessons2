---
title:  Lähetystyöntekijöitä Ja Jumalanpalveluksen Johtajia (Jes. 66:19–21)
date:  23/03/2021
---

`Mitä merkitsee, että eloon jääneet tuovat kansojen keskuudesta ihmisiä uhrilahjaksi Herralle? Jes. 66:19, 20, RK 2012.`

Jumala lähettää tuomastaan tuhosta selvinneitä maailman ääriin, ihmisten luo, jotka eivät tiedä Jumalasta. He ”kertovat vieraiden kansojen keskuudessa minun kirkkaudestani” (Jes. 66:19). Tässä yksi selkeimmistä Vanhan testamentin lausunnoista koskien lähetystyötä. Sen lisäksi, että kansat tuntevat vetoa heprealaista kansaa kohtaan, heprealaisia lähtee muiden kansojen luo opettamaan oikeasta Jumalasta – suun­taus, joka on selvästi nähtävissä Uudessa testamentissa. Vaikka juutalaiset tekivät lähetystyötä pakkosiirtolaisuudesta paluun ja Kristuksen ensimmäisen tulon välisenä aikana (Matt. 23:15), vasta varhaiset kristityt alkoivat levittää evankeliumia nopeasti ja suuressa mittakaavassa (Kol. 1:23).

Kuten israelilaiset toivat ruokauhreja Herralle temppeliin, samoin lähetystyöntekijät toisivat hänelle uhrin. Heidän lahjansa olisi ”kaikki veljenne kaikkien kansojen keskeltä” (Jes. 66:20). Kuten ruokauhrit olivat lahjoja, joita ei ollut teurastettu, samoin Jumalan luo johdetut käännynnäiset olisivat hänelle tuotuja ”eläviä uhreja” (vrt. Room. 12:1). Ihmisten tarjoaminen uhrina Jumalalle ei ole ajatuksena uusi. Jo aiemmin oli käytäntö ”omistaa leeviläiset israelilaisten joukosta tarjousuhrina Herralle, että he voisivat toimia Herran palvelijoina” (4. Moos. 8:11).

`Mikä merkitys on Jumalan lupauksella ottaa myös ”näitä vastatulleita palvelemaan pappeina ja leeviläisinä” (Jes. 66:21)?`

Kyse on pakanoista, joita Herra valitsee johtamaan hengellistä työtä yhdessä pappien ja leeviläisten kanssa. Mikä vallankumouksellinen muutos! Aiemmin Jumala on määrännyt, että vain Aaronin jälkeläiset saavat palvella pappeina ja vain Leevin heimoon kuuluvat saavat auttaa heitä. Pakanoista ei voinut kirjaimellisesti tulla Aaronin tai Leevin jälkeläisiä, mutta Jumala valtuuttaisi joitakin heistä palvelemaan tehtävissä, jotka olivat ennen olleet kiellettyjä jopa useimmilta juutalaisilta.