---
title:  Niin Pysyvät Teidän Sukunne Ja Teidän Nimenne (Jes. 66:22–24)
date:  25/03/2021
---

`Lue Jes. 66:22. Mitä toivoa saamme jakeesta?`

Uudessa taivaassa ja uudessa maassa meidän sukumme ja nimemme pysyvät ikuisesti. Ei enää yli pyyhkimistä, pois leikkaamista, varttamista, irti nyhtämistä tai juuriltaan repimistä! Tässä meillä on lupaus ikuisesta elämästä uudeksi luodussa maailmassa, jossa ei ole enää syntiä, kuolemaa eikä kärsimystä. Se on uskomme täyttymys. Silloin toteutuu lopullisesti se, mitä Kristus saavutti puolestamme ristillä.

`Miksi Jes. 66:23 kuvauksessa uudesta taivaasta ja maasta mainitaan uudenkuun päivät ja sapatti?`

Jumala loi sapatin ennen uhrijärjestelmän perustamista (1. Moos. 2:2, 3). Vaikka rituaalijärjestelmä kunnioitti sapatteja, sapatin viettäminen ei ole niistä riippuvaista. Niinpä sapattien viettäminen jatkuu keskeytyksettä koko ennallistamiskauden ajan aina uuteen maahan asti. Mikään ei Raamatussa viittaa siihen, että uudenkuun päivät olisivat säädöksissä määrättyjä jumalanpalveluspäiviä uhrijärjestelmän ulkopuolella. Jes. 66:23 keskeisin merkitys lienee kuitenkin se, että Jumalan kansa palvoo häntä läpi koko ikuisuuden.

`Miksi Jesaja lopettaa luvun kielteiseen näkyyn, jossa pelastetut katselevat Jumalan tuhoamien kapinallisten ruumiita (Jes. 66:24)?`

Jesaja kiteyttää sen, millainen ero tulee olemaan uskollisten Babylonian tuhosta selvinneiden kohtaloissa verrattuna kapinallisiin, jotka tuhotaan. Kyse ei ole ikuisesta kidutuksesta – kapinalliset ovat kuolleet. Tuli on tuhonnut heidät.

Jesajan varoitus viittaa tulevaan aikaan, siihen lopulliseen täyttymykseen, josta Ilmestyskirjassakin profetoidaan: syntisten, Paholaisen ja kuoleman tuhoamiseen tulisessa järvessä (Ilm. 20). Sen jälkeen tulee uusi taivas ja uusi maa ja pyhä uusi Jerusalem. Siellä ei ole enää itkua eikä kipua, ”sillä kaikki entinen on kadonnut” (Ilm. 21:1–4; vrt. Jes. 65:17–19). Siellä odottaa uusi, ikuinen elämä kaikkia niitä, jotka on lunastettu maailmasta.