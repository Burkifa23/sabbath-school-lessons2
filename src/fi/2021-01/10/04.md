---
title:  Kuka Uskoo? (Jes. 52:13–53:12)
date:  02/03/2021
---

Jes. 52:13 kerrotaan Jumalan palvelijasta korkeana, ylhäisenä ja suurena. Yhtäkkiä, ilman varoitusta, seuraava jae kuvaa palvelijan ulkomuodon niin runnelluksi, että häntä tuskin enää tunnistaa ihmiseksi. Uusi testamentti kertoo, miten Jeesuksen ulkomuotoa turmeltiin: häntä ruoskittiin, hänelle pantiin orjantappurakruunu, hänet ristiinnaulittiin ja ennen kaikkea hänet pantiin kantamaan koko ihmiskunnan synnit. Synnin ei koskaan ollut tarkoitus olla luonnollista ihmisille; sen kantaminen sai Ihmisen Pojan näyttämään epäinhimilliseltä.

Vertaa tätä kertomukseen Jobista, joka yhtäkkiä syöstiin asemastaan rikkaana, kunnioitettuna ja vaikutusvaltaisena miehenä säälittäväksi hylkiöksi, joka istui tuhkan keskellä maassa ja kaapi kipeitä paiseitaan saviruukun sirulla (Job 1, 2). Ero oli niin suuri, etteivät edes Jobin ystävät ensin tunnistaneet häntä (Job 2:12). Kysymys kuuluu: Miksi Job kärsii? Miksi Jumalan Messiaan on kärsittävä? Kumpikaan heistä ei ansaitse kohtaloaan. Molemmat ovat viattomia. Miksi siis tämä kärsimys?

`Lue Jes. 52:13–53:12. Kirjoita ylös kaikki kohdat, joissa nousee esiin teema siitä, miten viaton kärsii syyllisten puolesta. Mikä on tässä keskeisin sanoma meille?`

Katso kysymyksiä, jotka Jes. 53:1 esittää. Kysymykset korostavat sitä, miten suuri haaste on uskoa sitä, mikä vaikuttaa käsittämättömältä (vrt. Joh. 12:37–41) ja varoittavat istumaan alas loppukertomuksen ajaksi. Kysymyksiin sisältyy kuitenkin myös vetoomus. Ne antavat ymmärtää, että Herran käsivarren voima ja pelastus (vrt. Jes. 52:10) paljastuu niille, jotka uskovat tähän todistukseen. Haluatko kokea Jumalan pelastavan voiman? Usko sitten tämä todistus.

`Lue tarkasti Jes. 53:6. Mikä on jakeen erityinen sanoma? Mitä teksti puhuu sinulle henkilökohtaisesti? Miten se antaa sinulle toivoa menneistä synneistäsi ja epäonnistumisistasi huolimatta?`