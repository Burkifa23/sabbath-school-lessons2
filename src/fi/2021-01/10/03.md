---
title:  Kärsivä Herran Palvelija (Jes. 52:13–53:12)
date:  01/03/2021
---

Jes. 52:13–53:12 on runo kärsivästä Herran palvelijasta. Se vahvistaa Jesajan maineen ”evankeliumin profeettana”. Tämä runo evankeliumista kohoaa korkealle muun kirjallisuuden yläpuolelle. Vaikkakin lyhyt, sen jokainen lauseke on täynnä syvällistä merkitystä. Runo paljastaa sen suunnitelman syvällisyyden, jolla Jumala etsii ja pelastaa syntisiä.

Jesaja on valmistanut kuulijakuntaansa edeten Messias-teemassaan vähitellen. Messiaan maanpäällisen elämän kulkua seuraten profeetta aloitti hänen hedelmöitymisestään ja syntymästään (Jes. 7:14), esitteli hänet sitten jumalallisena Daavidin sukulinjan kuninkaana (Jes. 9:5, 6), selvensi vielä hänen ennallistavaa työtään Israelin hyväksi (Jes. 11:1–16) ja hänen tehtäväänsä vapauttaa ihmiset epäoikeudenmukaisuuden ja kärsimyksen kahleista (Jes. 42:1–7). Vasta sitten Jesaja paljastaa, että Messiaan elämään kuuluu vielä tragedia ennen Messiaan kunniaan nostamista (Jes. 49:1–12; Jes. 50:6–10).

`Mitä yllä mainitut raamatunkohdat valmistavat meitä siihen, mitä saamme lukea luvuissa 52 ja 53?`

Jes. 52:13–53:1 esittelee runon: palvelija menestyy ja hänet korotetaan, mutta hänen ulkomuotonsa runnotaan niin, ettei häntä voi tunnistaa.

Jes. 53:2, 3 alkaa kuvaus palvelijan tiestä alas hänen alkuperäisestä tilastaan ja tunnistettavasta muodostaan siihen kärsimyksen alhoon, jossa hänet hylätään. Jes. 53:4–6 selittää, että hänen kärsimyksensä on todellisuudessa meidän rangaistuksemme, jonka hän kantoi. Jes. 53:7–9 kuvaa, miten viaton palvelija laskeutuu alas hautaan asti.

Jes. 53:10–12 kertoo, miten palvelija kohoaa vastaanottamaan palkinnon, josta kerrottiin jo runon alussa (Jes. 52:13). Tähän vielä lisätään, että hänen uhrinsa toisten pelastamiseksi on Jumalan tahto.

Vertaa runoa Fil. 2:5–11 tekstiin. Jeesus kuvataan ensin Jumalan muotoiseksi. Sitten hän laskeutuu alas tyhjentäen itsensä ja ottaen ihmisen muodon sekä kuolee ristillä. Sen tähden Jumala korottaa hänet kaikkea muuta ylemmäksi, jotta kaikki tunnistaisivat hänet Herraksi (vrt. Jes. 49:7).

`Lue Jes. 52:13–53:12. Mitä Jeesus on runon mukaan tehnyt hyväksemme? Mitä nuo teot merkitsevät meille?`