---
title:  Kaiken Muuttava Hyvitysuhri (Jes. 53:10–12)
date:  04/03/2021
---

`Mitä tarkoittaa se, että palvelija ”antoi itsensä sovitusuhriksi” (Jes. 53:10)?`

Heprean kielen sana viittaa ”syyllisyys-/vika-/hyvitysuhriin” (3. Moos. 5:14–26; 3. Moos. 7:1–7), jolla voitiin sovittaa tahallaan toisia kohtaan tehdyt vääryydet (3. Moos. 5:21, 22). Jesajakin mainitsee tällaiset synnit (Jes. 1–3; Jes. 10:1, 2; Jes. 58). Synnintekijän on myös korvattava vääryyttä kokeneelle se, minkä tämä on menettänyt, ja lisäksi maksettava hyvitystä ennen kuin menee uhraamaan uhrinsa, jonka kautta voi saada anteeksi Jumalalta (3. Moos. 5:23–26; vrt. Matt. 5:23, 24). Jos kyse on ollut huolimattomasta Jumalan omaisuuden väärinkäytöstä, korvaus kuuluu Jumalalle (3. Moos. 5:16).

Nyt ymmärrämme Jes. 40:2, jossa Jumala lohduttaa pakkosiirtolaisuudessa olevaa kansaansa sanomalla, että he ovat maksaneet jo tarpeeksi korvausta synneistään.

Korvauksen lisäksi tarvitaan vielä uhri. Jesajan kirjan 53. luvussa kerrotaan tästä uhrista: pässin sijaan Jumalan palvelija viedään teuraaksi kuin karitsa (Jes. 53:7) kansan puolesta, joka kulkee eksyksissä (Jes. 53:6).

Vaikka palvelija ”syöstiin pois elävien maasta” (Jes. 53:8; vrt. Dan. 9:26), ja hänet tuhottiin täysin siinä uhrissa, josta syttyy meidän toivomme liekki, hän kuitenkin nousee kuolleista ja palaa maasta, josta ei ole paluuta, tullakseen korotetuksi ja nähdäkseen sukunsa jatkuvan ja elääkseen kauan (Jes. 53:10–12).

**Lue seuraavat raamatunjakeet. Miten jokainen niistä heijastelee samaa perussanomaa kuin Jesajan kirjan 53. luku?**

`Ps. 32:1, 2`

`Room. 5:8`

`Gal. 2:16`

`Fil. 3:9`

`Hepr. 2:9`

`1. Piet. 2:24`

`Jos joku pyytäisi sinua tekemään lyhyen tiivistelmän Jes. 52:13–53:12 tekstistä, mitä kirjoittaisit?`