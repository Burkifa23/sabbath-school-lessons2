---
title:  Tavoittamattomia Olemme Me! (Jes. 53:3–9)
date:  03/03/2021
---

Kuin vähäinen verso, ilman arvoa, halveksittu (Jes. 53:2, 3) – tällaiselta näyttää kärsivä palvelija. Jesaja on kuljettanut meitä palvelijan viattoman nuoruuden läpi nyt tämän syöverin partaalle. Vaikka meillä on taustatietoa, emme ole valmistautuneet hyväksymään palvelijan kohtaloa. Vaalimme lasta, joka on syntynyt meille, Rauhan Ruhtinasta. Toiset halveksivat häntä, mutta me tiedämme, kuka hän todella on.

Joku on sanonut: ”Olemme kohdanneet vihollisen, ja se olemme me itse.” Palvelija ei ole ensimmäinen, jota halveksitaan, joka hylätään ja joka kärsii. Daavid koki saman paetessaan poikaansa Absalomia (2. Sam. 15:30). Herran palvelijan kärsimys ei ole kuitenkaan itse aiheutettua, ei seurausta omista synneistä. Eikä hän kärsi vain yhden puolesta, vaan ”Herra pani meidän kaikkien syntivelan hänen kannettavakseen” (Jes. 53:6).

Rakkauden tähden Messias valitsisi kärsimyksen. Tämä on se käsittämätön totuus: Palvelija valitsee kärsimyksen tavoittaakseen tavoittamattomat, joita olemme me itse!

Ymmärtämättömät luulevat Jumalan häntä lyövän (Jes. 53:4), kuten Jobin ystävät luulivat Jobin syntien olevan syynä hänen kärsimyksiinsä. Kuten opetuslapset kysyivät Jeesukselta: ”– – kuka on tehnyt sen synnin, jonka vuoksi hän on syntynyt sokeana?” (Joh. 9:2), samoin ne, jotka näkivät Jeesuksen ristillä, olettivat pahinta. Eikö Mooseskin sanonut: ”– – puuhun ripustettu on Jumalan kiroama.” (5. Moos. 21:23; vrt. 4. Moos. 25:4)?

Kuitenkin tämä oli Jumalan tahto (Jes. 53:10). Miksi? Koska ”Kristus on lunastanut meidät vapaiksi lain kirouksesta tulemalla itse kirotuksi meidän sijastamme” (Gal. 3:13). Koska Jumala ”siirsi [Kristukseen] kaikki meidän syntimme, jotta me hänessä saisimme Jumalan vanhurskauden” (2. Kor. 5:21).

”Miten kalliisti olemmekaan ostetut! Katsokaa ristiä ja sille ripustettua Uhria. Katselkaa käsiä, jotka ovat julmien naulojen lävistämät. Katselkaa hänen jalkojaan, jotka ovat nauloin kiinnitetyt puuhun. Kristus kantoi syntimme omassa ruumiissaan. Se kärsimys, se tuska on lunastuksemme hinta.” (3Ta 73.)

`Koko maailman syntien paino lankesi Kristuksen päälle ristillä. Tällainen oli lunastuksemme hinta. Mitä se kertoo siitä, kuinka pahaa synti on? Mitä kertoo Jumalan rakkaudesta se, että hän suostui tähän, vaikka hinta oli niin kova?`