---
title:  Koetteleva Totuus (Jes. 50:4–10)
date:  28/02/2021
---

Jos Jesajan tarkoitus olisi ollut välittää vain tietoa, hän olisi esittänyt Messiasta koskevat yksityiskohdat yhdellä kertaa. Opettaakseen, suostutellakseen ja johtaakseen yleisönsä kohtaamaan Herran palvelijan, Jesaja kuitenkin avaa Jumalan sanaa askel askeleelta siten, että jokainen näkökohta voidaan käsittää suhteessa koko kuvaan.

`Lue Jes. 50:4–10. Tee tiivistelmä jakeiden sanomasta. Miten Jeesus näkyy niissä?`

Jes. 49:7 meille kerrotaan, että Jumalan palvelija on halveksittu, inhottu ja ”itsevaltiaitten orja”, mutta että kuninkaat ”nousevat osoittamaan kunnioitusta, ruhtinaat heittäytyvät maahan” hänen edessään. Luvussa 50 laakso on syvempi lempeälle opettajalle, jonka sanat rohkaisevat uupunutta (Jes. 50:4). Tie syyttömäksi osoittamiseen kulkee fyysisen pahoinpitelyn kautta (Jes. 50:6).

Pahoinpitely kuulostaa pahalta meistä, jotka elämme nykyajan länsimaisessa kulttuurissa, mutta muinaisessa Lähi-idässä kunnia oli elämän ja kuoleman kysymys. Jos joku loukkasi ja kohteli jotakuta väärin, hänellä oli parasta olla hyvät turvajärjestelyt, sillä jos uhri ja hänen sukunsa saisivat tilaisuuden, he totisesti kostaisivat vääryydet.

Kuningas Daavid hyökkäsi Ammonin maahan ja kukisti sen (2. Sam. 10:1-12) vain siksi, että maan kuningas oli ajattanut Daavidin lähettiläiltä puolet parrasta ja leikkauttanut heidän vaatteistaan puolet pois (2. Sam. 10:4). Jes. 50. luvussa ihmiset kuitenkin lyövät palvelijaa ja kipua tuottaen repivät hänen partansa ja sylkevät hänen päälleen. Maailmanlaajuisen, jopa maailmankaikkeuden laajuisen selkkauksen tästä tekee se, että uhrina on kuninkaiden Kuninkaan lähettiläs. Jos vertaat Jes. 9:5, 6 ja Jes. 11:1–16 muihin palvelijasta kertoviin teksteihin, huomaat, että tuo palvelija on Kuningas, voimallinen Vapauttaja. Jostakin käsittämättömästä syystä hän ei silti pelasta itseään. Tämä oli niin outoa, etteivät ihmiset voineet uskoa sitä. Ristin juurella johtajat pilkkasivat Jeesusta: ”Muita hän on kyllä auttanut – auttakoon nyt itseään, jos hän kerran on Messias, Jumalan valittu.” (Luuk. 23:35); ”tulkoon nyt ristiltä alas! Silloin me uskomme häneen.” (Matt. 27:42).

`Kirjoita ylös ne hengelliset periaatteet, joita Jes. 50:4–10 kuvaa ja joita meidän pitäisi soveltaa itseemme. Millä alueilla löydät parannettavaa?`