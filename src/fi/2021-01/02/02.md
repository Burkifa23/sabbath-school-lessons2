---
title:  Kuningas On Kuollut. Kauan Eläköön Kuningas!
date:  03/01/2021
---

`Jes. 6:1 kertoo kuningas Ussian kuolemasta. Lue 2. Aik. 26. Mitä Ussian kuolema merkitsi?`

Ussian kuolemaa voidaan katsoa monelta kannalta.

1. Vaikka Ussian hallituskausi oli menestyksekäs, valtansa kasvaessa hän kuitenkin ”ylpistyi, niin että toimi kelvottomasti” (2. Aik. 26:16, RK 2012) yrittäen itse uhrata suitsutusuhrin temppelissä. Kun papit pysäyttivät kuninkaan, sillä hän ei kuulunut Aaronin pappissukuun, jolla oli oikeus uhrin toimittamiseen (2. Aik. 26:18), hän vihastui. Kun kuningas ei ottanut nuhteita vastaan, Herra iski häntä heti spitaalilla, jota hän sairasti ”kuolemaansa asti. Spitaalitautisena hänen oli asuttava erillisessä talossa, eikä hän saanut mennä Herran temppelin alueelle.” (2. Aik. 26:21.) Miten ironista, että Jesaja näki näyn puhtaasta, kuolemattomasta, kuninkaasta taivaan temppelissä juuri samana vuonna, kun epäpuhdas maanpäällinen kuningas kuoli!
2. Ussian ja Jesajan välillä on selvä ero. Ussia tavoitteli pyhyyttä röyhkeästi ja väärästä syystä (ylpeys), mutta hänestä tulikin rituaalisesti epäpuhdas, ja hänet eristettiin pyhyydestä. Jesaja antoi Jumalan pyhyyden tavoittaa itsensä. Hän tunnusti nöyrästi heikkoutensa ja kaipasi moraalista puhtautta, joka hänelle annettiin (Jes. 6:5–7). Kuten veronkerääjä Jeesuksen vertauksessa, hän poistui vanhurskaana, sillä ”joka itsensä korottaa, alennetaan, mutta joka itsensä alentaa, se korotetaan” (Luuk. 18:14).
3. Ussian spitaalinen ruumis muistuttaa hänen kansansa moraalista tilaa: ”– – ei tervettä paikkaa, vain mustelmaa ja juomua ja verestä haavaa.” (Jes. 1:6.)
4. Ussian kuolema n. 740 eKr. toi johtajuuskriisin Jumalan kansan keskuuteen. Maa jää itsevaltaisen hallitsijan kuoleman jälkeen haavoittuvaan asemaan vallanvaihdon ajaksi. Juuda oli aivan erityisessä vaarassa, sillä Assyrian valtaistuimelle oli vuonna 745 eKr. noussut Tiglatpileser III, joka lähti heti sotaan valtapiirinsä laajentamiseksi. Assyriasta tuli voittamaton supervalta, joka uhkasi kaikkien Lähi-idän kansojen itsenäisyyttä. Kriisin aikana Jumala rohkaisi Jesajaa näyttämällä tälle, että Jumala hallitsee kaikesta huolimatta.

`Lue 2. Aik. 26:16. Millä tavoin olemme kaikki vaarassa ajautua samanlaiseen tilaan? Miten ristin sanomassa pysyminen varjelee tältä ansalta?`