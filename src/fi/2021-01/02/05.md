---
title:  Kuninkaallinen Toimeksianto (Jes. 6:8)
date:  06/01/2021
---

”Minä kuulin Herran äänen sanovan: ’Kenet minä lähetän? Kuka lähtee sananviejäksi?’ Niin minä vastasin: ’Tässä olen, lähetä minut!’” (Jes. 6:8.)

Kun Jesaja oli puhdistettu, hän heti vastasi Jumalan kutsuun tämän etsiessä edustajaa, jonka voisi lähettää. Uudessa testamentissa Jesajaa olisi kutsuttu apostoliksi, joka merkitsee ’hän, joka on lähetetty’.

Jesajan kirja ei ala, kuten eräät muut profeetalliset kirjat, sillä, että profeetta kuvailisi profeetallista kutsumustaan (vrt. Jer. 1:4–10; Hes. 1–3). Hänet oli varmastikin kutsuttu profeetaksi jo aiemmin, ennen luvun 6 tapahtumia. Raamatussa on esimerkkejä siitä, miten profeettoja rohkaistaan jumalallisella kohtaamisella vielä sittenkin, kun heidän työnsä on alkanut (Mooses: 2. Moos. 34; Elia: 1. Kun. 19). Päinvastoin kuin muissa esimerkeissä, joissa Jumala ilmoittaa tietyille henkilöille, että heistä tulee profeettoja, Jes. 6:8 kerrotaan, että Jesaja tarjoutuu vapaaehtoisena erityiseen tehtävään. Vaikuttaa siltä, että Jes. 1–5 edustavat oloja, jotka vallitsivat, kun Jesaja ensimmäistä kertaa kutsuttiin. Sen jälkeen Jumala pisti työhön vauhtia rohkaisemalla Jesajaa temppelissä ja vahvistamalla uudelleen tämän tehtävän Jumalan profeetallisena äänitorvena.

`Jumala rohkaisi Jesajaa temppelissään. Löytyykö muualta Raamatusta todisteita siitä, että pyhäkkö on rohkaisun paikka? Ps. 73 (ks. Ps. 73:17); Hepr. 4:14–16; Hepr. 10:19–23; Ilm. 5. Mitä tekstit puhuvat meille?`

Jumalan pyhäkkö sykkii voimaa. Siellä kaltaisemme heikot, puutteelliset ihmiset löytävät turvan ja varmuuden tietäessämme, että Jumala tekee työtään pelastaakseen meidät Kristuksen, ylipappimme kautta.

Johannes näki, miten Kristus kuvattiin juuri teurastettuna uhrilampaana, jonka kurkku oli viilletty auki (Ilm. 5:6). Ei mikään kaunis näky! Kuvaus tähdentää sitä, että vaikka Kristus oli noussut kuolleista ja astunut taivaaseen, ristin tapahtumat kulkevat iäti hänen mukanaan. Hän on yhä korotettu, jotta hän vetäisi kaikkia ihmisiä puoleensa alttarinsa luo.

`Miten olet saanut rohkaisua siitä, kun olet astunut Jumalan taivaalliseen temppeliin uskossa rukoillen? Miten olet hädässäsi löytänyt armoa ja laupeutta?`