---
title:  Kauhea Pyyntö (Jes. 6:9–13)
date:  07/01/2021
---

`Miksi Jumala antoi Jesajalle niin oudon sanoman välitettäväksi kansalle? Jes. 6:9, 10.`

Ettemme ajattelisi Jesajan kuulleen väärin tai pitäisi sanomaa merkityksettömänä, Jeesus lainasi tätä kohtaa selittääkseen, miksi opetti vertauksin (Matt. 13:13–15).

Jumala ei halua kenenkään tuhoutuvan (2. Piet. 3:9). Siksi hän lähetti Jesajan Juudan kansan luo ja Jeesuksen maailmaan. Jumalan halu ei ole tuhota vaan pelastaa. Jotkut vastaavat kutsuihin myöntävästi, toiset muuttuvat vastustuksessaan entistäkin lujemmiksi. Silti Jumala jatkaa vetoamistaan antaakseen yhä uusia mahdollisuuksia tehdä parannus. Mitä enemmän he kuitenkin vastustavat, sitä kovemmiksi he muuttuvat. Jumalan kutsut johtavat heidät kovettamaan sydämensä, vaikka hän mieluummin näkisi niiden pehmittävän heidät. Jumalan rakkaus meitä kohtaan on muuttumaton; ratkaiseva muuttuja on yksilöllinen vastauksemme tuohon rakkauteen.

Sananjulistajan tehtävä on jatkaa vetoomusten esittämistä, vaikka ihmiset hylkäisivätkin sanoman. ”Kuulkoot tai olkoot kuulematta – – he tulevat kuitenkin tietämään, että heidän keskellään on ollut profeetta.” (Hes. 2:5.) Jumalan ja hänen palvelijoittensa tehtävä on antaa ihmisille mahdollisuus tehdä valintansa oikean tiedon valossa, ja niin että heitä on riittävästi varoitettu (Hes. 3:16–21), vaikka he päätyisivätkin valitsemaan tuhon ja pakkosiirtolaisuuden (Jes. 6:11–13).

`Kuinka ymmärrämme yllä olevan valossa Jumalan osan faraon sydämen kovettamisessa?`

2. Moos. 4:21 Jumala sanoo: ”Mutta minä kovetan hänen sydämensä – –.” Tämä on ensimmäinen yhdeksästä kerrasta, jolloin Jumala sanoo kovettavansa faraon sydämen. Oli kuitenkin myös yhdeksän kertaa, jolloin farao itse kovetti sydämensä (esim. 2. Moos. 8:11, 28; 2. Moos. 9:34).

Selvästikin faraolla oli oma tahto, muutoin hän ei olisi kyennyt kovettamaan sydäntään. Jumala sai aikaan olosuhteet, joihin farao reagoi valiten hylätä Jumalan antamat merkit. Jos hän olisi pitänyt mielensä avoimena, merkit olisivat pehmittäneet hänen sydämensä, eivät kovettaneet.