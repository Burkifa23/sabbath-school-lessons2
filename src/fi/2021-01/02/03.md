---
title:  ”pyhä, Pyhä, Pyhä” (Jes. 6:1–4)
date:  04/01/2021
---

Mitä näissä Jesajan kirjan 6. luvun jakeissa 1–4 tapahtuu? Kuningas kuolee suurten poliittisten mullistusten aikaan (assyrialaiset ovat sotajalalla). Jesajalle tuo aika olisi voinut olla pelottavaa, kun hänellä ei ollut varmuutta siitä, kuka hallitsee.

Näyssä Jesaja sai katsella Jumalan kirkkautta tämän istuessa valtaistuimellaan; hän kuuli sädehtivien serafien vuorolaulua heidän kaiuttaessaan sanoja ”pyhä, pyhä, pyhä”; hän tunsi ovenpielten vapisevan laulun voimasta; hän tähyili pyörteenä kieppuvan savun läpi sen täyttäessä temppelin. Tämä oli varmasti mykistävä kokemus profeetalle. Nyt Jesaja tiesi varmasti, kuka hallitsi, ulkoisista olosuhteista riippumatta.

`Missä Herra on tässä näyssä? (Jes. 6:1.) Miksi hän näyttäytyi Jesajalle juuri tässä paikassa jonkin muun paikan sijaan? Ks. 2. Moos. 25:8; 2. Moos. 40:34–38.`

Hesekiel, Daniel ja Johannes elivät kukin karkotettuina maastaan heidän saadessaan näkynsä (Hes. 1; Dan. 7:9, 10; Ilm. 4, 5). Jesajan tavoin he kaipasivat erityistä lohtua ja rohkaisua siinä, että Jumala yhä hallitsi kaikkea, vaikka heidän maailmansa näytti luhistuvan. (Daniel ja Hesekiel olivat vankeina pakanallisessa maassa; Johannes oli vihamielisen poliittisen vallan karkottamana yksinäisellä saarella.) Epäilemättä näyt auttoivat heitä pysymään uskollisina jopa kriisitilanteessa.

”Kun Jesaja katseli tätä Herransa kirkkauden ja majesteettiuden ilmestystä, hänet valtasi tunne Jumalan puhtaudesta ja pyhyydestä. Miten jyrkän vastakohtainen olikaan hänen Luojansa verraton täydellisyys verrattuna niiden syntiseen vaellukseen, jotka hänen tavallaan olivat kauan kuuluneet Israelin ja Juudan valitun kansan joukkoon!” (3AO 149.)

Tässä Jesajan näyssä korostetaan Jumalan ylivertaista pyhyyttä. Hän on pyhä Jumala, ja hän vaatii kansaltaan pyhyyttä. Hän antaa sitä heille, jos he katuvat ja kääntyvät pahoilta teiltään ja ovat hänelle alamaisia uskossa ja kuuliaisuudessa.

`Olemme kaikki olleet pelottavissa tilanteissa, joissa näyttää siltä, että kaikki on menetetty. Vaikket Jesajan tavoin saanutkaan näkyä ”Herran kirkkaudesta”, muistele, miten Herra huolehti sinusta ja piti uskoasi yllä kriisin aikana. Oletko oppinut kokemuksistasi jotakin, jonka voisit jakaa toisten kanssa?`