---
title:  Uusi Luomus (Jes. 6:5–7)
date:  05/01/2021
---

Pyhäkössä/temppelissä vain ylipappi sai suurena sovituspäivänä lähestyä Jumalaa kaikkeinpyhimmässä. Hänen tuli mennä sinne suitsukkeesta lähtevän savuverhon suojaamana, muutoin hän kuolisi (3. Moos. 16:2, 12, 13). Jesaja näki Herran, vaikkei ollutkaan ylipappi eikä polttanut suitsuketta. Temppeli täyttyi savulla (Jes. 6:4) muistuttaen pilvestä, jossa Jumalan kirkkaus ilmestyi suurena sovituspäivänä (3. Moos. 16:2). Häikäistyneenä ja ajatellen loppunsa tulleen (vrt.         2. Moos. 33:20; Tuom. 6:22, 23) Jesaja tunnusti omat ja kansansa synnit (Jes. 6:5). Tunnustus muistutti ylipapin synnintunnustusta suurena sovituspäivänä (3. Moos. 16:21). ”Seisoessaan siinä aivan kuin jumalallisen läsnäolon täydessä valossa pyhäkön sisemmässä osassa hän tajusi, että jos hänet jätettäisiin oman epätäydellisyytensä ja tehottomuutensa varaan, hän ei mitenkään voisi täyttää sitä tehtävää, johon hänet oli kutsuttu.” (3AO 149, 150.)

`Miksi serafi käytti alttarin hehkuvaa hiiltä puhdistamaan Jesajan huulet? Jes. 6:6, 7.`

Serafi selitti, että kun hiili oli koskenut profeetan huulia, tämän syyllisyys ja synnit oli poistettu (Jes. 6:7). Synnin laatua ei eritelty, mutta se tuskin rajautui vain vääriin puheisiin, sillä huulet kuvastavat puheen lisäksi koko ihmistä, joka sanoja lausuu. Saatuaan moraalisen puhdistuksen Jesaja saattoi ylistää Jumalaa.

Tuli on puhdistamisen väline; se polttaa pois epäpuhtautta (4. Moos. 31:23). Serafi käytti hiiltä alttarin pyhältä tulelta, jonka Jumala itse oli sytyttänyt ja jota ei koskaan päästetty sammumaan (3. Moos. 6:5, 6). Serafi teki Jesajasta sekä pyhän että puhtaan. Hiiltä otettiin yleensä alttarilta suitsukkeen sytyttämiseen. Vertaa 3. Moos. 16:12, 13, jossa ylipappia käsketään ottamaan astiallinen hehkuvia hiiliä alttarilta ja käyttämään niitä suitsukkeiden sytyttämiseen. Jes. 6:7 serafi koskettaa hiilellä Jesajaa eikä suitsuketta. Ussia halusi uhrata suitsutusuhrin, mutta Jesajasta itsestään tuli kuin suitsutusuhri! Kuten pyhä tuli sytyttää suitsukkeen täyttämään Jumalan huoneen pyhällä tuoksulla, se sytyttää profeetan levittämään pyhää sanomaa. Ei ole sattumaa, että seuraavissa jakeissa (Jes. 6:8 eteenpäin) Jumala lähettää Jesajan kansansa luo.