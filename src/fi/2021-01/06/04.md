---
title:  Vuoren ”kuninkaan” Kukistuminen (Jes. 14)
date:  02/02/2021
---

Jatkona Babylonian kukistumiselle (Jes. 13), jonka yhteydessä Jumalan kansa vapautuu (Jes. 14:1–3), Jes. 14:4–23 esittää pilkkalaulun (ks. myös Miika 2:4; Hab. 2:6) Babylonian kuninkaasta. Sitä ei ole tarkoitettu kirjaimellisesti otettavaksi, sillä siinä kuvataan, miten kuolleet kuninkaat ottavat kollegansa vastaan tuonelassa (Jes. 14:9, 10), jossa tämän vuoteena ovat madot ja toukat (Jes. 14:11). Tämä oli dramaattinen tapa kertoa ylpeän kuninkaan alentamisesta, ei siis mikään kannanotto kuolleiden tilaan.

`Miten Jes. 14:12–14 soveltuu Babylonian kuninkaaseen?`

Babylonian kuninkailta ei puuttunut itseluottamusta (Dan. 4, 5). Se, että joku pyrkii korottamaan itsensä ”Korkeimman vertaiseksi” (Jes. 14:14), ylittää kuitenkin jo kaikkein paisuneimmankin egon. Vaikka kuninkaat kerskuivat vahvoilla yhteyksillään jumaliin, he olivat silti alamaisia niille. Tämä osoitettiin joka vuosi Babylonian uudenvuoden juhlissa, jolloin kuninkaan piti riisua kuninkuuden arvomerkkinsä ennen kuin lähestyi Marduk-jumalan patsasta, jotta hänen kuninkuutensa voitaisiin uudelleen vahvistaa. Sitä, että kuningas syrjäyttäisi edes yhden vähäisimmistä jumalista, olisi pidetty hulluutena ja itsemurhana.

Kuten Jes. 14, samoin Hes. 28 tunnistaa Tyroksen hallitsijassa taivasta haastavaa ylpeyttä. Tässäkin kuvaus ylittää maallisen hallitsijan ominaisuudet. Tämä ylpeä vallanpitäjä oli Eedenissä; vartijaenkeli, kerubi Jumalan pyhällä vuorella, täydellinen siihen asti, kunnes hänestä löytyi syntiä ja Jumala heitti hänet ulos. Lopulta hänet tuhotaan tulella. (Hes. 28:12–18.) Jos sanoja sovellettaisiin ihmiseen, ne olisivat niin kuvainnollisia, että olisivat lopulta merkityksettömiä. Ilm. 12:7–9 kertoo mahtavasta olennosta, joka heitettiin taivaasta: Paholainen, ”tuo koko ihmiskunnan eksyttäjä” (Ilm. 12:9), joka petti Eevaa Eedenissä (1. Moos. 3).

”[S]inä sanot: ’Minä olen jumala; minä istun jumalten istuimella keskellä merta.’ Ihminen sinä olet, et jumala[.]” (Hes. 28:2.) Paholainen tuhoutuu tulessa (Ilm. 20:10), eikä enää palaa maailmankaikkeutta vaivaamaan.

`Vrt. Jes. 14:13, 14 kohtiin Matt. 11:29; Joh. 13:5 ja Fil. 2:5–8. Millainen Jumalan luonne on Paholaisen luonteeseen verrattuna? Miten Herra suhtautuu ylpeyteen, ylimielisyyteen ja itsensä korottamiseen?`