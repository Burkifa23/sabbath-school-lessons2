---
title:  Siionin Lopullinen Voitto (Jes. 24–27)
date:  04/02/2021
---

Muista kansoista annettujen ennustusten jälkeen (Jes. 13–23), Jes. 24–27 kuvailee maailmanlaajuisessa mittakaavassa Jumalan vihollisten lopullista tappiota ja Jumalan kansan vapautusta.

`Miksi Jesajan kuvaus maan autioitumisesta (Jes. 24) muistuttaa Ilmestyskirjan kuvausta tuhatvuotiskauden tapahtumista (Ilm. 20)?`

Kuten Jes. 13–14 kohdalla, kirjaimellisen Babylonian piirteet soveltuvat myöhempiinkin valtoihin, ja ”Babylonian kuningas” edustaa yhteenliittymää ihmishallitsijoiden ja heidän taustallaan vaikuttavan neron, itsensä Paholaisen, välillä. Niinpä sanoma Babylonian kaatumisesta (Jes. 21:9), voidaan toistaa myös myöhempänä aikana (Ilm. 14:8; Ilm. 18:2), ja Paholainen tuhotaan lopulta Kristuksen toisen tulemisen jälkeen (Ilm. 20:10). Vaikka kirjaimellisen Babylonian tuho oli ”Herran päivä” (Jes. 13:6, 9), toinen suuri ja kauhistuttava Herran päivä on tulossa (Joel 3:4; Mal. 3:23; vrt. Sef. 1:7).

Samalla tavoin Jes. 24. luvussa profeetan näky ulottuu hänelle itselle tutuista olosuhteista aikaan, jolloin ”[k]uu kalpenee, aurinko häpeää, kun Herra Sebaot hallitsee Siionin vuorella ja Jerusalemissa” (Jes. 24:23). Jesaja varmaankin ajatteli, että näky koski sitä Jerusalemia, jonka hän tunsi, mutta Ilmestyskirja selittää, että näky saa täyttymyksensä uudessa Jerusalemissa (Ilm. 21:2). ”Kaupunki ei myöskään tarvitse valokseen aurinkoa eikä kuuta, sillä Jumalan kirkkaus valaisee sen, ja sen lamppuna on Karitsa.” (Ilm. 21:23.)

`Hävittääkö Jumala todella kaikki pahat?`

Ks. Jes. 28:21. Jumalan toteuttamaa tuhoamistyötä kutsutaan oudoksi. Tuhoaminen on Jumalalle outo teko, koska hän ei haluaisi toimia näin, mutta hän silti tekee työnsä ja toteuttaa tekonsa. On totta, että synti kantaa mukanaan itsetuhon siemeniä (Jaak. 1:15), mutta koska Jumalalla on lopullinen valta elämästä ja kuolemasta ja hän päättää lopullisen tuhoamisen ajan, paikan ja tavan (Ilm. 20), on turha väittää, että hän antaisi synnin kirouksen loppua jollakin passiivisella tavalla: antamalla syyn ja seurauksen lain johtaa luonnolliseen loppuunsa.