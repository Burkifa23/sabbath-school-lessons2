---
title:  Kansojen Tuomio (Jes. 13)
date:  31/01/2021
---

Jes. 13:1 mainitsee Jesajan tekstin kirjoittajaksi (vrt. Jes. 1:1; Jes. 2:1). Vaikuttaa siltä, että tästä alkaa uusi jakso Jesajan kirjassa. Luvut 13–23 sisältävät tuomion ennustuksia eri kansoille.

`Miksi profetiat eri kansoja vastaan alkavat Babylonian tuomiota koskevasta ennustuksesta?`

Jes. 10:5–34 oli jo ilmoitettu tuomio, joka kohtaisi Assyriaa, joka oli Jesajan päivinä suurin uhka. Jes. 14:24–27 toistaa lyhyesti Herran suunnitelman murtaa Assyria. Muutoin luvut 13–23 käsittelevät muita uhkia, joista Babylon oli suurin.

Rikasta ja vanhaa kulttuurillista, uskonnollista ja poliittista perintöä kantavasta Babyloniasta kehkeytyi myöhemmin suurvalta, joka valloitti Juudan ja vei sen asukkaat pakkosiirtolaisuuteen. Jesajan aikana ei näyttänyt ilmeiseltä, että Babylonia voisi uhata Jumalan kansaa. Suurimman osan Jesajan aikaa Assyria alisti Babyloniaa. Vuodesta 728 eKr. eteenpäin, jolloin Tiglatpileser III otti Babylonian valtaansa ja hänestä tuli sen kuningas hallitsijanimellä Pulu (tai Pul; ks. 2. Kun. 15:19; 1. Aik. 5:26), Assyrian kuninkaat ottivat Babylonian aina uudestaan valtansa alle (710 eKr., 702 eKr., 689 eKr., 648 eKr.) Lopulta Babylonia kuitenkin nousisi suurvallaksi, joka tuhoaisi Juudan valtakunnan.

`Lue Jes. 13. Miksi rakastava Jumala tekee tai sallii tällaista? Varmasti viattomatkin joutuivat kärsimään (Jes. 13:16), eikö vain? Miten ymmärrämme Jumalan toiminnan? Eikö se, että rakkauden Jumala reagoi tällä tavalla, ole riittävä todiste siitä, miten pahaa synti on? Nämä ovat Jeesuksen varoituksen sanoja, jotka hän esittää Jesajan kautta. Kyseessä on sama Jeesus, joka antoi anteeksi, paransi, vetosi ja kehotti syntisiä tekemään parannuksen. Miten sinä ymmärrät tämän puolen rakastavan Jumalan luonteessa? Kysy itseltäsi myös: Voisiko tämä viha itse asiassa kummuta hänen rakkaudestaan? Jos voi, niin miten? Tai tarkastele asiaa toisesta näkökulmasta, ristin näkökulmasta. Jeesus itse kantoi ristillä maailman synnit kärsien enemmän kuin kukaan on koskaan kärsinyt, jopa enemmän kuin nuo ”viattomat”, jotka joutuivat kärsimään kansan synnin tähden. Miten Kristuksen kärsimys ristillä auttaa vastaamaan näihin vaikeisiin kysymyksiin?`