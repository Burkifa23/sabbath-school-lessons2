---
title:  Taivaan Portti (Jes. 13, 14)
date:  03/02/2021
---

Jes. 14. luvun pilkkalaulu Paholaisesta, langenneesta kointähdestä, sarastuksen pojasta (Jes. 14:12), sekoittuu pilkkalauluun Babylonian kuninkaasta. Miksi? Vrt. Ilm. 12:1–9, jossa Paholaiseksi tunnistettu lohikäärme (Ilm. 12:9) yrittää tuhota lapsen heti tämän synnyttyä. Ilm. 12:5 paljastaa lapsen Kristukseksi. Mutta kuningas Herodeshan yritti tappaa Jeesus-lapsen (Matt. 2). Lohikäärme kuvaa sekä Paholaista että Rooman valtaa, jota Herodes edusti, sillä Paholainen toimii ihmisten kautta. Paholainen oli voima myös Babylonian ja Ty­roksen kuninkaan taustalla.

`Miksi Babylon viittaa myöhemmin Roomaan (1. Piet. 5:13) ja pahaan voimaan, josta Ilmestyskirja kertoo (Ilm. 14:8; 16:19; 17:5; 18:2, 10, 21)?`

Kuten kirjaimellinen Babylon, Rooma ja Ilmestyskirjan ”Babylon” ovat ylpeitä, häikäilemättömiä valtoja, jotka sortavat Jumalan kansaa. Ks. erityisesti Ilm. 17:6: se oli ”juopunut pyhien verestä”. Ne kapinoivat Jumalaa vastaan. ”Babylon” oli babylonian kielellä bab ili, ’jumalten portti’, viitaten paikkaan, josta on pääsy jumalalliseen valtakuntaan. Vrt. 1. Moos. 11, jossa ihmiset rakensivat Babylonin tornin, jotta heidän ei tarvitsisi vastata Jumalalle mistään.

Kun Jaakob heräsi unesta, jossa näki tikkaiden yhdistävän taivaan ja maan, hän huusi: ”Tämä on – – Jumalan asuinsija ja itse taivaan portti.” (1. Moos. 28:17.) Jumalan asuinsija on taivaan portti! Sieltä löytyy pääsy Jumalan valtakuntaan. Jaakob antoi paikalle nimeksi Betel, ’Jumalan huone’.

”Taivaan portti” ja ”jumalten portti” olivat vastakkaisia tapoja saavuttaa jumalallinen valtakunta. Jaakobin tikkaat lähtivät taivaasta. Jumala laski ne ylhäältä. Babylon torneineen ja temppeleineen oli ihmisten rakentama alhaalta ylöspäin. Nämä vastakkaiset tavat edustavat vastakkaisia teitä pelastukseen: Jumalan armo vs. ihmisen teot. Aito usko perustuu nöyrään Betelin malliin: ”Armosta Jumala on teidät pelastanut – –.” (Ef. 2:8, 9.) Väärä uskonto (lakihenkisyys, maallinen humanismi) perustuu ylpeään Babylonin malliin.

`Vietettyään muutaman vuoden zen-luostarissa lauluntekijä Leonard Cohen sanoi haastattelussa: ”En ole pelastettu.” Mitä hänen olisi pitänyt tietää pelastuksesta?`