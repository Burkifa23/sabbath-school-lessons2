---
title:  Entinen Suuri Babylonin Kaupunki (Jes. 13:2–22)
date:  01/02/2021
---

Vuonna 626 eKr. kaldealainen Nabopolassar nosti Babylonian loistoon kukistamalla (Meedian kanssa) Assyrian. Hän teki itsestään Babylonian kuninkaan ja aloitti uus-babylonialaisen dynastian. Hänen poikansa Nebukadnessar II valloitti Juudan ja vei sen asukkaat pakkosiirtolaisuuteen.

`Millaisen lopun Babylonin kaupunki viimein sai? Ks. Dan. 5.`

Vuonna 539 eKr. Kyyros valloitti Babylonin osaksi Meedian ja Persian valtakuntaa (Dan. 5) ja kaupunki menetti itsenäisyytensä. Vuonna 482 eKr. Kserkses I tukahdutti babylonilaisten kapinan Persian hallintoa vastaan. Hän poisti pääjumala Mardukin patsaan ja tuhosi linnoituksia ja temppeleitä.

Aleksanteri Suuri valloitti Babylonin persialaisilta 331 eKr. Huolimatta hänen lyhytikäisestä unelmastaan tehdä Babylonista itäisen valtakuntansa pääkaupunki, kaupunki rapistui useiden vuosisatojen ajan. Vuoteen 198 eKr. tultaessa roomalainen Septimius Severus löysi Babylonin hylättynä ja autioituneena. Tänä päivänä joitakin irakilaisia kyläläisiä asustaa tuon muinaisen kaupungin alueella, mutta kaupunkia ei ole rakennettu uudestaan.

Babylonin kohtalo, jota Jes. 13 kuvaa, vapauttaa Jaakobin jälkeläiset, jotka ovat olleet Babylonin sorron alla (Jes. 14:4–6). Ennustus toteutui, kun Kyyros valloitti Babylonin vuonna 539 eKr. Vaikka hän ei tuhonnut kaupunkia, se oli lopun alkua Babylonille, eikä se enää koskaan sen jälkeen uhannut Jumalan kansaa.

Jes. 13 kuvailee Babylonin kukistumisen jumalallisena tuomiona. Soturit, jotka valtaavat kaupungin, ovat Jumalan lähettämiä (Jes. 13:2–5). Tuomion aikaa kutsutaan ”Herran päiväksi” (Jes. 13:6, 9). Jumalan viha on niin vahvaa, että se vaikuttaa jopa tähtiin, aurinkoon, kuuhun, taivaisiin ja maahan (Jes. 13:10, 13).

Vertaa tätä Tuom. 5, jossa Deboran ja Barakin laulu kuvailee, miten Herran liikkuessa maa vapisee ja pilvet syöksevät vettä (Tuom. 5:4). Tuom. 5:20, 21 kuvaillaan, miten luonto, mukaan lukien tähdet, on mukana taistelussa sortajaa vastaan.

`Miten Babyloniassa elänyt ihminen olisi suhtautunut Jes. 13. luvun sanoihin?`