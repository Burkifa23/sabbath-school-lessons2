---
title:  Jumalamme Kostonpäivä (Jes. 61:2, Rk 2012/Vkr)
date:  18/03/2021
---

`Miksi Messias julistaa Jes. 61. luvun hyvien uutisten lomassa Jumalan kostonpäivää? Milloin profetia täyttyy?`

Jeesus, Messias, luki Jesajan kirjaa kohtaan ”julistamaan Herran riemuvuotta” asti (Jes. 61:2; Luuk. 4:19). Sitten hän pysähtyi ja sanoi: ”Tänään, teidän kuultenne, on tämä kirjoitus käynyt toteen.” (Luuk. 4:21.) Hän tietoisesti vältti lukemasta eteenpäin sanoja: ”meidän Jumalamme kostonpäivää” (Jes. 61:2, RK 2012/VKR). Vaikka hän vapauden ja lohdutuksen tuojana oli työnsä kautta juuri alkamassa vapauttaa vankeja Paholaisen tyrannian alta, kostonpäivä ei ollut vielä käsillä. Matt. 24. luvussa (vrt. Mark. 13, Luuk. 14) Jeesus ennusti opetuslapsilleen, että Jumalan tuomiot tulisivat tulevaisuudessa.

Jes. 61 mainitulla Jumalan kostonpäivällä tarkoitetaan suurta ja pelottavaa Herran päivää (Joel 3:4; Mal. 3:23), joka toteutuu Kristuksen tullessa toisen kerran vapauttamaan maailman epäoikeudenmukaisuuden vallasta kukistamalla vihollisensa ja päästämällä sorretun kansansa jäännöksen vapaaksi (Ilm. 19; vrt. Dan. 2:44, 45). Vaikka Kristus ilmoitti Herran riemuvuoden alkaneeksi, sen huippukohta saavutetaan hänen toisessa tulemisessaan.

`Miten sovitat yhteen käsitteet rakastavasta Jumalasta ja kostoa lupaavasta Jumalasta? Ovatko ajatukset yhteensopimattomia? Vai ymmärrätkö koston rakkauden ilmaisuna?`

Vaikka Jeesus kehotti kääntämään toisen posken (Matt. 5:39), muualla hän selkeästi ilmoittaa, että oikeus tulee täyttymään ja rangaistukset tullaan jakamaan (Matt. 8:12). Vaikka ­Paavali käskee katsoa, ”ettei kukaan maksa pahaa pahalla” (1. Tess. 5:15), hän sanoi myös, että kun Herra tulee taivaasta tulenlieskojen keskellä, hän ”rankaisee niitä, jotka eivät tunne Jumalaa” (2. Tess. 1:8).

Ero on siinä, että Herra yksin voi toteuttaa yhtä aikaa sekä oikeudenmukaisuuden että koston täysin puolueettomalla tavalla. Inhimillinen oikeus ja kosto tulevat kaikkine inhimillisine virheineen ja epäjohdonmukaisuuksineen. Jumalan oikeus ei sisällä tällaisia rajoitteita.