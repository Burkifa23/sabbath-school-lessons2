---
title:  Maailmanlaajuinen Vetoomus (Jes. 60:1, 2)
date:  16/03/2021
---

`Mistä Jes. 60:1, 2 puhuu? Mitä toivoa jakeet antavat?`

Jes. 60:1, 2 meille kuvataan, miten Jumala lunastaa kansansa pakkosiirtolaisuuden jälkeen. Tämän kuvaamiseen hän käyttää kielikuvia Jumalan luomasta valosta, joka kirkastaa pimeyden ja osoittaa lopullista täyttymystä kohden, joka tulee pelastuksesta Kristuksessa.

`Kenen valon luo ihmiset tulevat Jes. 60:3 mukaan?`

Heprean kielen feminiininen yksikkömuoto (ks. myös Jes. 60:1, 2) kertoo, että kyseessä on naiseksi elollistettu ”Siion”, joka on mainittu myös edellisen luvun lopussa (Jes. 59:20). Niinpä pimeydessä elävät ihmiset tulevat Siioniin. Heitä vetää sinne Jumalan kirkkauden valo, joka on noussut heidän ylleen (Jes. 60:2). ”Siionia kutsutaan astumaan sille varattuun valoon ja sitten tarkkailemaan ja ottamaan vastaan kansoja, jotka kokoontuvat saman valon äärelle.” – J. Alec Motyer: The Prophecy of Isaiah: An Introduction and Commentary, s. 494. Vaikka Siion on Jerusalem, paino on enemmän ihmisissä kuin kaupungin fyysisessä sijainnissa.

Loput Jes. 60. luvusta jatkavat jakeissa 1–3 esitellyn teeman kehittelyä: Maailman ihmiset tuntevat vetoa Jerusalemiin, joka on siunattu Jumalan läsnäolon kirkkauden tähden.

`Miten tätä profetiaa voi verrata Jumalan liittolupaukseen Abrahamille? 1. Moos. 12:2, 3.`

Jumalalla oli yleismaailmallinen tarkoitusperä mielessään hänen valitessaan Abrahamin ja tämän jälkeläiset: Abrahamin kautta kaikki maailman sukukunnat tulisivat siunatuiksi (1. Moos. 12:3; 1. Moos. 18:18; 1. Moos. 22:18). Hänen kauttaan koko ihmiskunta pääsisi liittoon Jumalan kanssa.

Jesaja pyrki tuomaan kansaa takaisin heidän muinaiseen, yleismaailmalliseen kutsumukseensa. Todellisen Jumalan edustajina he olivat vastuussa paitsi itsestään myös maailmasta. Heidän tuli toivottaa tervetulleiksi muukalaiset, jotka etsivät Jumalaa (ks. Jes. 56:3–8), sillä hänen temppelinsä tuli olla ”huone, jossa kaikki kansat saavat rukoilla” (Jes. 56:7).