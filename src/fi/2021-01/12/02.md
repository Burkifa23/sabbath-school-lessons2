---
title:  Synnin Vaikutukset (Jes. 59)
date:  14/03/2021
---

Kansa kysyi Jumalalta: ”Miksi sinä et huomaa, kuinka me paastoamme? Etkö näe, kuinka me kuritamme itseämme?” (Jes. 58:3.)

Jes. 59:1 antaa ymmärtää, että kansan mielessä on muitakin kysymyksiä, jotka kuuluvat tähän tapaan: ”Miksi kutsumme Herran kättä pelastamaan meitä, kun hän ei kerran tarjoa kätensä apua? Miksi huudamme hänen puoleensa, kun hän ei meitä kuule?” Jesaja vastaa, että Jumala kykenee pelastamaan ja kuulee (Jes. 59:1). Se, miksi hän ei näin tee, on asia erikseen.

`Lue Jes. 59:2. Miten jae vastaa edellisen jakeen (Jes. 59:1) taustalla piilevään kysymykseen?`

Jumala valitsee olla piittaamatta kansastaan, ei siksi, että se olisi hänen tahtonsa, vaan koska ”teidän rikkomuksenne erottavat teidät Jumalastanne” (Jes. 59:2). Tässä on yksi Raamatun selkeimmistä lausunnoista koskien sitä, miten synti vaikuttaa Jumalan ja ihmisen väliseen suhteeseen. Jesaja käyttääkin koko loppu luvun (59. luku) selventääkseen tätä asiaa, joka on ollut nähtävissä koko ihmiskunnan historian ajan: synti voi tuhota suhteemme Herraan ja johtaa iankaikkiseen tuhoomme, ei siksi, että synti ajaisi Jumalan pois meidän luotamme, vaan siksi, että se ajaa meidät pois Jumalan luota.

`Lue 1. Moos. 3:8. Miten tämä esimerkki valottaa yllä olevassa kappaleessa kuvattua periaatetta?`

Synti on Jumalan hylkäämistä, hänen luotaan pois kääntymistä. Synnin tekeminen ruokkii itse itseään, koska se on kääntymistä pois Jumalan luota, ja teon seuraus saa syntisen kääntymään pois Herrasta entistä enemmän. Synti erottaa meidät Jumalasta, ei siksi, etteikö Jumala kurkottaisi syntisen puoleen (koko Raamattuhan on lähestulkoon yksinomaan kertomusta siitä, miten Jumala pyrkii pelastamaan syntisiä), vaan siksi, että synti saa meidät torjumaan hänen aloitteensa. Siksi on tärkeää, ettemme siedä minkäänlaista syntiä elämässämme.

`Millä tavoin olet todellisuudessa saanut maistaa sitä, että synti erottaa meidät Jumalasta? Mikä on kokemuksesi mukaan ainoa ratkaisu ongelmaan?`