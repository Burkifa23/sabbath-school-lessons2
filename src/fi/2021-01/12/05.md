---
title:  Herran Riemuvuosi (Jes. 61:2)
date:  17/03/2021
---

`Kuka puhuu Jes. 61:1?`

Jumalan Henki on tämän voidellun henkilön päällä; hän on siis jonkinlainen messias tai jopa itse Messias. Hänen tehtävänään on ilmoittaa köyhille hyvä sanoma, parantaa ne, joiden mieli on murtunut, julistaa vangituille vapautusta ja kahlituille kahleiden kirpoamista (Jes. 61:1). Keneltä tämä kuulostaa? Vrt. Jes. 42:1–7, missä Jumalan palvelijaa kuvaillaan samantapaisin sanoin.

Jes. 61:2 puhuu Herran riemuvuodesta/Herran suosion vuodesta (RK 2012). Messias, Daavidin sukulinjan voideltu Kuningas ja Vapauttaja, julistaa erityistä jumalallisen suosion vuotta julistaessaan vapautusta. Vrt. 3. Moos. 25:10, jossa Jumala käskee israelilaisten julistaa vapautusta pyhitetyksi määrättynä viidentenäkymmenentenä vuotena: ”Se vuosi on riemuvuosi. Silloin jokainen maansa menettänyt saa sen jälleen haltuunsa ja jokainen orjaksi myyty saa palata sukunsa luo.” Ne, jotka olivat pakon edessä joutuneet myymään perintömaansa tai itsensä orjiksi toiselle (3. Moos. 25:25–55) saisivat maansa ja vapautensa takaisin. Riemuvuosi alkoi torviin puhaltamisella suurena sovituspäivänä (3. Moos. 25:9), kuten Jes. 58. luvun yhteydessä jo totesimme.

Vaikka Jes. 61:2 mainitsema ”Herran suosion vuosi” (RK 2012) on eräänlainen riemuvuosi, se ei ole pelkästään 3. Moos. 25. luvun ohjeiden noudattamista. Tämän vuoden ilmoittaa itse Messias, Kuningas, paljastaessaan itsensä siinä vapautus- ja ennallistamistyössä, jota hän tekee. Tässä on jotakin vastaavaa kuin joidenkin muinaisten Mesopotamian kuninkaiden tavassa edistää yhteiskunnallista hyvyyttä julistamalla velkojen anteeksianto hallituskautensa alkuvuosina. Messiaan työ ulottuu pidemmälle kuin 3. Moos. 25. luvun laki. Hän paitsi julistaa vangeille vapautusta myös sitoo särkyneet sydämet (RK 2012/VKR), lohduttaa murheellisia ja eheyttää heidät (Jes. 61:1–11). Herran suosion vuoden julistamisen lisäksi hän juhlistaa ”meidän Jumalamme kostonpäivää” (Jes. 61:2, RK 2012/VKR).

`Lue Luuk. 4:16–21. Millä tavoin Jeesuksen työ oli ennustuksen täyttymys? Mitä niistä Jes. 61:1–3 mainitsemista asioista, joita Messias tekee, meidänkin tulisi omalla rajoittuneella kyvyllämme tehdä? Miten voimme toteuttaa Messiaan esimerkkiä?`