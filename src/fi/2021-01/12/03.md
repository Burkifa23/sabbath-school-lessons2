---
title:  Kuka On Saanut Anteeksi? (Jes. 59:15–21)
date:  15/03/2021
---

Jes. 59 esittää hätkähdyttävän kuvan synnin ongelmasta. Onneksi Raamattu kertoo myös lunastustoivosta.

Kaikki ovat tehneet syntiä (Room. 3:9–20, 23), joten sen perusteella ei voida tehdä minkäänlaista erottelua (Room. 3:22). Lunastus ei voi siis perustua synnittömyyteen; sen täytyy perustua anteeksiantoon (Jer. 31:34). Se onkin lahja.

`Lue Room. 3:21–24. Mitä toivoa ne antavat meille?`

Monet ajattelevat, että tuomiolla kysytään: ”Kuka on tehnyt syntiä?” Tämä on kuitenkin kysymys, jota siellä ei tarvitse esittää, sillä kaikki ovat tehneet syntiä. Sen sijaan kysymys kuuluu: ”Kuka on saanut anteeksi?” Jumala on oikeudenmukainen vanhurskauttaessaan ”sen, joka uskoo Jeesukseen” (Room. 3:26). Ratkaiseva tekijä tuomiolla tulee olemaan se, onko ihminen vastaanottanut anteeksiannon ja ottaako hän sitä jatkuvasti vastaan uskomalla Jeesukseen.

On totta, että meidät tuomitaan tekojemme perusteella, mutta ei siinä mielessä, että teot voisivat meitä pelastaa. Jos näin olisi, usko olisi turhaa (Room. 4:14). Sen sijaan tekomme osoittavat, olemmeko todella pelastettuja (Jaak. 2:18).

`Mikseivät teot voi pelastaa meitä sen paremmin nyt kuin tuomiollakaan? Ks. Room. 3:20, 23.`

On liian myöhäistä sille, että hyvät teot tai kuuliaisuus laille voisivat lunastaa ketään. Lain tehtävä synnin täyttämässä maailmassa ei ole pelastaa, vaan osoittaa synti. Sen sijaan ”rakkautena vaikuttava usko” (Gal. 5:6) – rakkaus, jonka Jumalan Henki vuodattaa sydämeen (Room. 5:5) – osoittaa, että ihmisellä on elävä usko Jeesukseen (ks. Jaak. 2:26).

Teot ovat ulkoinen ilmaus ihmisessä vaikuttavasta pelastavasta uskosta. Aidossa kristillisessä kokemuksessa usko ilmaistaan päivittäisenä sitoutumisena Herraan, mikä puolestaan näkyy kuuliaisuutena laille. Tuomiolla Jumala käyttää tekoja todistuksena luoduille olennoilleen, jotka eivät pysty lukemaan uskon ajatuksia samalla tavoin kuin hän. Kääntyneen ihmisen kohdalla vain teot kääntymisen jälkeen, jolloin elämässä vaikutti Kristuksen ja Pyhän Hengen voima, ovat merkityksellisiä tuomiolla. Ennen kääntymystä vietetty synnin elämä on jo pesty pois Karitsan verellä (ks. Room. 6).