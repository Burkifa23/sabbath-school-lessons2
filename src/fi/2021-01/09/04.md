---
title:  Persialainen ”messias” (Jes. 44:26–45:6)
date:  23/02/2021
---

`Mikä ällistyttävä ennustus löytyy Jes. 44:26–45:6?`

Jesajan työ ajoittui vuosille 745–685 eKr. Mainittuaan idästä ja pohjoisesta tulevan valloittajan (Jes. 41:2, 3, 25), jonka tulo olisi hyvä uutinen Jerusalemille (Jes. 41:27), Jesaja ennusti täsmällisesti Kyyroksen toiminnasta mainiten hänet nimeltä. Kyyros tosiaan tuli Babylonin pohjois- ja itäpuolelta ja valloitti kaupungin 539 eKr.; hän palveli Jumalaa vapauttamalla juutalaiset ja antamalla luvan temppelin jälleenrakentamiseen (Esra 1).

Jesajan kuolemasta kului vielä noin 146 vuotta Babylonian kukistumiseen. Hänen profetiansa annettiin siis puolitoista vuosisataa etuajassa. Sama kuin George Washington olisi ennustanut kenraali Eisenhowerin olevan ratkaisevassa roolissa vapauttamassa Eurooppaa vuonna 1945!

Kyyroksen toimet voidaan todentaa useista lähteistä, mm. Babylonian aikakirjoista, Kyyroksen savilieriön kirjatuista tiedoista sekä Raamatusta (2. Aik. 36:22, 23; Esra 1; Dan. 5; Dan. 6:29; Dan. 10:1). Jesajan ennustuksen paikkansapitävyyttä ei voida siten kiistää.

`Miksi Jumala kutsuu Kyyrosta voidellukseen (Jes. 45:1, RK 2012/VKR)?`

Sana ”voideltu” voi viitata voideltuun ylipappiin (3. Moos. 4:3, 5, 16; 3. Moos. 6:22), voideltuun Israelin kuninkaaseen (1. Sam. 16:6; 1. Sam. 24:7, 11; 2. Sam. 22:51) tai Messiaaseen, tulevaan Daavidin sukulinjan kuninkaaseen ja vapauttajaan (Ps. 2:2; Dan. 9:25, 26). Jesajalle Kyyros oli tulevaisuuden kuningas, jonka Jumala lähettäisi vapauttamaan kansansa. Hän oli kuitenkin epätavanomainen ”voideltu”, sillä hän ei ollut israelilainen. Hän tekisi joitakin asioita kuin Messias, kuten kansan vapauttaminen, mutta hän ei voinut olla itse Messias, sillä hän ei ollut Daavidin jälkeläinen.

Ennustamalla Kyyroksesta Jumala todisti, että hän yksin tuntee tulevaisuuden (Jes. 41:4, 21–23, 26–28; Jes. 44:26). Hän tavoitteli myös Kyyroksen sydäntä: ”Minä annan sinulle aarteet pimeistä piiloistaan ja kalleudet kätköistään, jotta oppisit tietämään, että se, joka sinua nimeltä kutsuu, olen minä, Herra, Israelin Jumala.” (Jes. 45:3.)