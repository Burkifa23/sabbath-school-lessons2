---
title:  Tunteva Ja Kärsivä Palvelija (Jes. 49:1–12)
date:  25/02/2021
---

`Kuka on Jes. 49:1–12 kuvaama Jumalan palvelija?`

Jumala kutsuu hänet ennen kuin hän on syntynyt, tekee hänen suustaan miekan, osoittaa hänessä kirkkautensa ja käyttää häntä tuodakseen Israelin takaisin luokseen. Hän on pelastuksen valona maailmalle ja toteuttaa liiton ja vapauttaa vangitut. Kuvaus on päällekkäinen Jes. 42. luvun kanssa, jonka palvelijan tunnistimme Messiaaksi. Nämä palvelijan ominaisuudet ilmenivät Kristuksessa: Matt. 1:21; Joh. 8:12; Joh. 9:5; Joh. 17:1–5; Ilm. 1:16; Ilm. 2:16; Ilm. 19:15.

`Jos palvelija on Messias, miksi Jumala kutsuu häntä Israeliksi (Jes. 49:3)?`

Jumalan palvelija ”Israel/Jaakob” viittaa kansaan. Tässä kuitenkin nimi ”Israel” (ilman rinnakkaista viittausta Jaakobiin) soveltuu yksilöön, joka palauttaa kansan Jumalan yhteyteen (Jes. 49:5). Palvelija on ruumiillistuma tai edustaja kansalle, jonka epäonnistuminen on saattanut kyseenalaiseksi sen oikeuden käyttää nimeä ”Israel” (Jes. 48:1).

`Mikä uusi elementti astuu kuvaan? Jes. 49:4, 7.`

Tässä tulee ilmi palvelijan tehtävän vaativuus. Hän valittaa: ”Turhan takia olen itseni uuvuttanut, tyhjään olen haaskannut voimani.” (Jes. 49:4.) Samoja kaikuja löytyy Dan. 9:26: ”voideltu tuhotaan, eikä häneltä jää ketään” (RK 2012). Kuitenkin hän pitää toivosta kiinni: ”Mutta onhan oikeuteni Herran kädessä, palkkani Jumalan huomassa:” (Jes. 49:4.)

”Jesaja näki ennalta Palvelijan, jolla oli ihmisen luonne ja jota koeteltiin samalla tavoin kuin meitä koetellaan, mutta joka kuitenkin osoittautui uskon alkajaksi ja täydelliseksi tekijäksi. Tuossa uskossa on kyse todellisesta, henkilökohtaisesta uskosta, joka silloinkin, kun kaikki näyttää menetetyltä, voi sanoa: ’Minun Jumalani.’” – J. Alec Motyer: The Prophecy of Isaiah, s. 387.

Palvelija on kaikkien halveksima, muukalaisten vihaama, itsevaltiaiden orja, mutta Herra sanoo hänelle: ”Kuninkaat saavat vielä nähdä! He nousevat osoittamaan kunnioitusta, ruhtinaat heittäytyvät maahan edessäsi. Herran tahdosta – – hänen, joka on sinut valinnut.” (Jes. 49:7.)