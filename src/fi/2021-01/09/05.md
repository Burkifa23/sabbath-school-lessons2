---
title:  Etukäteen Annettu Toivo
date:  24/02/2021
---

Se, että Jesaja ennusti täsmällisesti Kyyroksesta tämän nimeltä mainiten, häiritsee niitä, jotka eivät usko, että profeetat saavat ennustuksia Jumalalta. Kestääkseen ristiriidan he hyväksyvät teorian siitä, että Kyyroksen aikaan olisi elänyt toinen profeetta, ”toinen Jesaja”, joka olisi kirjoittanut Jesajan kirjan luvut 40–66. Näin Jesajan kirja ”sahataan kahtia” eli se saa saman kohtalon, jonka profeetta itsekin perimätiedon mukaan sai (ks. Hepr. 11:37).

Mitään historiallisia todisteita ei kuitenkaan löydy ”toisen Jesajan” olemassaololle. Jos tällainen mies olisi ollut, olisi outoa, ettei Raamattu mainitse häntä, sillä hänen sanomansa oli erittäin tärkeä ja hänen kirjallinen ilmaisukykynsä ilmiömäistä. Ei edes Raamatun vanhimmassa käsikirjoituksessa, Qumranin luolista löytyneessä Jesajan kirjakäärössä, ole Jesajan kirjan 39. ja 40. luvun välillä minkäänlaista katkosta, joka osoittaisi siirtymän uuden kirjoittajan tekstiin.

Jesajan perussanoma on johdonmukainen kautta koko kirjan: Luota oikeaan Jumalaan, myös hänen messiaaniseen Vapauttajaansa, älä muihin valtoihin. Tutkijat oikeutetusti korostavat sitä, että assyrialaisajasta kertovien lukujen 1–39 jälkeen painopiste siirtyy babylonialaisaikaan luvusta 40 eteenpäin. Olemme kuitenkin huomanneet, että Jes. luvut 13–14 ja 39 ennustelevat jo Babylonian vankeudesta. On totta, että Jes. luvut 1–39 korostavat tuomiota ja luvut 40–66 lohdutusta. Jumalallinen lohdutus on kuitenkin runsasta myös alkupuolen luvuissa ja myöhemmät luvut, kuten Jes. 42:18–25, Jes. 43:22–28 ja Jes. 48:1–11, puhuvat myös Juudan saamasta tuomiosta, koska se hylkäsi Jumalan. Itse asiassa Jesajan ennustukset tulevasta lohdutuksesta merkitsevät sitä, että sen saapumiseen asti on kärsimystä.

`Vaikka kansakunta joutui kokemaan järkyttävää hätää syntiensä tähden, joukossa oli niitä, jotka eivät luopuneet toivosta. He tarrautuivat kiinni Jumalan lupauksiin, kuten 3. Moos. 26:40–45. Lue jakeet huolella. Kuvittele itsesi niiden asemaan, jotka elivät Babylonille kärsityn tappion jälkeistä aikaa. Mitä toivoa saisit näistä sanoista?`

`Mikä keskeinen hengellinen totuus löytyy tekstistä 3. Moos. 26:40–45? Mitä Herra sanoo Israelille? Miten sama periaate toimii meidän omassa elämässämme?`