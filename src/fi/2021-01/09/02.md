---
title:  Palvelijakansa (Jes. 41)
date:  21/02/2021
---

`Jes. 41:8 Jumala sanoo: ”Sinä, palvelijani, Israel”, ja Jes. 42:1 hän esittelee palvelijansa: ”Katso: minun palvelijani – –.” Onko kyse Israelista/Jaakobista, israelilaisten jälkeläisistä? Israelin kansasta? Messiaasta, joka Uudessa testamentissa tunnistetaan Jeesukseksi?`

Jes. 41–53 löytyy kahdenlaisia viittauksia Jumalan palvelijaan. Toisissa viittauksissa palvelija on nimetty Israeliksi tai Jaakobiksi (esim. Jes. 41:8, Jes. 44:1, 2, 21; Jes. 45:4; Jes. 48:20).

Israel/Jaakob edustaa Jaakobista polveutunutta kansaa. Ajatusta tukee se, että lunastus Herran palvelijalle Jaakobille toteutuu Babyloniasta paluun aikana (Jes. 48:20).

Toisissa viittauksissa taas (esim. Jes. 42:1, Jes. 50:10; Jes. 52:13; Jes. 53:11) Jumalan palvelijaa ei ole nimetty. Kun hänet mainitaan ensimmäisen kerran Jes. 42:1, ei ole heti selvää, kenestä on kyse. Kuitenkin Jesajan täydentäessä myöhemmissä teksteissään palvelijan henkilökuvaa, tulee selväksi, että kyseessä on henkilö, joka palauttaa Jaakobin (Israelin) heimot Jumalan luo (Jes. 49:5, 6) ja kuolee uhrikuoleman syntisten puolesta (Jes. 52:13–53:12; ks. myös Jes. 49:5, 6). Tämä palvelija ei tarkoita kansaa. Jesaja puhuu siten kahdesta Jumalan palvelijasta. Yksi on yhteisöä (kansaa) tarkoittava palvelija; toinen on yksilöä tarkoittava palvelija.

`Mikä on palvelijakansan rooli? Jes. 41:8–20.`

Jes. 41:9 Jumala vakuuttaa Israelille, että se on kansana yhä Herran palvelija: ”– – minä olen sinut valinnut, en sinua väheksynyt[.]” Sitten Jumala antaa Israelille yhden Raamatun suurenmoisimmista lupauksista: ”– älä pelkää, minä olen sinun kanssasi! Älä arkana pälyile ympärillesi – minä olen sinun Jumalasi. Minä vahvistan sinua, minä autan sinua, minä tuen sinua vakaalla, lujalla kädelläni.” (Jes. 41:10.)

Israelin tehtävänä on luottaa siihen, että oikea Jumala pelastaa heidät. Heidän ei pidä luottaa muihin jumaliin ja niiden kuviin, kuten muut kansat (Jes. 41:7, 21–24, 28, 29).

`Jes. 41:14 Herra kutsuu kansaa maan madoksi. Mitä hän tällä yrittää sanoa? Katso koko asiayhteyttä. Mitä tämä kertoo tarpeestamme luottaa täysin Herraan?`