---
title:  Nimeämätön Palvelija (Jes. 42:1–7)
date:  22/02/2021
---

`Lue Jes. 42:1–7. Millainen Jumalan palvelija on?`

Valitse alla olevista yksi tai useampi sopiva vastaus:

- Hän tuo oikeuden kansojen keskuuteen.
- Hän toteuttaa tavoitteensa hiljaa ja rauhallisesti, mutta silti menestyksekkäästi.
- Hän on opettaja.
- Hän on Jumalan ja kansan välisen liiton toteuttaja.
- Hän antaa valoa ja toivoa avaten sokeat silmät ja päästäen vangit vapauteen.
- Kaikki yllä olevat vaihtoehdot.

`Miltä tämän palvelijan rooli ja luonne vaikuttavat verrattuna ”Iisain juurivesaan”, jonka yllä myös lepää Herran Henki (Jes. 11)?`

Kuten Jes. 42. luvun palvelija, samoin Jes. 11. luvun Daavidin sukulinjaan kuuluva hallitsija toimii sopusoinnussa Jumalan tahdon kanssa tuoden mukanaan oikeuden ja vapautuksen sorrosta sekä viisautta ja Jumalan tuntemusta. Iisain kannosta nouseva verso tai juurivesa on Messias, Jesajan ennustama jumalallinen lapsi (Jes. 9:5, 6), joka saa aikaan myös sen, että ”rauha on loputon Daavidin valtaistuimella ja hänen valtakunnassaan” ja ”oikeus ja vanhurskaus on sen perustus ja tuki”. Jes. 42. luvun palvelija on ilmiselvästi Messias.

`Miten Matt. 12:15–21 suhtautuu tähän Jes. 42:1–7 kuvattuun palvelijaan, joka toteuttaa oikeuden?`

Matt. 12. luku lainaa Jes. 42. lukua ja soveltaa sitä siihen hiljaiseen parantamistyöhön, jota teki Jeesus, Jumalan rakas Poika, johon hän oli mieltynyt (Jes. 42:1; Matt. 3:16, 17; Matt. 17:5). Juuri Jeesuksen työ vahvistaa Jumalan liittoyhteyden kansaansa (Jes. 42:6; Dan. 9:27).

Jeesus opetuslapsineen toi oikeutta kansalle vapauttamalla heitä kärsimyksistä, Jumalaa koskevasta tietämättömyydestä ja pahojen henkien kahleista, joilla Paholainen oli heitä sitonut (Luuk. 10:19). Jeesus kuoli vahvistaakseen uuden liiton (Matt. 26:28) ja tuodakseen maailmaan oikeuden syöksemällä vallasta Paholaisen, joka on anastanut itselleen ”tämän maailman ruhtinaan” aseman (Joh. 12:31–33).