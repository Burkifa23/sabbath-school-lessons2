---
title:  Epäjumalanpalveluksen Ongelma (Jes. 40:19, 20)
date:  18/02/2021
---

Epäjumalanpalvonta tuhoaa läheisen suhteen Jumalaan (2. Moos. 20:4, 5; Jes. 42:8). Profeetat puhuvat siitä hengellisenä haureutena (Jer. 3:6–9; Hes. 16:15–19).

`Lue Jes. 41:29. Miten ymmärrät Jesajan sanat?`

Muinaiset epäjumalanpalvojat uskoivat palvovansa voimallisia jumalallisia olentoja palvomalla niiden kuvia tai symboleja. Jumalankuvan palvominen rikkoo ensimmäistä käskyä: ”Sinulla ei saa olla muita jumalia.” (2. Moos. 20:3.) Mutta jos jumalankuvan on tarkoitus edustaa oikeaa Jumalaa, kuten kultaisen vasikan tarkoitus oli (2. Moos. 32:4, 5, RK 2012/VKR), Herra hylkää sen itsensä edustajana, sillä kukaan ei osaa kuvata häntä (5. Moos. 4:15–19) eikä mikään voi edustaa hänen käsittämätöntä kunniaansa ja suuruuttaan. Epäjumalankuva itsessään toimii toisena jumalana, ja sellaisen palvominen rikkoo ensimmäistä ja toista käskyä.

Jumalan kansa ei tarvitse jumalankuvia, sillä heillä on Jumalan aito Šekīnā-läsnäolo heidän kanssaan hänen pyhäkössään. Jumalankuvan palvominen tarkoittaisi Jumalan todellisen läsnäolon korvaamista ja kieltämistä.

`Millaista epäjumalanpalvontaa me tänä päivänä seurakuntana kohtaamme? Ilmeneekö sitä seurakunnassa?`

”Monet kristityn nimeä kantavat palvelevat muita jumalia Herran rinnalla. Luojamme vaatii meiltä korkeinta omistautumista, ensisijaista uskollisuutta hänelle. Kaikki, mikä vähentää rakkauttamme Jumalaa kohtaan tai estää meitä palvelemasta häntä, muuttuu epäjumalaksi.” (Ellen White 2BC 1011, 1012.)

Muinaisten kirjoitusten perusteella tiedämme, että epäjumalanpalvonta viehätti ihmisiä, koska siinä oli kyse materialismista. Käyttäen itselleen tuttuja palvontamenoja epäjumalanpalvojat kunnioittivat voimia, joiden uskoivat antavan heille hedelmällisyyttä ja vaurautta. Se oli itseapu-uskontoa. Kuulostaako tutulta?

`Juuri ennen Herran toista tulemista, kun tie on valmistettu hänelle viimeisellä profeetta Elian sanomalla sovituksesta (Mal. 3:19–24), ihmisten tulee tehdä valinta: palvotko Luojaa vai palvotko jotakin muuta (Ilm. 13, 14)?`