---
title:  ”Lohduttakaa Minun Kansaani”
date:  13/02/2021
---

”Nouse korkealle vuorelle, Siion, ilosanoman tuoja! Korota äänesi Jerusalem, ilosanoman saattaja! Korota äänesi, älä pelkää! Julista Juudan kaupungeille: – Teidän Jumalanne tulee!” (Jes. 40:9.)

### Avaintekstit
Jes. 40:1, 2;  Jes. 40:3–8;  Jes. 40:9–11;  Jes. 40:12–31.

Kun toinen maailmansota päättyi vuonna 1945, eräs japanilainen sotilas nimeltä Shoichi Yokoi piileskeli Guamin saaren viidakoissa. Yhdysvaltojen lentokoneista pudotetut lentolehtiset julistivat rauhaa, mutta Yokoi ajatteli sen olevan jokin juoni. Keisarin uskollisena ja isänmaallisena sotilaana hän oli vannonut valan, ettei koskaan antautuisi. Koska hän ei ollut missään yhteydessä muuhun maailmaan, hän eli sillä, mitä viidakosta löytyi. Hänen elinolonsa olivat niukat ja ankarat.

Vuonna 1972, 27 vuotta toisen maailmansodan loppumisen jälkeen, metsästäjät löysivät sattumalta Yokoin tämän ollessa kalastamassa, ja vasta tällöin Yokoi sai tietää, että rauhan sanoma oli ollut totta. Sillä välin kun muut olivat nauttineet rauhasta jo vuosikymmenten ajan, Yokoi oli kärsinyt kaikki nämä vuodet kieltäymyksen ja stressin täyteisestä elämästä. – Roy Gane, Altar Call (Berrien Springs, Mich.: Diadem, 1999), s. 304, mukaillen esitetty.

Monia vuosisatoja aikaisemmin Jumala ilmoitti profeetta Jesajan kautta, että hänen kansansa stressin ja kärsimyksen aika oli todella ohi: ”Lohduttakaa, lohduttakaa minun kansaani, sanoo teidän Jumalanne. Puhukaa lempeästi Jerusalemille ja kertokaa sille, että sen pakkotyö on päättynyt, että sen syyllisyys on sovitettu, sillä kaksin verroin on Herran käsi sitä kurittanut kaikista sen synneistä.” (Jes. 40:1, 2.)

Lähdetään nyt tutkimaan, mitä tämä tarkoittaa.

_Tämä tutkistelu on sapatiksi 20.2.2021_