---
title:  Evankelioinnin Synty (Jes. 40:9–11)
date:  16/02/2021
---

`Millaista tapahtumaa kuvaillaan Jes. 40:9–11?`

Myöhemmin Jesajan kirjassa ilmaantuu miespuolinen sanansaattaja, joka tuo ilosanomaa Jerusalemille (Jes. 41:27; Jes. 52:7). Tässä kohdassa (Jes. 40:9) sanansaattaja, joka julistaa vuorelta ”Teidän Jumalanne tulee!”, onkin naispuolinen. Tämä käy ilmi alkutekstin heprean kielestä.

Psalmissa 68 Daavid ylistää Jumalaa, koska tämä ”antaa yksinäiselle kodin” ja ”päästää vangitut vapauteen” (jae 7). Vaikka Psalmin sanat viittaavatkin Israelin vapautumiseen Egyptin orjuudesta, Jesaja käyttää samoja ajatuksia viitaten ”toisen exoduksen” julistukseen eli Babylonian pakkosiirtolaisuudesta paluuseen.

Samaan aikaan Uusi testamentti soveltaa Jes. 40:3–5 Johannes Kastajaan, joka valmisti tietä Kristukselle, ikuiselle Sanalle, jossa Herran läsnäolo tuli lihaksi ihmisten keskelle (Joh. 1:14).

Oli muitakin, jotka jo ennen Johannesta kertoivat hyvää uutista Messiaan tulosta. Ensimmäisinä asialla olivat kypsään ikään ehtineet Simeon ja Hanna, jotka tapasivat Jeesus-vauvan, kun tämä tuotiin siunattavaksi temppeliin (Luuk. 2:25–38). Jesajan sanansaattajien tavoin tässä oli nainen ja mies. Simeon odotti Israelin lohdutusta Messiaan muodossa (Luuk. 2:25, 26).

Jesajan profetian valossa ei vaikuta sattumalta, että naisprofeetta Hanna oli ensimmäinen, joka julkisesti ilmoitti temppelivuorella Jerusalemin kansalle, että Herra oli tullut: ”Juuri sillä hetkellä hän tuli paikalle, ja hän ylisti Jumalaa ja puhui lapsesta kaikille, jotka odottivat Jerusalemin lunastusta.” (Luuk. 2:38.) Tässä oli kristillisen evankelioinnin synty sellaisena kuin me sen tunnemme: julistaa evankeliumia, hyvää uutista siitä, että Jeesus Kristus on tullut tuomaan pelastuksen. Myöhemmin Kristus uskoi toiselle naiselle, Magdalan Marialle, tehtävän julistaa ensimmäisenä ilouutista voitokkaasta ylösnousemuksestaan (Joh. 20:17, 18), joka toimenpide takasi sen, että hänen tehtävänsä maan päällä oli täytetty. Ihminen on kuin ruoho, mutta jumalallinen Sana, joka tuli lihaksi, on ikuinen (ks. Jes. 40:6–8).

`Katso Jes. 40:11. Millaista kuvakieltä tässä käytetään? Kirjoita muistiin omakohtainen kokemuksesi Herran kaitselmuksesta. Miten Herra on johtanut sinua?`