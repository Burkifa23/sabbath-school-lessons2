---
title:  Lohtua Tulevaisuuteen (Jes. 40:1, 2)
date:  14/02/2021
---

`Jes. 40:1, 2 Jumala lohduttaa kansaansa. Rangaistuksen aika on vihdoin päättynyt. Mistä rangaistuksesta on kyse?`

Onko kyse assyrialaisten toimista Jumalan vihan ruoskana (Jes. 10), jonka vallasta Jumala pelasti Juudan tuhoamalla Sanheribin armeijan 701 eKr. (Jes. 37)? Vai onko kyse babylonialaisten suorittamasta rangaistuksesta, joka vei Juudan aarteet ja ihmiset, koska Hiskia oli esitellyt vaurauttaan Merodak-Bal-Adanin lähettiläille (Jes. 39)?

Assyria/assyrialaiset mainitaan Jes. 7:17–38:6 välillä 43 kertaa, mutta se esiintyy sen jälkeen koko kirjassa enää vain kerran: kohdassa Jes. 52:4, jossa viitataan assyrialaisten aiemmin harjoittamaan sortoon. Kirjan loppupuolella mainitaan vapautuminen Babylonian pakkosiirtolaisuudesta (Jes. 43:14; Jes. 47:1; Jes. 48:14, 20). Vapauttaja olisi persialainen Kyyros, joka valloitti Babylonin 539 eKr. (Jes. 44:28; Jes. 45:1; Jes. 45:13).

Jes. 1–39 korostavat tapahtumia ennen Assyriasta vapautumista vuonna 701 eKr., mutta luvun 40 alusta lähtien hypätään puolitoista vuosisataa eteenpäin Babylonian valtakunnan loppuvaiheisiin (539 eKr.) ja pian sen jälkeen tapahtuvaan juutalaisten paluuseen.

`Liittyykö Babyloniasta palaamisen teema johonkin Jesajan kirjassa aiemmin mainittuun? Jos liittyy, mihin?`

Jes. 39 on siirtymäluku, joka johdattelee seuraaviin lukuihin ennustamalla pakkosiirtolaisuuden Babyloniaan joidenkin Hiskian jälkeläisten osaksi (Jes. 39:6, 7). Lisäksi luvut 13, 14 ja 21 ennustavat Babylonin kukistumisesta ja vapaudesta, jonka Jumalan kansa kokisi: ”Herra armahtaa Jaakobia ja ottaa jälleen Israelin omaksi kansakseen, ja se saa rauhassa asua omassa maassaan. – – Sinä päivänä, jona Herra päästää sinut rauhaan vaivoistasi ja ahdingostasi ja pakkotyön orjuudesta, sinä virität Babylonin kuninkaasta pilkkalaulun[.]” (Jes. 14:1–4.) Nämä sanat liittyvät läheisesti Jes. 40:1, 2, jossa Jumala lupaa kansalleen, että sen kärsimyksillä on oleva loppu.