---
title:  Läsnäoloa, Jumalan Sanaa Ja Tietöitä (Jes. 40:3–8)
date:  15/02/2021
---

`Miten Jumalan kansa saa lohtua? Jes. 40:1–8.`

Ääni huutaa: Jumala on tulossa paljastamaan kunniansa (Jes. 40:3–5); vaikka ihmiset ovat katoavaisia kuin ruoho, ”meidän Jumalamme sana pysyy iäti” (Jes. 40:8).

Pakkosiirtolaisuuden jälkeen kansa saa takaisin sen, minkä oli hylännyt: Jumalan läsnäolon ja hänen sanansa. Nämä ovat Jumalan Israelin kanssa tekemän liittosuhteen peruselementtejä, joita suojeltiin pyhäkössä (2. Moos. 25:8, 16). Koska kansa oli rikkonut hänen sanaansa vastaan, Jumala oli jättänyt temppelinsä (Hes. 9–11), mutta hän on tulossa takaisin. Hän suo lohtua, vapautusta ja toivoa.

`Millainen valmistautuminen on tarpeen Herran tuloa varten? Jes. 40:3–5.`

Kuninkaalle ei ole sopivaa joutua kulkemaan epätasaista tietä. Niinpä kuninkaan saapumista edeltävät tietyöt. Vielä suuremmalla syyllä, kun kyseessä on kuningasten Kuningas! Hänen saapumisensa idän suunnalta, jossa hän oli ollut karkotetun kansansa pyhäkkönä (Hes. 11:16, RK 2012), vaatisi maaston massiivista työstämistä. Kirjaimellisen tasaisen valtatien rakentaminen Jerusalemin itäpuolen kallioiseen maastoon olisi inhimillinen haaste. Jumala on ainoa, joka voi tämän työn tehdä. Hän tekee ”louhikkopolut sileäksi tieksi” (Jes. 42:16). Hän ei kuitenkaan tarvitse kirjaimellista tietä, sillä hänellä on ilmassa kulkevat kerubivaunut (Hes. 1, 9–11).

Jesajan profetiaa hengellisestä ”tietyöstä” sovelletaan sanomaa julistavaan Johannes Kastajaan (Matt. 3:3). Hänen sanomansa  oli: ”Kääntykää, sillä taivasten valtakunta on tullut lähelle!” (Matt. 3:2.) Kaste, jolla hän kastoi oli ”parannuksen kastetta syntien anteeksi saamiseksi” (Mark. 1:4, RK 2012).

Tietöillä tarkoitettiin parannuksen tekoa, halukkuutta kääntyä pois synneistä ja vastaanottaa Jumalan anteeksiannon ja läsnäolon lohdutus.

Jer. 31:31–34 julisti samaa sanomaa, jotta pakkosiirtolaiset ymmärtäisivät tietöiden hengellisen luonteen. Herra lupaa halukkaille uuden alun: ”uuden liiton”, jossa hän panee lakinsa heidän sydämeensä ja lupaa olla heidän Jumalansa.

`Lue Jes. 40:6–8. Mitä toivoa saat näistä jakeista?`