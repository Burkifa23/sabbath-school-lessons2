---
title:  ”jumala On Meidän Kanssamme”! (Jes. 7:14)
date:  14/01/2021
---

Jesajan lasten nimillä oli merkitys (Sear-Jasub, ’jäännös palaa takaisin’; Maher-Salal-Has-Bas, ’pakene, saalis, ryöstäjä lähestyy’). Samoin on nimellä Immanuel. Yleisesti hyväksytystä käännöksestä ’Jumala kanssamme’ puuttuu olla-verbi, koska sitä ei heprean kielessä käytetä. Oikea käännös kuuluu ’Jumala on meidän kanssamme’ (vrt. samaan ilmaisuun Jes. 8:10). Vastaavasti nimi Jeesus (kreik. nimi, hepr. nimestä Joosua) tarkoittaa ”Herra on pelastus” (verbi lisätty). Vertaa tätä nimeen Jesaja, ’Herran pelastus’.

Nimi Immanuel ei ole vain kuvaus, se on lupaus: ”Jumala on meidän kanssamme!”

`Mitä lupaus siitä, että Jumala on meidän kanssamme, merkitsee meille?`

Suurempaa vakuutusta ja lohdutusta ei ole. Jumala ei lupaa, ettemme joudu kestämään vastoinkäymisiä ja kipua, mutta hän lupaa olla kanssamme. ”Vaikka minä kulkisin pimeässä laaksossa, en pelkäisi mitään pahaa, sillä sinä olet minun kanssani. Sinä suojelet minua kädelläsi, johdatat paimensauvallasi.” (Ps. 23:4.)

”Jumala sanoo: ’Kun kuljet vesien halki, minä olen sinun kanssasi, kun virtojen poikki, ne eivät tempaa sinua mukaansa, kun astut tulen lävitse, sinä et pala eikä liekki sinua polta.’ (Jes. 43:2.)

Missä Herra oli silloin, kun babylonialaiset heittivät Danielin kolme ystävää tuliseen uuniin? Hän oli heidän kanssaan (Dan. 3:23–25). Missä Herra oli Jaakobin ahdistuksen hetkellä tämän painiessa aamunkoittoon asti? Jaakobin käsivarsilla. Sen lähemmäksi ei olisi voinut päästä (1. Moos. 32:24–30).

Silloinkin kun Herra ei ilmaannu fyysisessä muodossa maan päällä, hän on mukana kansansa kanssa kaikessa, mitä nämä käyvät läpi. Missä Herra oli, kun kansanjoukko tuomitsi Stefanoksen? Seisomassa Jumalan oikealla puolella (Ap. t. 7:55). Kun Jeesus nousi taivaaseen, hän asettui ’istuimelleen Majesteetin oikealle puolelle’ (Hepr. 1:3). Silti Jeesus nousi seisomaan, kun Stefanos oli vaikeuksissa ja hänet oltiin kivittämässä kuoliaaksi.

`Vaikka meillä on lupaus siitä, että Jumala on kanssamme, mitä apua siitä on silloin, kun joudumme kohtaamaan hirvittäviä koettelemuksia ja kärsimystä?`