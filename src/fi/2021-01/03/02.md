---
title:  Vaara Pohjoisesta (Jes. 7:1–9)
date:  10/01/2021
---

`Millaisen kriisin kuningas Ahas kohtasi hallituskautensa alussa? 2. Kun. 15:37, 38; 2. Kun. 16:5, 6; Jes. 7:1, 2.`

Israel (Efraim) ja Syyria (Aramea) liittoutuivat pienempää, eteläpuolellaan sijaitsevaa Juudan maata vastaan. Juuda oli tuolloin heikentynyt edomilaisten ja filistealaisten hyökkäyksistä. Juuda oli aiemminkin taistellut Israelia vastaan, mutta nyt Israelin ja Syyrian ylivoima asetti sen todella suureen vaaraan. Vaikuttaa siltä, että Israel ja Syyria halusivat pakottaa Juudan osallistumaan kanssaan liittoon mahtavaa Assyrian kuningasta, Tiglatpileser III:ta vastaan (toiselta nimeltään Pul, 2. Kun. 15:19), jonka alati laajeneva valtakunta uhkasi heitä. Israel ja Syyria unohtivat pitkään jatkuneet keskinäiset kiistansa vielä suuremman yhteisen vaaran edessä. Jos he saisivat vallattua Juudan ja asetettua nukkehallitsijan sinne (Jes. 7:5, 6), he voisivat käyttää Juudan resursseja ja miesvoimaa.

`Mikä oli Ahasin ratkaisu, kun hänen maailmansa oli luhistumassa? 2. Kun. 16:7–9; 2. Aik. 28:16.`

Sen sijaan, että olisi nähnyt Jumalan ainoana ystävänä, joka voisi pelastaa hänet ja hänen maansa, Ahas yritti ystävystyä vihollistensa vihollisen Tiglatpileser III:n kanssa. Assyrian kuningas suostui mielellään Ahasin avunpyyntöön Syyriaa ja Israelia vastaan. Tiglatpileser sai Ahasilta runsaan lahjuksen ja hyvän syyn hyökätä Syyriaan, minkä hän heti tekikin (2. Kun. 16:9). Syyrialais-israelilaisen liittouman voima murtui. Hetken näytti kuin Ahas olisi pelastanut Juudan.

Ahasin toiminta ei yllätä. Hän oli ollut yksi Juudan huonoimmista hallitsijoista tuohon asti (2. Kun. 16:3, 4; 2. Aik. 28:2–4).

`Kun luemme, millainen Ahas oli, ymmärrämme paremmin, miksi hän reagoi valitsemallaan tavalla vaaraan. Mitä voimme oppia tästä henkilökohtaisesti? Jos emme tottele Herraa tässä hetkessä, miksi kuvittelisimme, että meillä olisi uskoa luottaa häneen silloin, kun oikeat koettelemukset kohtaavat meitä? (Ks. Jaak. 2:22; Jer. 12:5.)`