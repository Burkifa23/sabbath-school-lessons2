---
title:  Poika Merkkinä (Jes. 7:14)
date:  13/01/2021
---

Ahas ei piitannut luvatusta merkistä (Jes. 7:12). Kun Jumala lupaa antaa merkin (Jes. 7:14), odotamme jotakin henkeäsalpaavan suurta, jonka vain Jumalan mielikuvitus pystyy tuottamaan (vrt. Jes. 55:9; 1. Kor. 2:9).

Merkki onkin poika! Miten ihmeessä nuoren nainen synnyttämä poikalapsi, Immanuel, voisi olla raamatulliset mittasuhteet omaava merkki? Kuka tuo nainen on ja kuka on hänen poikansa?

Vanha testamentti ei kerro tämän merkin täyttymisestä, kuten se kertoo muiden annettujen merkkien täyttymisistä (esim. Tuom. 6:36–40). Seuraavassa joitakin mahdollisia merkin täyttymisiä vain Vanhaan testamenttiin perustuen:

1. Koska ”neitsyt” (hepr. ’nuori nainen’) viittaa naimaikäiseen naiseen, monet olettavat hänen olevan Jerusalemissa asuva, naimisissa oleva nainen, kenties Jesajan vaimo. Jes. 8:3 kertoo, miten Jesajalle syntyi poika vaimonsa kanssa. Poika sai kuitenkin nimekseen Maher-Salal-Has-Bas (Jes. 8:1–4), ei Immanuel. Silti molempiin poikiin liittyvä merkki on samanlainen siten, että ennen kuin he ehtivät siihen ikään, jossa osaavat valita hyvän ja pahan, Syyria ja Israel olisi tuhottu (Jes. 7:16; Jes. 8:4).
2. Joidenkin mielestä Immanuelilla tarkoitetaan Hiskiaa, Ahasin poikaa, josta tuli seuraava kuningas. Hänestä ei kuitenkaan käytetä nimeä Immanuel.
3. Koska Immanuel, ’Jumala kanssamme’, viittaa Jumalan läsnäoloon, hän voisi olla sama erityinen poika, josta Jes. 9 ja 11 ennustavat. Jos näin, hänen kuvauksensa Jumalana (Jes. 9:5) ja Iisain juurivesana (Jes. 11:10) ylittää kaiken sen, mikä voitaisiin yhdistää hyvään kuningas Hiskiaan.
4. Jos lapsi olisi syntynyt luonnollisella tavalla naimattomalle naiselle, se tarkoittaisi aviotonta lasta, joka olisi syntynyt siveettömyydestä (ks. 5. Moos. 22:20, 21). Miksi Jumala viittaisi tällaiseen lapseen merkkinä, joka innoittaisi uskomaan?

Uusi testamentti tunnistaa Jeesuksen Immanueliksi (Matt. 1:21–23), joka syntyi puhtaalle neitsyelle. Jeesus on myös jumalallinen Poika (Jes. 9:5; Matt. 3:17) ja Iisain juuriverso ja -vesa (Jes. 11:1, 10; Ilm. 22: 16).  Profeetallisen ajan täyttyessä Jeesus, ”Jumala kanssamme”, syntyi naisesta (Gal. 4:4).

`Millaista lohtua Kristuksen ihmiseksi tulo tuo meille tässä kylmässä, pelottavassa ja piittaamattomassa maailmassa?`