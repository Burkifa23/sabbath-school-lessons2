---
title:  Yritys Pysäyttää (Jes. 7:3–9)
date:  11/01/2021
---

Ahasin punnitessa vaihtoehtojaan Israelin ja Syyrian uhan torjumiseksi Jumala salli Ahasille vaikeuksia kurittaakseen tätä ja saadakseen tämän järkiinsä (2. Aik. 28:5, 19). Vaikka avun pyytäminen Tiglatpileseriltä vaikutti Ahasista loogiselta ja houkuttelevalta, Jumala tiesi, että se veisi Juudan valtakunnan vieraan vallan alle, josta se ei enää koskaan nousisi.

Ahas oli ottamassa suurta riskiä, joten Herra lähetti Jesajan pysäyttämään kuninkaan (kun tämä ilmeisesti oli tarkistamassa Jerusalemin vesivarastoja mahdollisen piirityksen varalta) ja taivuttelemaan tämän luopumaan yhteydenotosta Assyrian johtajaan.

`Miksi Herra käski Jesajaa ottamaan mukaan tämän pojan, Sear-Jasubin (Jes. 7:3)?`

Ahas varmasti pelästyi Jesajan tervehtiessä tätä ja esitellessä tälle poikansa nimeltä ’Jäännös palaa takaisin’. Minkä jäännös? Palaa mistä? Koska pojan isä oli profeetta, nimi kuulosti pahaenteiseltä Jumalan sanomalta siitä, että kansa vietäisiin vangiksi. Vai tarkoittiko se Jumalan puoleen palaamista, kääntymistä synneistä? (Verbi ”palata” merkitsi myös parannuksen tekemistä.) Jumalan viesti Ahasille oli: Se tarkoittaa sitä, mitä sinä panet sen tarkoittamaan! Kääntykää synneistänne tai teidät karkotetaan, ja karkotettujen joukosta jäännös palaa takaisin. Päätös on sinun!

`Millainen Jumalan sanoma oli kuninkaan tilanteeseen? Jes. 7:4–9.`

Syyrian ja Israelin uhka menisi ohi ja Juuda säästyisi. Voimat, jotka Ahasin silmissä näyttivät suunnattoman suurilta, kuin laavaa syökseviltä tulivuorilta, olivat Jumalan silmissä vain ”kaksi savuavaa kekälettä” (Jes. 7:4). Ahasin ei tarvinnut pyytää Assyrialta apua.

Tehdäkseen oikean valinnan Ahasin piti luottaa Herraan ja hänen lupauksiinsa. Hänen piti uskoa voidakseen kestää (Jes. 7:9). Sanoilla ”usko” ja ”kestää” on heprean kielessä sama juuri. Samasta juuresta muodostetaan myös sanat ”totuus” ja amen (’totisesti’). Ahasin tuli olla varma saadakseen varmuutta, hänen täytyi luottaa ollakseen luotettava.