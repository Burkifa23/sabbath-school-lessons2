---
title:  Toinen Mahdollisuus (Jes. 7:10–13)
date:  12/01/2021
---

Ahas ei vastannut Jesajan kutsuun luottaa Jumalaan. Armossaan Jumala antoi tälle toisen mahdollisuuden kehottaen pyytämään merkkiä ”vaikka tuonelan syvyydestä tai taivaan korkeudesta” (Jes. 7:11). Tässä on yksi suurimmista koskaan ihmiselle tarjotuista uskon kutsuista. Ja toisin kuin joissakin arvonnoissa, Jumala ei piilota mitään ehtoja pienellä painettuun tekstiin. Jumala ei rajoittanut tarjoustaan edes puoleen valtakuntaan, kuten maalliset hallitsijat ollessaan äärimmäisen anteliaita (Est. 5:6; 7:2; Mark. 6:23). Ahas olisi voinut pyytää merkiksi vaikka vuoren korkuisen kasan kultaa tai sotilaita niin paljon kuin Välimeren rannoilla on hiekanjyviä.

`Miksi Ahas kieltäytyi pyytämästä mitään? Jes. 7:12.`

Ensisilmäyksellä Ahasin vastaus vaikuttaa hurskaalta. Hän ei panisi Herraa koetukselle, kuten israelilaiset vuosisatoja aiemmin erämaavaelluksensa aikana (2. Moos. 17:2;                 5. Moos. 6:16). Ero tässä oli siinä, että Jumala nimenomaan pyysi koettelemaan itseään (vrt. Mal. 3:10). Tämän äärettömän anteliaan lahjan vastaanottaminen olisi miellyttänyt häntä, ei koetellut hänen kärsivällisyyttään. Ahas ei kuitenkaan halunnut antaa Jumalalle edes tilaisuutta auttaa itseään uskomaan. Hän telkesi ja pulttasi sydämensä oven kiinni pitääkseen uskon ulkopuolella.

`Lue Jes. 7:13. Mitä Jesaja tässä sanoo?`

Kieltäytymällä koettelemasta Jumalaa muka välttääkseen tämän kärsivällisyyden koettelemista Ahas nimenomaan koetteli sitä. Jakeen huolestuttavin asia on se, että tässä Jesaja kutsuu Jumalaa ”minun Jumalakseni”, kun hän jakeessa 11 pyysi kuningasta pyytämään merkkiä ”Herralta, [sinun] Jumalaltasi”. Kun Ahas kieltäytyi jumalallisesta tarjouksesta, hän hylkäsi Herran omana Jumalanaan.

`Mitä opimme tämän päivän tekstistä Jumalan kärsivällisyydestä ja halusta johtaa meidät kaikki pelastukseen? Entä ihmissydämen sokeudesta ja kovuudesta silloin, kun se ei ole täysin antautunut Herralle? Ajatteletko, että Ahas olisi uskonut, jos Jumala olisi antanut hänelle hänen pyytämänsä merkin?`