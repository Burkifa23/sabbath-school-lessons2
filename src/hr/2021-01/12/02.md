---
title: 'Posljedice Grijeha'
date: 14/03/2021
---

U Izaiji 58,3 narod pita Boga: “Zašto postimo ako ti ne vidiš, zašto se trapimo ako ti ne znaš?“

Suprotno tome, u Izaiji 59,1 nameće se drugačije pitanje, nešto poput ovog: “Je li ruka Jahvina prekratka da spasi, je li mu uho otvrdlo da ne bi čuo?” Izaija odgovara da Bog čuje i da može spasiti (Izaija 59,1). Međutim, On to ne čini zbog sasvim drugog razloga.

`Pročitajte Izaija 59,2. Kako glasi odgovor na pitanje iz Izaije 59,1?`

Bog ne mari za svoj narod ne zato što to želi, već zato što “su opačine vaše jaz otvorile između vas i Boga vašega” (Izaija 59,2). Tu vidimo jednu od najjasnijih biblijskih tvrdnji u pogledu posljedica koje grijeh ostavlja na božansko-ljudski odnos. U ostatku 59. poglavlja Izaija razrađuje zaključak koji se može pratiti kroz cijelu ljudsku povijest: grijeh uništava naš odnos s Gospodinom i tako dovodi do naše vječne propasti — ne zato što grijeh udaljava Boga od nas, već zato što udaljava nas od Njega.

`Pročitajte Postanak 3,8. Kako ovaj redak otkriva načelo izraženo u prethodnom odlomku?`

Grijeh je na prvom mjestu odbacivanje Boga, okretanje od Njega. Grijeh se zapravo hrani samim sobom jer ne samo što znači odbacivanje Boga, već posljedice tog čina navode grešnika da se još više udalji od Gospodina. Grijeh nas odvaja od Boga ne zato što Bog ne bi želio dosegnuti grešnika (cijela Biblija izvještava o Božjim nastojanjima da spasi grešnike), već zato što grijeh navodi nas da odbacimo Njegovu božansku ponudu. Zato je toliko važno da ne trpimo nikakav grijeh u svojem životu.

`Na koji ste način vi doživjeli odvajanje od Boga izazvano grijehom? Na osnovi vašeg iskustva, koje je jedino rješenje za taj problem?`