---
title: 'Godina Milosti Jahvine'
date: 17/03/2021
---

`Tko govori u Izaiji 61,1?`

Duh Božji je na osobi koju je Gospodin pomazao, što znači da je to mesija, odnosno Mesija. Njegov je posao “da radosnu vijest donesem ubogima, da iscijelim srca slomljena; da zarobljenima navijestim slobodu i oslobođenje sužnjevima” (Izaija 61,1). Na koga vas to podsjeća? Usporedite Izaija 42,1-7, gdje je Sluga Jahvin opisan vrlo sličnim izrazima.

Izaija 61,2 najavljuje “godinu milosti Jahvine”. Mesija, pomazan kao Kralj iz Davidove loze i Izbavitelj, najavljuje posebnu godinu Božje milosti u vrijeme kad On proglašava slobodu. Usporedite to s Levitskim zakonikom 25,10, gdje Bog zapovijeda Izraelcima da proglase slobodu u vrijeme jubilejske pedesete godine: “To neka vam bude jubilej, oprosna godina. Neka se svatko vaš vrati na svoju očevinu; neka se svatko vrati k svome rodu!” To znači da bi oni koji su bili prisiljeni prodati svoje obiteljsko imanje ili postati sluge kako bi preživjeli teška vremena (Levitski zakonik 25,25-55), dobili natrag svoju zemlju i slobodu. Budući da je oprosna godina počinjala oglašavanjem trube na Dan pomirenja (Levitski zakonik 25,9), taj smo tekst već spominjali u vezi s 58. poglavljem Knjige proroka Izaije.

Premda je “godina milosti Jahvine” iz Izaije 61,2 bila neka vrsta jubilejske godine, to nije bilo jednostavno poštovanje odredbi iz Levitskog zakonika 25. Tu godinu najavio je Mesija, Kralj, kao vrijeme kad On otkriva sebe preko službe oslobođenja i obnove. To je slično običaju nekih starih mezopotamskih kraljeva koji su zastupali društvenu pravdu proglašavajući otpust dugova tijekom ranih godina svoje vladavine. Služba Mesije uvelike nadilazi opseg zakona iz 25. poglavlja Levitskog zakonika. On ne samo što oglašava “zarobljenima slobodu”, već previja i ranjene u srcu, tješi žalosne i dovodi ih do potpune obnove (Izaija 61,1-11). Štoviše, osim “godine milosti Jahvine”, On najavljuje i “dan osvete Boga našega” (Izaija 61,2).

`Kada se Izaijino proročanstvo ispunilo? Luka 4,16-21. Kako je to ostvareno u Isusovoj službi? Postavite sebi i sljedeće važno pitanje. Mi, naravno, nismo Isus. Ali trebamo predstavljati Njega pred svijetom. Što prema Izaiji 61,1-3 čini Mesija, što bismo mi, i pokraj svojih ograničenih sposobnosti, također trebali činiti? Na koje praktične načine možemo to činiti?`