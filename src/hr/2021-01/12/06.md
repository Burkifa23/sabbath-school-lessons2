---
title: 'Dan Odmazde Boga Našega'
date: 18/03/2021
---

`Kao što je opisano u Izaiji 61, zašto Mesija, usred svih tih dobrih vijesti, najavljuje Božju odmazdu? Kada se to proročanstvo ispunilo?`

Kad je bio u Nazaretu, Isus, Mesija, čitao je iz 61. poglavlja Knjige proroka Izaije dok nije stigao do riječi: “Da navijestim godinu milosti Jahvine.” (Izaija 61,2; Luka 4,19) Tada je stao i izjavio: “Danas se ovo Pismo, koje ste čuli svojim ušima, ispunilo.” (Luka 4,21) Dakle, On je namjerno izbjegao riječi iz istog retka koje najavljuju “dan odmazde Boga našega” (Izaija 61,2). Premda je Njegova služba naviještanja Radosne vijesti, slobode i utjehe upravo otpočinjala oslobađati zarobljenike od Sotonine tiranije, dan osvete još nije trebao doći. U Mateju 24 (usporedi Marko 13; Luka 21), On je svojim učenicima otkrio da će božanski sudovi doći u budućnosti.

Doista, u Izaiji 61 dan Božje osvete je “veliki i strašni dan Gospodnji” (Joel 2,31; Malahija 4,5), koji će nastupiti kada Krist ponovno dođe osloboditi planet Zemlju od nepravde tako što će poraziti svoje neprijatelje i izbaviti potlačeni ostatak svojeg naroda (Otkrivenje 19; usporedite Daniel 2,44.45). Dakle, iako je Krist najavio početak godine “milosti Gospodnje”, njezin vrhunac dogodit će se o Njegovom drugom dolasku.

`Kako možete pomiriti razumijevanje o Bogu punom ljubavi s Bogom koji isto tako obećava osvetu? Jesu li te dvije misli spojive? Ili tu osvetu shvaćate kao izraz ljubavi? Zašto tako mislite?`

Premda nam je Isus rekao da okrenemo drugi obraz (Matej 5,39), On poslije vrlo jasno kaže da će kazna biti pravedno odmjerena (Matej 8,12). Iako nam Pavao kaže neka “nitko nikome ne vraća zla za zlo” (1. Solunjanima 5,15), on također kaže da će se Gospodin, kad se pokaže s neba u plamenom ognju, “osvetiti onima koji neće da priznaju Boga” (2. Solunjanima 1,8). Razlika se ogleda u tome što Gospodin jedini može provesti pravdu i osvetu na potpuno pravedan način. Ljudska pravda i osveta praćene su svim manama, slabostima i nedosljednostima ljudske naravi. Božja pravda će, naravno, doći bez ijednog od tih ograničenja.

`U kojem biste od sljedećih slučajeva radije vidjeli osvetu nad nekim tko čini zlo? (1) Nad osobom koja povređuje nekoga koga ne volite, ili (2) nad osobom koja povređuje nekoga koga volite? Kako nam to pomaže da bolje razumijemo povezanost između Božje ljubavi prema nama i opomena u vezi s osvetom?`