---
title: 'Kome Je Oprošteno'
date: 15/03/2021
---

Pedeset deveto poglavlje Knjige proroka Izaije iznosi zapanjujuću sliku u vezi s problemom grijeha. Srećom, Biblija pruža nadu u spasenje.

Za početak postavimo pitanje: Koliko nas je sagriješilo? Biblija je nedvosmislena: Svi smo sagriješili. Spasenje se, prema tome, ne može zasnivati na odsutnosti grijeha. Ono se mora zasnivati na oprostu (Jeremija 31,34). Pavao tvrdi isto. Svi su sagriješili (Rimljanima 3,9-20.23). Dakle, ne može postojati razlika po toj osnovi (Rimljanima 3,22). Oni koji su opravdani, mogu biti proglašeni pravednima samo zato što vjerom prihvaćaju dar Božje pravednosti zahvaljujući Kristovoj žrtvi.

`Pročitajte Rimljanima 3,21-24. Što nam ti redci govore o načinu na koji se spašavamo? Kakvu bi nam nadu oni trebali dati na sudu?`

Većina ljudi misli da je glavno pitanje na sudu tko je sagriješio. Međutim, to pitanje ne treba ni postavljati jer su svi sagriješili. Umjesto toga, pitanje glasi: Kome je oprošteno? Bog je pravedan kad opravdava “onoga koji vjeruje u Isusa” (Rimljanima 3,26). Odlučujuće pitanje na sudu glasi: Tko je primio oprost na osnovi svoje vjere u Isusa?

Točno je da se nama sudi po djelima, ali ne u smislu da nas djela spašavaju. Kad bi bilo tako, vjera bi bila uzaludna (Rimljanima 4,14). Naša djela, zapravo, otkrivaju jesmo li doista spašeni (Jakov 2,18).

`Zašto nas djela ne mogu spasiti, ni sada ni na sudu? Vidi Rimljanima 3,20.23.`

Prekasno je da dobra djela ili poslušnost Zakonu bilo koga spase. Svrha Zakona u grešnom svijetu nije da spasi, već da ukaže na grijeh. Jer “vjera koja očituje svoju snagu ljubavlju” (Galaćanima 5,6) koju u srce ulijeva Božji Duh (Rimljanima 5,5), pokazuje da osoba ima živu vjeru u Isusa (vidi i Jakov 2,26).

Djela su izvanjski izraz, ljudsko očitovanje spasonosne vjere. Prema tome, u pravom kršćanskom iskustvu vjera se izražava svakidašnjim posvećenjem Gospodinu, što se otkriva poslušnošću Zakonu. Na sudu Bog uzima djela kao dokaz pred svojim stvorenjima koja ne mogu čitati misli vjere kao što On može. Ali za obraćenu osobu na sudu su značajna samo djela učinjena nakon obraćenja, u sili Krista i Duha Svetoga. Život grijeha prije obraćenja već je opran krvlju Janjeta (vidi Rimljanima 6).