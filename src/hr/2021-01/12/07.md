---
title: 'Za Daljnje Proučavanje'
date: 19/03/2021
---

Pročitajte odlomak iz knjige Ellen G. White Patrijarsi i proroci, str. 308—310 (u izvorniku 376—378), i iz knjige Isusov život, str. 179—185 (u izvorniku 236—243).

“Isus je stajao pred narodom kao živi tumač proročanstava koja su govorila o Njemu. Objašnjavajući riječi što ih je pročitao, govorio je o Mesiji kao pomagaču potlačenih, osloboditelju zarobljenih, iscjelitelju bolesnih, kao o Onome koji će vratiti vid slijepima i otkriti svijetu svjetlost istine. Njegovo utjecajno postupanje i čudesno značenje Njegovih riječi proželi su slušatelje takvom silom kakvu nikada prije nisu osjetili. Plima božanskog utjecaja rušila je svaku prepreku i, kao i Mojsije, promatrali su Nevidljivoga. Budući da su njihova srca bila pokrenuta Duhom Svetim, odgovorili su usrdnim ‘amen’ i hvalama Gospodinu.” (Ellen G. White, Isusov život, str. 180; u izvorniku 237)

“Dolazi dan Božje osvete — dan Njegovog žestokog gnjeva. Tko će se održati u dan Njegovog dolaska? Ljudi su otvrdnuli srce za Božjega Duha, ali će strijele Njegovog gnjeva prodrijeti tamo gdje strijele osvjedočenja nisu mogle. Bog neće još dugo čekati na obračun s grešnim čovjekom. Hoće li lažni pastir zaštititi prijestupnika u taj dan? Hoće li biti oprošteno onome tko je krenuo za mnoštvom stazom neposlušnosti? Hoće li popularnost ili brojke učiniti bilo koga nevinim? Ovo su pitanja o kojima bi bezbrižni i ravnodušni trebali dobro razmisliti.” (Ellen G. White, Faith and Works, str. 33)

**Pitanja za razgovor**

Jedan adventistički pastor ozbiljno je izjavio da je osnovni problem u njegovoj službi isključivost članova crkve koji ne žele da im se drugi pridruže. Ako takvi “kršćani” ne prihvaćaju čak ni one koji su istupili sa svoje staze da bi se pojavili u našoj Crkvi, kako onda mogu pružati ljubav i nadu i naviještati Radosnu vijest o Kristovom kraljevstvu cijelom svijetu, da bi i drugi dobili priliku da budu spašeni prije nego što dođe svršetak (Matej 24,14)?

**Zaključak:** Bog čisti nepravedno društvo uklanjajući pobunjenike i obnavljajući ostatak koji se odvraća od grijeha što su ih odvojili od Njega. Zahvaljujući blagoslovima Božje prisutnosti, pripadnici drugih naroda bivaju privučeni Bogu i Njegovom narodu kako bi i sami mogli uživati u najavljenom vremenu Božje milosti i izbavljenja koje Mesija donosi.