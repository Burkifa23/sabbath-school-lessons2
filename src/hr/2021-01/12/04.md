---
title: 'Sveopći Poziv'
date: 16/03/2021
---

`O čemu se govori u Izaiji 60,1.2? Koje načelo tu vidimo na djelu, a može se vidjeti i u cijeloj Bibliji? Koju nam nadu ono nudi?`

U Izaiji 60,1.2 prikazano je Božje oslobođenje Njegovog naroda nakon izgnanstva, dočarano slikom Boga koji stvara svjetlo od tame i pokazuje unaprijed na konačno spasenje preko Krista.

`K čijem svjetlu koračaju narodi i kraljevi? Izaija 60,3`

Na hebrejskom jeziku riječ koja označava tu osobu nalazi se u jednini i ženskog je roda (vidi također Izaija 60,1.2). To je jamačno gora “Sion”, prikazana kao žena, spomenuta pred kraj prethodnog poglavlja (Izaija 59,20). Dakle, narodi koje pokriva tama, doći će na goru Sion. Bit će privučeni svjetlošću Božje slave koja se pokazuje nad njom (Izaija 60,2). “Gora Sion pozvana je da uđe u svjetlost koja joj pripada, a zatim da promatra i da se obraduje narodima koji se okupljaju oko te iste svjetlosti.” (J. Alec Motyer, The Prophecy of Isaiah: An Introduction and Commentary, str. 494) Zapazite da je naglasak, premda Sion zapravo prikazuje Jeruzalem, više na ljudima nego na fizičkom položaju grada.

`Kako se to proročanstvo može usporediti s Božjim zavjetnim obećanjem danim Abrahamu? (Postanak 12,2.3). Zar ne govore jedno te isto?`

Bog je imao jedinstveni cilj kad je izabrao Abrahama i njegove potomke — da preko njega sve obitelji na Zemlji budu blagoslovljene (Postanak 12,3; 18,18; 22,18). Dakle, Božji savez s Abrahamom trebao je na kraju krajeva biti savez s cijelim čovječanstvom preko Abrahama. On i njegovi potomci trebali su biti kanal preko kojih Bog šalje svoja otkrivenja svijetu.

Izaija je nastojao vratiti svoj narod njegovoj iskonskoj svrsi za opće dobro. Kao predstavnici pravog Boga, oni su bili odgovorni ne samo za sebe, već za čitav svijet. Trebali su primati strance koji traže Boga (vidi također Izaija 56,3-8), jer će se Njegov dom “zvati Dom molitve za sve narode” (Izaija 56,7).

`Gledano u tom kontekstu, kako razumijete ulogu Crkve adventista sedmoga dana ili, još konkretnije, svoju vlastitu ulogu u toj Crkvi?`