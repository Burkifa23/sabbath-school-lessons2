---
title: 'Šiba Božjega Gnjeva'
date: 26/01/2021
---

Ovaj odlomak objašnjava tekst u Izaiji 9,1-5, gdje se pretkazuje izbavljenje naroda koji je izmučen i u tami, koji se uzdao u zazivanje duhova i postao žrtva ratnih osvajanja i progona: “Šibu njegova goniča slomi kao u dan midjanski.” (Izaija 9,3)

`Čitajte o patnjama Božjeg naroda opisanim u navedenim tekstovima. Usporedite to s kletvama u Levitskom zakoniku 26,14-39. Zašto je Bog kažnjavao svoj narod postupno, a ne odjednom? Što nam to govori o Njegovom karakteru i namjerama?`

Da je Bog želio uništiti svoj narod, mogao ga je odmah predati Asircima. Ali On je strpljiv, “jer neće da se itko izgubi” (2. Petrova 3,9). Kao u razdoblju “sudaca”, Bog je dopustio da Judejci i Izraelci iskuse neke posljedice svojeg bezumlja kako bi razumjeli što rade i dobili priliku da naprave bolji izbor. Pošto su ustrajavali u zlu i otvrdnuli srce prema Njemu i pozivima koje je slao preko svojih proroka, On je postupno povlačio svoju zaštitu. Ali oni su se i dalje bunili. Taj se ciklus ponavljao u obliku silazne spirale dok Bog više nije mogao ništa učiniti.

`Pročitajte cijeli ulomak u Izaiji 9,7—10,2. Za koje je grijehe narod bio kriv? Protiv koga su ih oni počinili? Tko je bio kriv među njima?`

Ovdje kao i u cijeloj Bibliji vidimo stvarnost slobodne volje. Bog je ljude stvorio slobodnima (u protivnom Ga ne bi mogli istinski voljeti), a sloboda podrazumijeva i mogućnost da se pogriješi. Premda nas Bog uvijek iznova nastoji privući otkrivajući nam svoju ljubav i svoj karakter, On će ipak dopustiti da se suočimo s plodovima svojih pogrešnih odluka, to jest s boli, patnjom, strahom, nemirom i tako dalje, a sve to da bi nam pomogao da uvidimo kamo zapravo vodi odvraćanje od Njega. Pa ipak, sve to čak ni tada ne navede ljude da odbace grijeh i dođu Gospodinu. Slobodna volja je nešto divno. Bez nje ne bismo mogli biti ljudi. Ali teško onima koji je pogrešno koriste.

`Kako je Bog upotrijebio patnju u vašem životu da bi vas vratio s pogrešnog puta? (Ili vi možda još uvijek niste shvatili poruku?)`