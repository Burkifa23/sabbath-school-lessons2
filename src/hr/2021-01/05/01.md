---
title: 'Plemeniti Knez Mironosni'
date: 23/01/2021
---

> <p></p>
> “Jer, dijete nam se rodilo, sina dobismo; na plećima mu je vlast. Ime mu je: Savjetnik divni, Bog silni, Otac vječni, Knez mironosni.” (Izaija 9,6)

### Biblijski tekstovi
Izaija 9,1-5; Izaija 9,6.7; Izaija 9,8-10,34; Izaija 11; Izaija 12,1-6.

“Dr. Robert Oppenheimer, koji je nadgledao stvaranje prve atomske bombe, pojavio se pred američkim Kongresom. Postavili su mu pitanje postoji li ikakva zaštita protiv tog oružja. ‘Naravno’ odgovorio je veliki fizičar. ‘A to je...?’

Dr. Oppenheimer je pogledao u slušateljstvo koje se utišalo očekujući odgovor i tiho rekao: ‘Mir.’” (Paul Lee Tan, ur., Encyclopedia of 7.700 Illustrations: Signs of the Times, str. 989)

Mir je nedostižni san čovječanstva. Procjenjuje se da je od početka pisane povijesti na ovome svijetu bilo samo oko osam posto vremena provedenog u miru. Tijekom tih godina prekršeno je najmanje osam tisuća sporazuma (Isto, str. 987, prilagođeno).

Godine 1895. Alfred Nobel, pronalazač dinamita, osnovao je fond za dodjelu nagrada pojedincima koji daju istaknut doprinos miru (Isto, str. 988, prilagođeno). Posljednjih godina, međutim, čak su i neki dobitnici Nobelove nagrade za mir bili umiješani u nasilne sukobe.

Ovog ćemo tjedna čitati o Jedinome koji može donijeti pravi i vječni mir.

**Oikos: Ovog tjedna čitamo iz knjige Ellen G. White, Služba liječenja, Znaci vremena, 2014., poglavlje 35**