---
title: 'Dijete Za Nas'
date: 25/01/2021
---

Evo i trećeg posebnog rođenja u Knjizi proroka Izaije, nakon spomenutog rođenja Emanuela i Maher Šalal Haš Baza.

`Što je posebno u vezi s Djetetom koje nalazimo u ovim redcima? Izaija 9,6.7.`

Zapazite da ovaj Izbavitelj ima nekoliko imena koja Ga opisuju na različite načine. Na starom Bliskom istoku kraljevi i bogovi imali su više imena, što je pokazivalo njihovu veličinu. On je “Savjetnik divni”; riječ “divni” ima isti hebrejski korijen kao i riječ “čudesan” koju je Anđeo Gospodnji upotrijebio kad se predstavljao Samsonovom ocu (Suci 13,18 — Šarić), prije nego što se podigao u nebo u plamenu s Manoahovog žrtvenika (Suci 13,20), čime je pretkazao svoje prinošenje na žrtvu koje će se odigrati više od tisuću godina poslije. O njemu se govori kao o božanskom Biću (“Bog silni”) i vječnom Stvoritelju (“Otac vječni”; vidi Luka 3,38: ”... sin Adamov, sin Božji” — Šarić). On je kralj iz Davidove dinastije, a Njegovo kraljevstvo mira bit će vječno.

`S obzirom na ta imena, tko bi jedini mogao biti to Dijete? Vidi Luka 2,8-14.`

Neki su Ga pokušali poistovjetiti s kraljem Ezekijom, ali taj opis uvelike nadmašuje svako obično ljudsko biće. Ovom opisu odgovara samo jedna osoba: Isus Krist, Božji Sin i Stvoritelj (Ivan 1,1-3.14; Kološanima 1,15-17; 2,9; Hebrejima 1,2), koji nam se rodio da bi nas spasio i dao nam mir. On je primio svu vlast na Nebu i na Zemlji i uvijek je s nama (Matej 28,18-20). Premda je zadržao svoje božanstvo, postao je čovjek i ostat će to zauvijek, u svakom trenutku sposoban suosjećati s našim slabostima (Hebrejima 4,15). “Jer nam se rodi Dijete...” za sva vremena!

“Kada je Krist došao na naš svijet, Sotona je već djelovao i ometao svaki pedalj Njegovog napredovanja na stazi od jasala do Golgote. Sotona je optuživao Boga da zahtijeva samoodricanje od anđela, dok sam uopće ne zna što to znači i ne podnosi nikakvu osobnu žrtvu za druge. To je bila optužba koju je Sotona iznosio protiv Boga na Nebu. I nakon što je protjeran s Neba, zli je nastavio optuživati Gospodina da zahtijeva tešku službu koju sam nije spreman obavljati. Krist je došao na ovaj svijet, suočio se s tim lažnim optužbama i otkrio Oca.” (Ellen G. White, Selected Messages, sv. 1, str. 406,407)

`Što nam taj navod govori o Božjem karakteru?`