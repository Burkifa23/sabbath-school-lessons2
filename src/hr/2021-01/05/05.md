---
title: 'Korijen I Mladica U Jednome'
date: 27/01/2021
---

`Tko je “mladica” koja izrasta “iz panja Jišajeva” u Izaiji 11,1? Vidi također Zaharija 3,8; 6,12.`

Izaija 11,1 nadovezuje se na sliku posječenog stabla (Izaija 10,33.34). “Panj Jišajev” iznosi misao da će Davidova loza (Jišajevog sina) izgubiti moć (Daniel 4,10-17.20-26). Ali će izrasti “mladica/izdanak” iz naizgled propalog “panja”; pojavit će se vladar koji vodi podrijetlo od Davida.

`Zašto je taj novi vladar iz Davidove loze nazvan i “Jišajev izdanak” (Izaija 11,10)? Koji je smisao? Otkrivenje 22,16.`

Ovaj opis odgovara jedino Isusu Kristu koji je istodobno “korijen i izdanak Davidov” (Otkrivenje 22,16). Krist je došao iz Davidove loze (Luka 3,23-31) koji je potekao od Adama, a on je bio “Božji sin” (Luka 3,38) u smislu da ga je Krist stvorio (vidi Ivan 1,1-3.14). Dakle, Krist je bio Davidov predak, kao i potomak!

`Na koje sve načine taj novi Vladar iz Davidove loze preokreće zle posljedice grijeha i otpadništva? Izaija 11.`

On razmišlja i postupa u skladu s Gospodinom, sudi pravedno, kažnjava zle i donosi mir. Kad On preuzme vlast, Gospodin će vratiti, obnoviti i ujediniti vjerni ostatak Izraela i Jude (usporedi Izaija 10,2022). Bit će obnovljeno snažno, ujedinjeno kraljevstvo kao u vrijeme kralja Davida koji je porazio Filistejce i druge narode. Ali taj novi Vladar bit će veći od Davida u tome što će obnoviti mir zalazeći čak u bît samog stvaranja — grabljive zvijeri više neće biti mesojedi i živjet će u miru zajedno sa svojim nekadašnjim plijenom (Izaija 11,6-9).

Odnosi li se 11. poglavlje Knjige proroka Izaije samo na prvi Kristov dolazak, samo na drugi, ili na oba? Razmotrite cijelo proročanstvo i označite koji dijelovi teksta govore o kojem dolasku.

U 11. poglavlju Knjige proroka Izaije oba Isusova dolaska prikazana su kao jedna slika. Oni su uzajamno povezani jer su to dva dijela jedne cjeline, kao dvije strane iste plohe. Da bi se dovršio, plan spasenja zahtijeva oba dolaska — prvi koji se već dogodio, i drugi koji mi očekujemo kao vrhunac svih nada koje njegujemo kao kršćani.

`Što je Krist postigao u vrijeme svojega prvog dolaska što nam daje takvu sigurnost u Njegov drugi dolazak? Kakva bi bila svrha prvog dolaska kad ne bi bilo drugog?`