---
title: 'Ti Me Utješi'
date: 28/01/2021
---

Dvanaesto poglavlje Knjige proroka Izaije zapravo je kratki psalam u slavu Bogu zbog Njegove milostive i moćne utjehe. Taj psalam, stavljen u usta pripadnika obnovljenog ostatka, uspoređuje obećano izbavljenje s izbavljenjem Izraelaca iz Egipta opisanim u Izlasku (vidi Izaija 11,16). On podsjeća na pjesmu Mojsija i Izraelaca kad su bili spašeni od faraonove vojske u Crvenom moru (vidi Izlazak 15).

`Usporedite tu pjesmu iz 12. poglavlja s pjesmom Mojsija i Janjeta u Otkrivenju 15,2-4. Za što obje pjesme slave Boga?`

Redak u Izaiji 12,2 poistovjećuje dolazećeg Izbavitelja s Isusom. On kaže: “Bog je spasenje moje” i “on je moje spasenje”. Ime Isus znači “Gospodin je spasenje” (usporedi Matej 1,21).

`Kakvo je značenje misli sadržane u Isusovom imenu “Gospodin je spasenje”?`

Ne samo da Gospodin daruje spasenje (Izaija 12,2), već je On sâm spasenje. Prisutnost Sveca Izraelova među nama (Izaija 12,6) za nas je od najveće važnosti. Bog je s nama! Isus ne samo da je činio čuda, već je Riječ “tijelom postala i nastanila se među nama” (Ivan 1,14). Ne samo da je ponio naše grijehe na križ, već je postao grijeh umjesto nas (2. Korinćanima 5,21). Ne samo da donosi mir, On jest naš mir (Efežanima 2,14).

Nije čudo što će “Jišajev izdanak [biti] dignut kao stijeg narodima” (Izaija 11,10). Uzdignut na križu, On privlači sve ljude k sebi (Ivan 12,32.33)! Ostatak će se obratiti “Bogu jakome” (Izaija 10,21), Djetetu rođenom za nas, “Knezu mironosnom” (Izaija 9,5)!

Razmišljajte o misli da je Isus naše spasenje. Pročitajte Rimljanima 3,24. Tamo stoji da smo otkupljeni u Isusu. Otkupljenje je u Njemu, a zahvaljujući Božjem milosrđu i milosti, mi možemo imati vječni udjel u tom otkupljenju. Drugim riječima, možemo postati otkupljeni u Njemu na osnovi vjere, a ne na osnovi djela, jer nijedno naše djelo nije dovoljno dobro da bi nas otkupilo.

`Jedino Kristova djela koja nam se pripisuju na osnovi vjere, mogu nam donijeti otkupljenje. Kako vam ta istina pruža nadu i sigurnost u spasenje, pogotovo kad vas preplavi osjećaj vlastite nedostojnosti?`