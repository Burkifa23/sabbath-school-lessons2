---
title: 'Izlaz Iz Mraka Za Galileju'
date: 24/01/2021
---

`Zašto Izaija 9,1 počinje riječju “ali” (prijevodi Šarića i Daničića) koja ukazuje na suprotnost u odnosu na ono što joj prethodi?`

Ulomak u Izaiji 8,21.22 opisuje beznadno stanje onih koji se okreću zazivanju duhova umjesto pravom Bogu: “Pogleda l’ po zemlji, gle, svuda samo mrak i strava, svuda tmina tjeskobna.” (Izaija 8,22) Nasuprot tome, “one što mrklu zemlju obitavahu svjetlost jarka obasja” (Izaija 9,1). Galilejci su ovdje izdvojeni kao narod koji će primiti poseban blagoslov — “svjetlost jarku” (Izaija 9,1). Narod će se umnožiti i radovati jer će Bog slomiti “šibu njegova goniča” (Izaija 9,3).

Područje oko Galilejskog jezera ovdje se spominje zato što je ono bilo među prvim izraelskim osvojenim teritorijima. U odgovoru na Ahazov zahtjev za pomoć, Tiglat Pileser III. zauzeo je Galileju i transjordansko područje sjevernog Izraela, odveo dio naroda u zarobljeništvo i pretvorio te teritorije u asirske pokrajine (2. o kraljevima 15,29). Dakle, Izaijina je poruka da će oni koji su prvi osvojeni prvi vidjeti oslobođenje.

`Koga Bog koristi da bi izbavio svoj narod? Izaija 9,6.7.`

`Kada se i na koji način proročanstvo iz Izaije 9,1-5 ispunilo? Matej 4,12-25.`

Nije slučajno što se Isusova služba u početku odvijala u Galileji, gdje je On pružao ljudima nadu objavljujući Radosnu vijest o Božjem kraljevstvu i liječeći bolesne, što je obuhvaćalo i oslobađanje opsjednutih od robovanja zlodusima (Matej 4,24).

Tu vidimo savršeni primjer kako Biblija koristi događaje iz starozavjetnog razdoblja kao najavu onoga što će se odigrati u novozavjetno vrijeme. Gospodin je izmiješao slike iz jedne ere sa slikama iz druge, kao u Mateju 24, kada je Isus povezao razorenje Jeruzalema 70. godine s razaranjem na svršetku vremena.

`Ako bi vas netko pitao od čega vas je Isus izbavio, što biste odgovorili? Kakvo je vaše svjedočanstvo u vezi s Kristovom silom u vašem životu?`