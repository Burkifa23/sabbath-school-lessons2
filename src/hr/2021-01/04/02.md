---
title: 'Ispunjeno Proročanstvo'
date: 17/01/2021
---

U Izaiji 7,14-16 znak Emanuela povezan je s posebnom nedoumicom kralja Ahaza — prije nego što dijete Emanuel dostigne uzrast kada će moći birati između različitih vrsta hrane, “opustjet će zemlja, zbog koje strepiš, od dvaju kraljeva” (Izaija 7,16). To se odnosi na zemlje i kraljeve Arama i sjevernog Izraela (vidi Izaija 7,1.2.4-9), i ponovljeno je Božje obećanje da će njihova moć ubrzo biti ugašena.

`Zašto Izaija spominje “vrhnje i med” koje će dječak morati jesti? Izaija 7,15.`

Judejske usjeve i polja uništit će Asirci (Izaija 7,23-25). Zato će se narod, uključujući i starozavjetnog Emanuela, tko god on bio (Izaija 7,14.15), biti prisiljen vratiti nomadskoj prehrani (Izaija 7,21.22). Ali iako će biti siromašni, imat će dovoljno da bi preživjeli.

`Kada se proročanstvo o Aramu i sjevernom Izraelu ispunilo? 2. o kraljevima 15,29.30; 16,7-9; 1. Ljetopisa 5,6.26.`

To Izaijino proročanstvo dano je oko 734. godine pr. Kr. U odgovoru na Ahazovo mito, Tiglat Pileser III. učinio je ono što bi vjerojatno i inače učinio — razbio je sjeverni savez, osvojio Galileju i transjordanska područja sjevernog Izraela, protjerao dio stanovništva i pretvorio te teritorije u asirske pokrajine (734.—733. g. pr. Kr.). Ostatak Izraela je spašen pošto se Hošea, nakon ubojstva kralja Pekaha, predao i platio danak. Tijekom 733. i 732. godine pr. Kr., Tiglat Pileser je osvojio Damask, prijestolnicu Arama. Tada je i Aram pripojio asirskim pokrajinama. Tako su do 732. godine, za manje od dvije godine od Izaijinog proročanstva, Aram i Izrael bili potpuno poraženi, i to se sve zbilo u vrijeme dvojice kraljeva koji su prijetili Ahazu.

Ubrzo nakon što je 727. godine pr. Kr. Tiglat Pilesera III. zamijenio Salmanasar V., izaelski kralj Hošea počinio je političko samoubojstvo pobunivši se protiv Asirije. Asirci su zauzeli glavni grad Samariju 722. godine pr. Kr. i protjerali tisuće Izraelaca u Mezopotamiju i Mediju, gdje su se oni konačno stopili s mjesnim stanovništvom i izgubili svoj identitet (vidi Izaija 7,8 — za manje od 65 godina Efrajim više nije ni postojao kao narod). Bog je pretkazao što će se dogoditi neprijateljima Jude, ali Njegova poruka Ahazu glasila je da bi se to dogodilo u svakom slučaju, bez ikakve potrebe za oslanjanjem na Asiriju.

``Što već sada možemo učiniti kako bismo sačuvali vjeru i ostali čvrsti kad naiđu nevolje u budućnosti? Vidi 1. Petrova 1,13-25.`