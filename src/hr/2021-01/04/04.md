---
title: 'Što Se Krije U Imenu'
date: 19/01/2021
---

Možete li zamisliti da se igrate loptom s Izaijinim mlađim sinom? Dok biste izgovorili: “Maher Šalal Haš Baz, baci mi loptu!” — već bi bilo prekasno. Ali još duže od samog tog imena bilo je njegovo značenje: “brz grabež — hitar plijen”.

`Poruka tog imena očito je imala veze s nekim brzim osvajanjem — ali tko je osvojio što? Izaija 8,4.`

Ulomak u Izaiji 8,1-10 naglašava poruku iz 7. poglavlja. Prije nego što dijete dostigne određenu razvojnu fazu, Asirija će odnijeti ratni plijen iz prijestolnica Arama i sjevernog Izraela. Štoviše, i Judu će, zato što je odbacio Božju poruku mira, prikazanu mirnom tekućicom Šiloaha koja utječe u Jeruzalem, svladati moćna asirska sila prikazana kao izlijevanje velike rijeke Eufrat.

Zato što se Ahaz obratio Asiriji, imena Izaijinih sinova odnosila su se na Judu kao i na sjeverni Izrael: “Brz grabež — hitar plijen”, ali “Ostatak će se obratiti”. Zašto je ipak još uvijek bilo nade? Zato što su, premda je Asirija preplavila Emanuelovu zemlju (Izaija 8,8), oni još uvijek imali obećanje “s nama je Bog” (Izaija 8,10). Doista, tema koju vidimo ovdje prožima cijelu Knjigu proroka Izaije — iako će se sud nad Božjim neprijateljima u Judeji i drugim narodima izliti u obliku vojnih pustošenja, patnje i progonstva, Gospodin će biti s vjernim pripadnicima svojeg naroda koji prežive i vratit će ih u njihovu zemlju.

`Zašto nam Izaija govori da je službeno upisao djetetovo ime i da je stupio u bračni odnos sa svojom ženom (“proročicom”)? Izaija 8,1-3.`

Vrijeme rođenja tog sina imalo je za njega veliku važnost kao znak. Kao sa znakom Emanuela, od trenutka njegovog začeća i rođenja do trenutka kad će Asirija poraziti Aram i Izrael, proći će manje vremena nego što je potrebno da dječak dostigne ranu fazu razvoja — u ovom slučaju da oslovljava svojeg oca i majku (Izaija 8,4). Pošto je službeno upisao dječakovo ime čak i prije njegovog začeća, Izaija je od tog djeteta i njegovog imena načinio otvoreno proročanstvo koje se moglo provjeriti na osnovi događaja koji će uslijedili.

`Usprkos ponovljenim grijesima naroda koji se smatrao Njegovim, Gospodin ga je još uvijek želio spasiti. Kako možemo prihvatiti to načelo i primijeniti ga na sebe, pogotovo kada doživimo neuspjeh i pad u svojem duhovnom životu?`