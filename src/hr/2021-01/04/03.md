---
title: 'Pretkazane Posljedice'
date: 18/01/2021
---

`Pročitajte navedene retke. Što Gospodin kaže da će se dogoditi zemlji? Zašto nas takav ishod ne bi trebao iznenaditi?`

“Zalutalom Izraelu upućivan je poziv za pozivom da se vrati i da bude vjeran Gospodinu. Proroci su nježno opominjali; i dok su stajali pred narodom, ozbiljno nagovarajući ljude da se pokaju i promijene, njihove riječi donosile su plod na slavu Bogu.” (Ellen G. White, Proroci i kraljevi, str. 206; u izvorniku 325)

Tako je za Ahaza, čovjeka straha prije nego vjere, dobra vijest od Boga glasila da će Aram i Izrael biti uništeni. Loša vijest bila je da će se Asirija, saveznik i “prijatelj” kojeg je on izabrao, pokazati kao daleko opasniji neprijatelj nego što su to bili Aram i Izrael. Zbog odbijanja Božjeg besplatno ponuđenog izbavljenja, Ahazu je bio zajamčen poraz. Ako je Ahaz u tom trenutku mislio da se njegov svijet raspada, kako li se osjećao poslije, kad su stvari postale još mnogo gore!

“Bolje je uzdati se u Gospoda, nego se oslanjati na knezove.” (Psalam 118,9 — Šarić) Kako je Ahaz mogao povjerovati da će se Tiglat Pileser III. zadovoljiti zauzimanjem zemalja sa sjevera, a poštedjeti Judu? Asirski spisi, kao što su ljetopisi asirskih kraljeva, svjedoče o činjenici da je njihova žudnja za moći bila neutaživa.

`Pročitajte 2. o kraljevima 16,10-18; 2. Ljetopisa 28,20-25. Što se događalo Ahazu? Koje je duhovno načelo tu razotkriveno? Zašto nas njegovi postupci ne bi trebali iznenaditi?`

U 2. Ljetopisa 28,20-23 snažno se sažimaju posljedice do kojih je došlo zato što je Ahaz tražio pomoć od Asirije umjesto da se osloni na Gospodina.

`Mi se oslanjamo na ono što možemo vidjeti, osjetiti, okusiti i dodirnuti — na stvari ovoga svijeta. Međutim, kao što znamo, stvari ovoga svijeta će nestati. Pogledajte 2. Korinćanima 4,18. Što nam govore ovi redci? Kako možemo primijeniti njihovu poruku na vlastiti život? I što će se za nas promijeniti ako to učinimo?`