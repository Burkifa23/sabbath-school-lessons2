---
title: 'Nemamo Se Čega Bojati Ako Se Bojimo Boga'
date: 20/01/2021
---

U svojem prvom nastupnom govoru američki predsjednik Franklin D. Roosevelt poručio je naciji obeshrabrenoj Velikom depresijom: “Jedino čega se trebamo plašiti jest strah.” Izaijina poruka potištenom narodu glasila je: “Nemamo se čega bojati ako se bojimo Boga.”

Bog je opomenuo Izaiju da se ne plaši onoga čega se njegov narod plašio, već da se boji Njega (Izaija 8,12.13). To je važna tema u Svetome pismu. Na primjer, u Otkrivenju 14,6-12 tri anđela širom svijeta objavljuju poruku: Bojte se Boga i odajte Mu slavu umjesto da se bojite i slavite silu Zvijeri iz zemlje opisanu u 13. poglavlju.

`Kako razumijete pojam “bojati se” Boga? Što to znači, pogotovo u svjetlu zapovijedi da ljubimo Boga (Matej 22,37)?`

Istinski strah od svetog Boga znači priznati Ga kao vrhovnu silu u svemiru. Takav strah nadilazi svaki drugi strah. Ako je On s vama, nitko vas ne može dirati bez Njegovog dopuštenja. Ako je On protiv vas zato što ste se pobunili protiv Njega, možete bježati, ali se ne možete sakriti!

`Zar misao da se trebamo bojati Boga ne proturječi retku u 1. Ivanovoj 4,18? “Straha u ljubavi nema, nego savršena ljubav izgoni strah; jer strah je muka i tko se boji, nije savršen u ljubavi.”`

Ima raznih vrsta straha. Ako je netko tko ima veliku moć istodobno i vaš prijatelj s kojim dijelite uzajamnu ljubav, vi se nećete plašiti te osobe u smislu da bi vas ona mogla povrijediti. Ali imat ćete izvjesnu dozu straha u smislu da prepoznajete i poštujete moć koju ta osoba posjeduje i granice koje postoje unutar vašeg odnosa.

`Kao kršćani, mi ne trebamo ljubiti stvari ovoga svijeta koje ljube svjetovni ljudi (1. Ivanova 2,15). Razmišljajući dalje u tom smjeru, trebamo postaviti sebi pitanje: Postoji li nešto čega se ovaj svijet plaši, a čega se mi kao kršćani ne bismo trebali plašiti? Ako postoji, što je to i zašto se mi toga ne bismo trebali bojati? U isto vrijeme, čega se svijet ne boji, a mi bismo se kao kršćani trebali bojati? Pogledajte, primjerice: Matej 10,28; Jeremija 10,2.3.`