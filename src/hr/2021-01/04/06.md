---
title: 'Tama Nezahvalnih Živih Mrtvaca'
date: 21/01/2021
---

`Pročitajte navedeni tekst. O čemu on govori? Kakve to veze ima s kraljem Ahazom? Ukratko iznesite svoje zaključke.`

Ahaz je bio duboko umiješan u pogansku religiju (2. o kraljevima 16,3.4.10-15; 2. Ljetopisa 28,2-4.23-25), koja je, opet, bila uvelike povezana s okultnim (usporedite Ponovljeni zakon 32,17; “Što pogani žrtvuju, žrtvuju vrazima” — 1. Korinćanima 10,20). Različiti aspekti suvremenog vračanja imaju dojmljive paralele u starim bliskoistočnim ritualima, o čemu svjedoče izvanbiblijski zapisi iz tog vremena.

Doista, čak i mnoge današnje pojavnosti new agea jednostavno su suvremena očitovanja tih starih okultnih običaja.

Izaijin opis očaja koji proizlazi iz oslanjanja na druge duhove osim na Gospodina (Izaija 8,21.22) točno odgovara Ahazu (usporedite 2. Ljetopisa 28,22.23). Izaija govori o ljudima koji su se razljutili i koji proklinju svojega kralja (Izaija 8,21). To je trebalo upozoriti Ahaza da će ga ljudi proklinjati zato što ih je navodio na zazivanje duhova. Čak i kad je Ahaz umro, napravljena je iznimka u vezi s njegovim pokopom zbog nedostatka poštovanja prema njemu: “Ali ga nisu unijeli u grobove kraljeva Izraelovih.” (2. Ljetopisa 28,27 — Varaždinska Biblija)

`Što sljedeći tekstovi govore o zazivanju duhova? Levitski zakonik 20,27; Ponovljeni zakon 18,9-14.`

Odvajanje od okultnog pitanje je odanosti Bogu. Ulomak u 1. Ljetopisa 10,13.14 primjenjuje to načelo na slučaj kralja Šaula: “Tako pogibe Šaul zbog svojega nevjerstva kojim se iznevjerio Gospodu — zbog riječi Gospodnje koju nije držao, kao i zato što je tražio vodstvo od zazivača duhova, a nije pitao Gospoda. Zato ga je pogubio i prenio kraljevstvo na Davida, sina Jišajeva.” (Varaždinska Biblija)

`Osvrnite se na vlastiti život i na utjecaje koji vas okružuju. Na koje ste profinjene načine izloženi načelima koja se nalaze u pozadini okultnog i različitih oblika spiritizma? Čak ako ih ne možete u potpunosti izbjeći, što možete poduzeti da biste njihov utjecaj na vas i vašu obitelj sveli na najmanju moguću mjeru?`