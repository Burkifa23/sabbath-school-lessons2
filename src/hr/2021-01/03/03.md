---
title: 'Pokušaj Presretanja'
date: 11/01/2021
---

Dok je Ahaz odmjeravao svoje političke opcije za suočavanje s prijetnjom koju su predstavljali Izrael i Aram, Bog je znao nešto što on nije. Prije svega, Bog je dopustio da ga snađe nevolja kako bi ga disciplinirao i opametio (2. Ljetopisa 28,5.19). Osim toga, Bog je znao da bi obraćanje Tiglat Pileseru za pomoć, premda je izgledalo logično i privlačno s ljudskog gledišta, dovelo Davidovo kraljevstvo Judu pod stranu vlast od koje se nikad ne bi oporavilo.

Ulog je bio zapanjujuće visok. Zato je Gospodin poslao Izaiju da presretne kralja (očito u trenutku dok je on provjeravao opskrbu Jeruzalema vodom u pripremi za opsadu), kako bi ga odgovorio da ne stupa u kontakt s asirskim vođom.

`Zašto je Gospodin rekao Izaiji da sa sobom povede svojeg sina Šear Jašuba (Izaija 7,3)?`

Ahaz je sigurno bio zatečen kad ga je Izaija pozdravio i predstavio mu svojeg sina čije ime znači “ostatak će se obratiti”. Ostatak čega? Obratit će se k čemu? Budući da je dječakov otac bio prorok, to je ime zvučalo kao zloslutna poruka od Boga o tome da će narod otići u zarobljeništvo. Ili se to odnosilo na obraćenje Bogu u smislu pokajanja (glagol “obratiti se” znači i “pokajati se”)? Poruka od Boga Ahazu glasila je: Odvrati se od svojih grijeha ili idi u zarobljeništvo, a ostatak će se iz zarobljeništva vratiti. Na tebi je da odlučiš!

`Kako je Božja poruka utjecala na kralja? Izaija 7,4-9.`

Prijetnja od strane Arama i Izraela proći će i Juda će biti pošteđen. Sile koje su Ahazu izgledale kao golem, gorući vulkan, u Božjim očima bile su samo “dva ugarka zadimljena” (Izaija 7,4). Nije bilo potrebe da se Ahaz obraća Asiriji za pomoć.

Ali da bi donio ispravnu odluku, Ahaz je trebao vjerovati Bogu i Njegovim obećanjima. Trebao je vjerovati da bi se održao (Izaija 7,9). Riječi koje se prevode kao “osloniti se” i “održati se” potječu od istog hebrejskog korijena od kojeg potječu i riječi “istina” (nešto pouzdano) i “amen” (kojom se potvrđuje ono što je istinito/pouzdano). Ahaz je trebao biti uvjeren da bi stekao sigurnost. Trebao se osloniti da bi se održao.

`Pogledajte Izaija 7,9 posljednji dio. Zašto su vjera i povjerenje tako važni da bismo se održali? Održali u čemu? Kako se to načelo može primijeniti u životu kršćanina?`