---
title: 'S Nama Bog'
date: 14/01/2021
---

Kao imena Izaijine djece (Šear Jašub, “Ostatak će se obratiti”, i Maher Šalal Haš Baz, što znači “brz grabež — hitar plijen“), ime Emanuel također ima značenje. Ono doslovno znači “s nama Bog”. Međutim, u tom općeprihvaćenom prijevodu nedostaje nešto važno. Kao u slučaju ostalih sličnih hebrejskih imena kojima nedostaju glagoli, glagol “biti” mora se dodati, jer se u hebrejskom ne izgovara. Prema tome, Emanuel bi se moralo prevesti “s nama je Bog” (usporedite s istim riječima u Izaiji 8,10), baš kao što ime “Isus” (grčki, skraćeno od hebrejskog Jehošua ili Jošua) znači “Gospodin je spasenje”, opet s glagolom koji je dodan (usporedi s imenom Izaija, koje znači “spasenje je Gospodnje”).

Uostalom, ime Emanuel nije samo neki apstraktan opis. Ono sadrži obećanje koje se sada ispunjava: “Bog je s nama”!

`Kakvo je značenje obećanja da je Bog s nama?`

Nema većeg ohrabrenja i utjehe. Bog ne obećava da Njegov narod neće trpjeti teškoće i bol, ali zato obećava da će biti s njima. Psalmist kaže: “Pa da mi je i dolinom smrti proći, zla se ne bojim, jer si ti sa mnom. Tvoj štap i palica tvoja utjeha su meni.” (Psalmi 23,4)

“Bog kaže: ‘Kad preko vode prelaziš, s tobom sam; ili preko rijeke, neće te preplaviti. Pođeš li kroz vatru, nećeš izgorjeti, plamen te opaliti neće.’ (Izaija 43,2) Gdje je bio Bog kad su Babilonci bacili trojicu Danielovih drugova u peć? S njima (Daniel 3,23-25). Gdje je bio Bog u vrijeme Jakovljeve muke, dok se s nekim hrvao do zore? U Jakovljevim rukama, najbliže što je mogao (Postanak 32,24-30).

Čak i kad se ne pojavljuje na zemlji u tjelesnom obličju, Bog proživljava iskustva svojeg naroda zajedno s njim. Gdje je bio Bog kad je gomila osudila Stjepana? Stajao je ‘zdesna Bogu’ (Djela 7,55). Međutim, kad je uzašao na Nebo, Isus ‘sjede … s desne strane Veličanstva u nebu’ (Hebrejima 1,3). Zašto je onda Isus stajao kad je Stjepan bio u nevolji, prije nego što je kamenovan do smrti? Morris Venden primjećuje: ‘Isus to nije htio promatrati sjedeći!’” (Roy Gane, God’s Faulty Heroes [Hagerstown, Md.: Review and Herald Pub. Assn., 1996.], str. 66)

`Premda imamo obećanje da je “Bog je s nama”, što to vrijedi ako se i dalje suočavamo sa strašnim kušnjama i patnjom? Od kakve nam je onda koristi spoznaja o Njegovoj prisutnosti? Objasnite svoj odgovor.`