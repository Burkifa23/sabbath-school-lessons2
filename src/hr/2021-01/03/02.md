---
title: 'Opasnost Sa Sjevera'
date: 10/01/2021
---

`S kakvom se zastrašujućom krizom kralj Ahaz suočio na početku svoje vladavine? 2. o kraljevima 15,37; 38; 16,5.6; Izaija 7,1.2.`

Kraljevstvo sjevernog Izraela (Efrajim) i Aram (Sirija) udružili su se protiv manje zemlje, Jude na jugu. To se dogodilo kad je Juda već bio oslabljen napadima Edomaca i Filistejaca. Juda se i u prošlosti borio protiv Izraela, ali savez između Izraela i Arama bio je velika opasnost. Izgleda da su Izrael i Aram željeli prisiliti Judu da im se pridruži u savezu protiv moćne sile Asirca Tiglat Pilesera III. (nazvanog Pul u 2. o kraljevima 15,19), koji ih je ugrožavao širenjem svojeg kraljevstva. Suočeni s većom opasnošću, Izrael i Aram ostavili su po strani svoje dugogodišnje uzajamne razmirice. Kad bi osvojili Judu i postavili marionetskog vladara (Izaija 7,5.6), mogli bi koristiti njegove zalihe i ljudstvo.

`Kakvo je bilo Ahazovo rješenje kad se njegov svijet počeo raspadati? 2. o kraljevima 16,7-9; 2. Ljetopisa 28,16.`

Umjesto da shvati da je Bog jedini prijatelj koji može spasiti njega i njegovu zemlju, Ahaz se pokušao sprijateljiti s Tiglat Pileserom III., neprijateljem svojih neprijatelja. Asirski kralj rado se odazvao na zahtjev za pomoć protiv Arama i Izraela. Tiglat Pileser ne samo što je primio obilato mito od Ahaza, već je dobio i dobar izgovor da zauzme Aram, što je odmah i učinio (2. o kraljevima 16,9). Moć aramejsko-izraelskog saveza bila je skršena. Kratkoročno gledano, činilo se da je Ahaz spasio Judu.

Taj potez s Ahazove strane ipak nas ne bi trebao iznenaditi. On je bio jedan od najgorih kraljeva koji su vladali Judom do tog trenutka. (Vidi 2. o kraljevima 16,3.4; 2. Ljetopisa 28,2-4.)

`Kad čitamo kakav je bio kralj Ahaz, jasno nam je zašto je na opasnost reagirao tako kako jest. Koja se tu pouka nalazi za nas? Ako sada nismo poslušni Gospodinu, zašto mislimo da ćemo imati dovoljno vjere kada dođu prave kušnje? (Vidi Jakov 2,22; Jeremija 12,5.)`