---
title: 'Još Jedna Prilika'
date: 12/01/2021
---

Ahaz nije odgovorio na Izaijin poziv da vjeruje. Zato je Bog milostivo pružio kralju još jednu priliku poručivši mu da traži znak koji bi bio “iz dubine ili odozgo s visine” (Izaija 7,11 — Varaždinska Biblija). To je jedan od najvelikodušnijih poziva na vjerovanje koji je ikad upućen nekom ljudskom biću. Za razliku od onih koji organiziraju lutriju i nagradne igre, Bog nije postavio nikakva ograničenja ispisana sitnim slovima. Bog čak nije ograničio ponudu na polovinu svojega kraljevstva, kao što su činili ljudski vladari u želji da pokažu gornju granicu svoje velikodušnosti (vidi Estera 5,6; 7,2; Marko 6,23). Bio je spreman isprazniti Nebo i Zemlju za jednog zlog kralja samo da bi ovaj povjerovao! Ahaz je mogao zatražiti kao znak brdo zlata ili vojsku brojnu kao zrna pijeska na Mediteranu.

`Zašto je Ahaz ipak odgovorio na takav način (Izaija 7,12)?`

Ahaz je na prvi pogled odgovorio pobožno i s poštovanjem. On radije ne bi iskušavao Boga kao što su Izraelci činili prije više stoljeća tijekom svojeg lutanja po pustinji (Izlazak 17,2; Ponovljeni zakon 6,16). Međutim, razlika je bila u tome što je sada Bog pozvao kralja da Ga okuša (usporedi Malahija 3,10). Prihvaćanje Njegovog nadasve izdašnog dara bilo bi Bogu po volji i ne bi kušalo Njegovo strpljenje. Ali Ahaz nije želio dopustiti Bogu čak ni da mu pomogne vjerovati. Čvrsto je zatvorio vrata svojeg srca kako u njega ne bi ušla vjera.

`Pročitajte Izaija 7,13. O čemu Izaija tu govori?`

Izaija je istaknuo da je Ahaz, odbijajući okušati Boga, navodno da Mu ne bi dosađivao, zapravo dosadio Bogu. Ali u ovom retku najviše zabrinjava činjenica da Izaija tu govori o “Bogu mojemu”, nasuprot tekstu u Izaiji 7,11, gdje je prorok pozvao kralja da traži znak od “Boga svojega”. Kad je odbio božansku ponudu, Ahaz je zapravo odbio da Gospodin bude njegov Bog. Gospodin je bio Izaijin Bog, ali ne i Ahazov.

`Kako nas današnja pouka uči o Božjem strpljenju i spremnosti da nas sve dovede u spasenje? Što nam to također govori o zaslijepljenosti i tvrdoći ljudskog srca koje se odbija u potpunosti predati Gospodinu? Naposljetku, čak i da mu je Bog dao znak koji je on poželio, mislite li da bi Ahaz povjerovao? Obrazložite svoj odgovor.`