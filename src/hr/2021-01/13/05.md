---
title: 'Zajednica Vjere'
date: 24/03/2021
---

Izraelci su bili “kraljevstvo svećenika, narod svet” (Izlazak 19,6), s posebnim redom svećenika koji su predstavljali narod kao vođe bogoslužja. Ali u budućnosti će i neki pogani postati vođe bogoslužja (Izaija 66,21).

`Kako će ta promjena utjecati na obnovljenu zajednicu vjere? Vidi Matej 28,19; Djela 26,20; Galaćanima 3,28; Kološanima 3,11; 1. Timoteju 3,16.`

Prema Božjem “novom svjetskom poretku”, pogani se neće samo pridružiti Božjem narodu, nego će postati ravnopravni sudionici sa Židovima u mješovitoj zajednici vjere koja će biti “kraljevsko svećenstvo”.

Prema tome, razlika između Židova i pogana postat će funkcionalno nebitna.

`Kada se to Izaijino proročanstvo obistinilo?`

Pavao, misionar među poganima, objavio je: “Nema tu više ni Židova ni Grka … jer ste svi samo jedan u Kristu Isusu.” A ako vi pripadate Kristu, onda ste Abrahamovo potomstvo, baštinici po obećanju.” (Galaćanima 3,28.29)

To što su postali baštinici obećanja, pa prema tome i uzvišeno “kraljevsko svećenstvo”, nije bilo povod za umišljeni elitizam, već nalog da se pridruže Židovima u objavljivanju “slavnih djela onoga koji vas pozva iz tame u svoje divno svjetlo” (1. Petrova 2,9; usporedi Izaija 66,19).

Uzdizanje pogana nije davalo pravo Židovima da gunđaju kako je Bog nepravedan zato što im daje istu nagradu. Također nije davalo pravo poganima da se prema židovskoj braći i sestrama odnose s nepoštovanjem kako što ni radnici unajmljeni poslije u tijeku dana nisu trebali omalovažavati one koji su bili zaposleni prije (vidi Matej 20,1-16). Židovima su prvima bila “povjerena Božja proročanstva” (Rimljanima 3,2) kao Božjem kanalu otkrivenja. Pavao je pisao obraćenicima iz poganstva: “Ako su neke grane odlomljene, i ako si ti, koji si divlja maslina, pricijepljen mjesto njih i postao s njima sudionik u sočnom korijenu masline, ne uzvisuj se nad grane!” (Rimljanima 11,17.18)

`Zašto je u svjetlu križa, u svjetlu evanđeoskog naloga, bilo koja vrsta duhovnog, etničkog ili čak političkog elitizma tako mrska u Božjim očima? Pomno preispitajte sebe i provjerite njegujete li bilo kakav osjećaj duhovne ili etničke nadmoći. Ako je tako, pokajte se!`