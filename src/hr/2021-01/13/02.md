---
title: 'Novo Nebo I Nova Zemlja'
date: 21/03/2021
---

`Pročitajte Izaija 65,17-25. Kakvu obnovu Gospodin ovdje obećava?`

Obećanje o novom stvaranju Bog počinje sljedećim riječima: “Jer, evo, ja stvaram nova nebesa i novu zemlju. Prijašnje se više neće spominjati, niti će vam na um dolaziti.” (Izaija 65,17) U tom izvanrednom proročanstvu Gospodin obećava: “Jer, evo, od Jeruzalema stvaram klicanje, od naroda njegova radost.” (Izaija 65,18) U njemu više neće biti plača (Izaija 65,19). Bit će normalno da ljudi žive znatno duže od stotinu godina (Izaija 65,20). Plod njihovog truda i njihova djeca ostat će uz njih i oni će uživati u njima (Izaija 65,21-23). Bog će ih uslišati prije nego što Ga pozovu (Izaija 65,24).

`Koliko god sve to bilo lijepo, zašto to ipak nije slika naše konačne obnove, naše konačne nade?`

Do ovog trenutka dana nam je slika dugog, mirnog života u Obećanoj Zemlji. Ali bez obzira na to što duže žive, ljudi još uvijek umiru. Gdje je ta korjenita preobrazba prirode koju očekujemo prigodom stvaranja “novog neba” i “nove zemlje”? Sljedeći redak nam kaže: “Vuk i jagnje zajedno će pasti, i lav će jesti slamu kao govedo; al’ će se zmija prahom hraniti. Nitko neće činiti zla ni štete na svoj Svetoj gori mojoj — govori Jahve.” (Izaija 65,25)

Da bi mesojedi kao što su lavovi postali biljojedi, potrebno je daleko više od seminara o vegetarijanskom kuhanju. To zahtijeva novo stvaranje da bi se obnovilo idealno stanje svijeta kakvo je postojalo prije nego što je grijeh u Edenskom vrtu donio smrt.

Ovdje, u 65. poglavlju Knjige proroka Izaije, Bog prikazuje stvaranje “novog neba” i “nove zemlje” kao proces, niz koraka koji počinju obnovom Jeruzalema. Usporedite to s 11. poglavljem, gdje se govori o tome kako će Mesija donijeti pravdu (Izaija 11,1-5). Tada će konačno zavladati mir na svoj “Svetoj gori” Božjoj. Slike u 11. poglavlju Knjige proroka Izaije slične su onima koje nalazimo u 65. poglavlju: “Vuk će prebivati s jagnjetom … lav će jesti slamu kao govedo.” (Izaija 11,6.7)

`Zamislite kad bi većina ljudi živjela milijun i više godina umjesto današnjih šezdeset, sedamdeset, devedeset, ili čak stotinu godina. Zašto čak ni tada osnovni problem ljudskog roda ne bi bio riješen? Zašto je vječni život jedini odgovor na najdublje ljudske potrebe?`