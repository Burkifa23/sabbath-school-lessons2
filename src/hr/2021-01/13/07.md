---
title: 'Za Daljnje Proučavanje'
date: 26/03/2021
---

U vezi s konačnim očišćenjem planeta Zemlje od grijeha, pročitajte poglavlje “Sukob je završen” u knjizi Ellen G. White Velika borba, str. 521—534 (u izvorniku 662—678).

“I kako odmiču, godine vječnosti donosit će sve bogatija i slavnija otkrivenja o Bogu i Kristu. Kako napreduje znanje, tako će rasti ljubav, štovanje i sreća. Što ljudi više nauče o Bogu, to će biti veće njihovo divljenje Njegovom karakteru. Kako Isus pred njima otkriva bogatstvo otkupljenja i zadivljujuća dostignuća u velikom sukobu sa Sotonom, srca otkupljenih plamte snažnijom predajom i s još većim ushitom diraju strune zlatnih harfi, a tisuće se tisuća i nebrojeno mnogo glasova udružuje i prerasta u silan zbor hvale.

‘I čuh sva stvorenja na nebu, na zemlji, pod zemljom i na moru sa svim bićima što se u njima nalaze gdje govore: Onomu koji sjedi na prijestolju, i Janjetu: hvala, čast, slava i vlast u vijeke vjekova.’ (Otkrivenje 5,13)

Veliki je sukob završen. Grijeha i grešnika više nama. Cijeli je svemir čist. Bìlo neizmjerna svemira kuca istim otkucajem sklada i radosti. Od Njega koji je sve stvorio teče život, svjetlost i radost kroz prostranstva beskrajnog svemira. Od najmanjeg atoma do najvećeg svijeta, sve — živo i neživo, u svojoj nepomućenoj ljepoti i savršenoj radosti objavljuje da je Bog ljubav.” (Ellen G. White, Velika borba, str. 533,534; u izvorniku 678)

**Pitanja za razgovor**

`1.	Zašto je obećanje o vječnom životu na novom Nebu i novojZemlji tako važno za našu kršćansku vjeru? Od kakve bi koristi bila naša vjera bez tog obećanja?`

`2.	Pročitajte 2. Petrova 3,10-14. Na koji način ti redci odražavaju istu misao koja se izlaže u 66. poglavlju Knjige proroka Izaije?`

**Zaključak:** Izaija iznosi viđenje zapanjujućeg opsega. Ne samo da će Bog očistiti i obnoviti svoju zajednicu vjere, već će proširiti njezine granice tako što će obuhvatiti sve narode. Na kraju će novo stvaranje Njegove zajednice voditi k novom stvaranju planeta Zemlje na kojem će Njegova prisutnost biti konačna utjeha Njegovom narodu.