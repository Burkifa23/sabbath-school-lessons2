---
title: 'Misionari I Vođe Bogoslužja'
date: 23/03/2021
---

`Što znači da oni koji su spašeni dovode ljude iz drugih naroda na dar Gospodinu? Izaija 66,19.20.`

One koji su preživjeli uništenje Bog šalje do krajeva zemlje, k narodima koji ne znaju za Njega i kaže: “I oni će naviještati Slavu moju narodima.” (Izaija 66,19) To je jedna od najjasnijih starozavjetnih izjava o misioniranju. Drugim riječima, ne samo što će ljudi biti privučeni hebrejskom narodu, već će i neki Hebreji odlaziti u druge narode i poučavati ih o pravom Bogu — što se posebno zapaža u Novom zavjetu. Premda je bilo određenih misionarskih napora od strane Židova u razdoblju između povratka iz Babilona i Kristovog dolaska (Matej 23,15), tek su prvi kršćani proširili Evanđelje velikom brzinom i u širokim razmjerima (Kološanima 1,23).

Baš kao što su Izraelci donosili Gospodinu dar u žitu u Njegov Hram, tako su Mu i misionari donosili dar. Ali oni su kao dar trebali dovesti “svu vašu braću između svih naroda” (Izaija 66,20). Kao što je dar u žitu bio žrtva Bogu koja se nije klala, tako su i obraćenici dovođeni Bogu kao “žrtva živa” (usporedi Rimljanima 12,1). U prilog tvrdnji da se ljudi mogu dovoditi kao neka vrsta žrtve Bogu, zapazite da su mnogo prije leviti posvećivani “kao prikaznica pred Jahvom, u ime Izraelaca. Tako će njihov posao biti da služe Jahvi.” (Brojevi 8,11)

`Kakvo je značenje Božjeg obećanja da će uzeti “sebi između njih svećenike levite” (Izaija 66,21)?`

Zamjenica “njih” u 21. retku odnosi se na “vašu braću između svih naroda”, spomenutu u prethodnom retku. To su pogani između kojih će Bog izabrati neke kao vođe bogoslužja usporedo sa svećenicima i levitima. To je revolucionarna promjena. Bog je prethodno opunomoćio samo Aronove potomke da služe kao svećenici, i jedino još pripadnike Levijevog plemena da im pomažu. Pogani ne mogu doslovno postati Aronovi ili Levijevi potomci, ali Bog je neke od njih opunomoćio da služe u tom svojstvu, što je prethodno bilo zabranjeno čak i za većinu Hebreja.

`Pročitajte 1. Petrova 2,9.10. Kome Petar piše? Što on kaže? Koju poruku on ima za nas kao pripadnike današnjeg “svetog naroda”? Jesmo li mi imalo uspješniji od prvobitnog svetog naroda (Izlazak 19,6)?`