---
title: 'Tako Će Trajati Vaše Ime I Potomstvo'
date: 25/03/2021
---

`Pročitajte Izaija 66,22. Što nam se ovdje govori? Kakvu nadu tu nalazimo?`

Jedno od najljepših obećanja iz Knjige proroka Izaije nalazi se u 66,22. Pročitajte ga pozorno. Na “novom nebu” i na “novoj zemlji” naše ime i potomstvo trajat će zauvijek. Neće više biti brisanja, odsijecanja, cijepljenja, čupanja, ni iskorjenjivanja. Tu imamo obećanje o vječnom životu u obnovljenom svijetu — svijetu bez grijeha, bez smrti, bez patnje. Bit će to “novo nebo i nova zemlja”, konačno i potpuno ispunjenje naše kršćanske vjere, vrhunac onoga što je Krist ostvario za nas na križu.

`Zašto se mlađaci spominju usporedo sa subotama u opisu “novog neba” i “nove zemlje” u Izaiji 66,23?`

Premda ima više različitih načina na koje možemo sagledati taj teški ulomak, evo jednog tumačenja: Bog je stvorio subotu prije nego što je uspostavljen žrtveni sustav (Postanak 2,2.3). Dakle, iako su subote poštovane prema obrednom sustavu, one ne ovise o njemu. Prema tome, one se nastavljaju svetkovati bez prekida tijekom razdoblja obnove, kao i na novoj Zemlji. Ali u Bibliji nema nikakvih naznaka da su mlađaci bili legitimni dani bogoslužja odvojeno od žrtvenog sustava. Možda će to biti dani za bogoslužje (ali ne obvezno i dani za odmor kao tjedne subote) na novoj Zemlji, vjerojatno u vezi s mjesečnim ciklusom stabla života (Otkrivenje 22,2).

`Kakvo god bilo značenje retka u Izaiji 66,23, izgleda da je ključna misao da će Božji narod obožavati svojega Gospodina čitavu vječnost.`

`Zašto Izaija završava negativnom slikom spašenih koji gledaju trupla odmetnika koje je Bog uništio (Izaija 66,24)?`

Kao slikovito upozorenje ljudima svojeg vremena, Izaija sažeto prikazuje suprotnost između vjernih koji će preživjeti uništenje Babilona i buntovnika koji će biti uništeni. To nisu vječne muke — buntovnici su mrtvi, spaljeni “ognjem” uništenja koji se neće ugasiti dok ne završi svoj posao, kako bi obnova Jeruzalema mogla početi.

`Izaijino upozorenje upućuje unaprijed na konačno ispunjenje proročanstava opisano u Otkrivenju: uništenje grešnika i Sotone i smrt u ognjenom jezeru (Otkrivenje 20), nakon čega će nastati “novo nebo i nova zemlja”, sveti “novi Jeruzalem” u kojem neće više biti plača ni boli “jer stari svijet prođe” (Otkrivenje 21,1-4; usporedi Izaija 65,17-19). Bit će to novo postojanje, vječni život za sve otkupljenike sa Zemlje.`