---
title: 'Istina Koju Je Teško Prihvatiti'
date: 28/02/2021
---

Da je Izaija namjeravao samo prenijeti činjenice, on bi izložio sve pojedinosti o Mesiji odjednom. Ali da bi poučio svoje slušatelje, uvjerio ih i omogućio im susret sa Slugom Jahvinim, on razvija bogato tkanje tema koje se ponavljaju u simfonijskom obliku. On otkriva Božju poruku korak po korak tako da se svaki njezin dio može shvatiti u povezanosti s ostatkom slike. Izaija je umjetnik čije je “platno” duša njegovog slušatelja.

`Pročitajte Izaija 50,4-10. Ukratko prepričajte o čemu govore ti redci. Kako u njima možete vidjeti Isusa?`

U Izaiji 49,7 nalazimo da je Božji sluga prezren, da ga se gnušaju, da je podanik “sluzi silničkome”, ali da će “kad vide, dići se kraljevi, bacit će se ničice knezovi”. Ovdje, u 50. poglavlju Knjige proroka Izaije, saznajemo da je dolina dublja za blagog učitelja čije riječi okrepljuju umornog (Izaija 50,4). Put do opravdanja vodi preko tjelesnog zlostavljanja (Izaija 50,6).

Takvo zlostavljanje zvuči loše nama koji živimo u suvremenoj zapadnoj kulturi. Ali ako biste na starom Bliskom istoku, gdje je čast bila pitanje života i smrti za pojedinca i skupinu kojoj je pripadao, na takav način nekoga vrijeđali i zlostavljali, bilo bi vam bolje da imate jaku zaštitu. Jer čim bi se ukazala i najmanja prilika, žrtva i/ili njezino pleme sigurno bi se osvetili.

Kralj David napao je i osvojio zemlju Amonaca (2. Samuelova 10,112) samo zato što njihov kralj “pograbi Davidove sluge, obrija im pola brade i skrati im haljine do pola, sve do zadnjice, i posla ih natrag” (2. Samuelova 10,4). Međutim, u Izaiji 50 ljudi biju slugu, bolno mu čupaju bradu i pljuju ga. A ono što tim postupcima daje univerzalno značenje jest činjenica da je žrtva izaslanik Kralja nad kraljevima. Zapravo, uspoređujući Izaija 9,6.7 i Izaija 11,1-16 s drugim odlomcima koji govore o Sluzi, otkrivamo da je taj Sluga Kralj, moćni Izbavitelj! Ali uz svu tu moć i čast, iz nekog neshvatljivog razloga On ne spašava sebe! To je toliko neobično da ljudi u to nisu povjerovali. Dok je Isus bio na križu, vođe su Mu se rugali: “Druge je spasio! Neka spasi sam sebe, ako je zbilja Božji Mesija — Izabranik!” (Luka 23,35); “Neka sada siđe s križa pa ćemo vjerovati u njega!” (Matej 27,42)

`Pročitajte Izaija 50,4-10. Zabilježite duhovna načela u ovom ulomku koja biste trebali primijeniti u svojem životu. Promatrajte sebe u svjetlu liste koju ste sastavili. U kojim biste područjima mogli biti bolji?`