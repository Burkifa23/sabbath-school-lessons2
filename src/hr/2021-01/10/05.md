---
title: 'Oni Do Kojih Je Nemoguć E Doprijeti To Smo Mi'
date: 03/03/2021
---

Poput neke slabašne biljke, prezren i naizgled bez ikakve posebne vrijednosti (Izaija 53,2.3) — takva je slika Sluge Jahvinog koji strada. Izaija nas brzo vodi kroz nevinu mladost do ruba provalije. Čak ni uz pozadinu koju je prethodno oslikao nismo se spremni pomiriti sa sudbinom tog Sluge. Naprotiv! Izaija nas je naučio da cijenimo to Dijete koje nam se rodi, velikog Kneza mira. Drugi Ga preziru, ali mi znamo tko je On.

Netko je jednom rekao: “Suočili smo se s neprijateljem, a to smo mi.” Taj sluga nije prvi koji je prezren, odbačen, čovjek boli. Kralj David bio je jedan od takvih kad je bježao od svojeg sina Abšaloma (2. Samuelova 15,30). Međutim, bol koju trpi ovaj Sluga nije posljedica Njegovog grijeha. I ne trpi je samo za nekog pojedinca, nego “Jahve je svalio na nj bezakonje nas sviju” (Izaija 53,6).

A odgovor na pitanje “Zašto?” Izaijina je teško prihvatljiva istina: Zato što je Bog ljubav, Njegov Mesija odlučio je stradati. Ali, opet, zašto? Izaija sada izvlači pravu “zlatnu žilu” da bi zaokružio nepojmljivu istinu: On je odlučio stradati da bi dopro do onih do kojih je nemoguće doprijeti, a to smo mi!

Takvi ne razumiju zašto tog Slugu “Bog bije i ponižava” (Izaija 53,4). Baš kao što su Jobovi prijatelji mislili da je sigurno neki njegov grijeh izazvao toliko stradanje, i kao što su Isusa pitali Njegovi učenici: “Tko je sagriješio, on ili njegovi roditelji, da se slijep rodio?” (Ivan 9,2), tako su i oni koji su vidjeli Isusa na križu pomišljali najgore. Zar Mojsije nije rekao da je “obješeni prokletstvo Božje” (Ponovljeni zakon 21,23; usporedi Brojevi 25,4)? A ipak, sve je to bila Božja volja (Izaija 53,10). Zašto? Zato što nas je “Krist otkupio od prokletstva Zakona postavši mjesto nas proklet” (Galaćanima 3,13).

“Kakva je cijena bila plaćena za nas! Gledajte križ i Žrtvu podignutu na njemu! Pogledajte te ruke probodene oštrim klinovima. Pogledajte Njegove noge pričvršćene klinovima za drvo! Krist je ponio naše grijehe na svojem tijelu. Ta patnja, ta agonija, to je bila cijena našeg otkupljenja!” (Ellen G. White, Božja zadivljujuća milost, str. 172)

`Teret, krivnja, kazna za grijehe cijelog svijeta — za svaki grijeh svakog grešnika — sve je to bilo svaljeno na Krista dok je visio na križu, i to odjednom — kao jedini način da mi budemo spašeni! Kako nam to otkriva koliko je grijeh strašan kad je morala biti plaćena takva cijena da bismo se izbavili od njega? Što nam to govori o Božjoj ljubavi kad je On to učinio za nas, čak i po tako visokoj cijeni?`