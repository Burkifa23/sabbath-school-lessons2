---
title: 'Tko Je Povjerovao'
date: 02/03/2021
---

U Izaiji 52,13 Božji sluga je visoko uzdignut, a onda se u sljedećem retku, bez upozorenja, opisuje Njegovo lice koje je tako iznakaženo da obličjem više ne naliči na čovjeka. Novi zavjet opisuje što je to iznakazilo Isusovo lice uključujući bičevanje, krunu od trnja i raspeće, ali nadasve to što je ponio grijehe ljudskog roda. Grijeh nikad nije trebao postati nešto što je za ljude prirodno. To što je ponio grijeh, učinilo je da “Sin Čovječji” ne naliči na čovjeka.

Usporedite to s poviješću o Jobu koji se naglo strmoglavio s položaja velikog bogatstva, časti i moći u bijednog jadnika koji sjedi u pepelu na zemlji i crijepom struže svoje bolne rane (Job 1; 2). Kontrast je bio tako velik da ga u prvi mah čak ni prijatelji nisu prepoznali (Job 2,12). Pitanje je zašto je Job stradao? Zašto je Božji Mesija morao stradati? Ni jedan ni drugi to nisu zaslužili. Obojica su nevini. Čemu onda stradanje?

`Pročitajte retke predviđene za današnje proučavanje i zabilježite sva mjesta na kojima se javlja tema o nevinom koji strada za krive. Koja se ključna poruka tu nalazi za nas?`

Pogledajte pitanja koja se postavljaju u Izaiji 53,1. Ta pitanja naglašavaju kakav je izazov vjerovati u nešto što je nevjerojatno (usporedi Ivan 12,37-41) i upozorava nas da se pripremimo za ostatak priče. Ali ta pitanja u sebi sadrže i poziv. U ovom kontekstu, paralela između tih dvaju pitanja podrazumijeva da će se Gospodnja mišica / spasonosna sila (usporedi Izaija 52,10) otkriti onima koji povjeruju tom propovijedanju. Želite li vi doživjeti Božju spasonosnu silu? Onda vjerujte tom propovijedanju.

`Pročitajte Izaija 53,6. Koja se posebna poruka tu nalazi? Što bi vam trebalo pružiti nadu usprkos vašim prijašnjim grijesima i neuspjesima?`