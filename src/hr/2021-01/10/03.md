---
title: 'Pjesma O Sluzi Jahvinu'
date: 01/03/2021
---

Ulomak u Izaiji 52,13—53,12, poznat kao “Pjesma o Sluzi Jahvinu”, potvrđuje Izaijin glas kao “proroka evanđelista”. U skladu s uzvišenošću Evanđelja, ta pjesma nadmašuje ostalu literaturu. Premda je kratka, ona oduzima dah, a svaki redak obiluje dubinom značenja i otkriva srž Božje nepojmljive težnje da spasi rod ogrezao i izgubljen u grijehu.

Te riječi nije lako prihvatiti. Izaija priprema svoje slušatelje razvijajući mesijansku temu od samog početka svoje knjige. Prateći cjelokupni tijek Mesijinog života na Zemlji, prorok počinje od Njegovog začeća i rođenja (Izaija 7,14), predstavlja Ga kao božanskog Kralja iz Davidove loze (Izaija 9,6.7), opširno govori o Njegovom radu na obnovi Izraela (Izaija 11,1-16) i mirnoj službi oslobođenja od nepravde i patnje (Izaija 42,1-7). A onda otkriva da ta velika drama o Mesiji obuhvaća neočekivani obrat — tragediju koja prethodi uzvišenju (Izaija 49,1-12; 50,6-10). Pjesma o Sluzi Jahvinu ispituje dubine te tragedije.

`Vratimo se na tekstove navedene u prethodnom odlomku. Razmotrimo što nam oni govore o Mesiji Isusu. Kako nam pomažu da se pripremimo za ono što dolazi u 52. i 53. poglavlju? Ili oni jednostavno doprinose tome da ono što se događa u 52. i 53. poglavlju djeluje još dojmljivije?`

Ulomak u Izaiji 52,13—53,1 početak je pjesme s uvodom koji sadrži zapanjujuću suprotnost: Sluga će uspijevati i uzvisit će se, ali će Njegovo lice biti nagrđeno do neprepoznatljivosti. Tko može u to povjerovati?

Redcima u Izaiji 53,2.3 otpočinje bolno spuštanje — od Sluginog podrijetla i sasvim običnog izgleda do Njegove patnje i odbačenosti. Ulomak u Izaiji 53,4-6 objašnjava da je Njegovo stradanje zapravo naša kazna koju On snosi da bi nas iscijelio. Izaija 53,7-9 nastavlja sa spuštanjem nevinog Sluge do groba.

U Izaiji 53,10-12 Sluga se uzdiže do vrhunske nagrade najavljene unaprijed u uvodu pjesme koja počinje u Izaiji 52,13, uz dodatni uvid da je Njegova žrtva za spasenje drugih po Božjoj volji.

Usporedite tu pjesmu s oblikom doline koji nalazimo u Filipljanima 2,5-11, gdje je Isus najprije u Božjem obličju, ali se spušta ispraznivši sebe kako bi preuzeo obličje sluge, a zatim se ponižava do smrti, i to najsramnije od svih — smrti na križu. Zato Ga Bog visoko uzdiže da bi Ga svi priznali kao Gospodina (usporedi Izaija 49,7).

`Pročitajte Izaija 52,13—53,12. Zapišite sve što je Isus učinio za nas. Razmišljajte što ti postupci učinjeni u našu korist znače za nas.`