---
title: 'Vrijeme Za Nas'
date: 11/03/2021
---

`Zašto prorok govori o suboti u Izaiji 58,13.14? Kakve to ima veze s Danom pomirenja o kojem se govori u prethodnim redcima?`

Godišnji Dan pomirenja bio je obredna subota. Kao i u tjednu subotu, u taj dan bila je zabranjena svaka vrsta posla (Levitski zakonik 23,27-32). Prema tome, kao što su uočili prvi adventisti, pravilo da odmor na Dan pomirenja traje od večeri do večeri (Levitski zakonik 23,32) otkriva nam da to isto mora vrijediti i za tjednu subotu. Isto se tako i poruka ulomka u Izaiji 58,13.14, premda se prvenstveno odnosi na obrednu subotu na Dan pomirenja, može primijeniti i na tjednu subotu.

`Pročitajte Izaija 58,13. Kakva bi subota trebala biti? Kako naše subotnje iskustvo može podsjećati na ovo koje je ovdje opisano? Kad pomislite što subota zapravo prikazuje, zašto je važno da ona bude baš takva kao što je opisana u tom retku?`

Tekst u Izaiji 58 obrađuje tri glavne teme: samoodricanje, dobročinstvo i subotu.

Kako je to troje povezano?

Prvo, sve troje podrazumijeva usmjerenost na Boga, Njegove zahtjeve i priznanje naše ovisnosti o Njemu. Drugo, primjenjujući to troje, ljudi teže svetosti oponašajući Boga (vidi Levitski zakonik 19,2) koji je u Kristovom obličju ponizio sebe (Filipljanima 2,8), pokazao samopožrtvovnu ljubav (Ivan 3,16) i počinuo od svojeg djela u subotu na kraju tjedna stvaranja (Postanak 2,2.3; Izlazak 20,11).

`Pogledajte još neke povezanosti između tema kojima se bavi 58. poglavlje Knjige proroka Izaije — samoodricanja, brige o drugima i subote: sloboda od napornog rada tijekom tjedna koju omogućava subota, dobra je za ljude jer im dopušta da se osvježe (Izlazak 23,12; Marko 2,27); Isus je pokazao da je prikladno činiti dobra djela subotom (Marko 3,1-5; Ivan 5,1-17); pravo svetkovanje subote donosi radost (Izaija 58,14), isto kao i pomaganje drugima (Izaija 58,10.11). Što bi se moralo promijeniti u vašem životu da biste i sami iskusili te blagoslove?`