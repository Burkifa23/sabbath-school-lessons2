---
title: 'Pravi I Lažni Post'
date: 09/03/2021
---

`Na što se odnosi “post” u Izaiji 58,3?`

To je sigurno bio post na Dan pomirenja, jedini post koji je Bog zapovjedio (Levitski zakonik 16,29.31; 23,27-32). Ovo je potvrđeno u Izaiji 58,3 (Varaždinska Biblija) paralelnim izrazom “postimo i mučimo”, koji prati terminologiju Levitskog zakonika. Poniženje/mučenje sebe odnosi se na različite oblike samoodricanja, uključujući i post (usporedi Psalam 35,13; Daniel 10,2.3.12).

Povezanost s Danom pomirenja objašnjava Božju zapovijed: “Glas svoj poput roga podigni.” (Izaija 58,1) Ta vrsta trube od ovnujskog roga, šofar, oglašavala se kao podsjetnik deset dana prije Dana pomirenja (Levitski zakonik 23,24). Štoviše, svake pedesete godine na Dan pomirenja najavljivan je početak jubilejske — oprosne godine (Levitski zakonik 25,9.10; usporedi Izaija 27,13).

`Pročitajte Izaija 58,3-7. Na što se Gospodin žali? Što nije bilo u redu s njihovim “postom”?`

Čini se da su ljudi očekivali da im Bog čestita zbog njihove “pobožnosti”. Naravno, oni su to sve naopako shvatili. Samoodricanje na Dan pomirenja trebalo je izraziti njihovu zahvalnost i odanost Bogu kad je veliki svećenik čistio Svetište, a samim tim i njih od grijeha koji su im već bili oprošteni (Levitski zakonik 16; usporedi s 4. poglavljem). Njihova djela trebala su biti učinjena kao zahvalnost Bogu koji ih je spasio na dan suda, a ne da bi stekli Božje odobravanje zbog svoje “pobožnosti” i “posvećenja”. Uostalom, Božje Svetište uprljali su grijesi naroda. Ono je moralo biti očišćeno krvlju koja je prolivena zbog onog što su oni učinili.

`Jedna od ključnih pouka koje proizlaze iz tih tekstova ukazuje na razliku između pobožnosti i sljedbeništva. U čemu se ogleda ta razlika? Kako se mi kao pojedinci suočavamo s istom opasnošću koja je ovdje prikazana — da vjerujemo kako naši vjerski obredi u određenom smislu pokazuju da slijedimo Gospodina na način na koji On to traži od nas?`