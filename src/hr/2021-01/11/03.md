---
title: 'Uzvišene Misli I Putovi'
date: 08/03/2021
---

`Zašto Bog kaže da su Njegove misli i putovi viši od naših “kao što su nebesa viša od zemlje” (Izaija 55,8.9 — Varaždinska Biblija)? Što to znači?`

Nema sumnje da je Bog koji je stvorio svemir u kojem čak i najjednostavnije pojave skrivaju tajne koje naš um ne može shvatiti — Bog čiji putovi uvelike nadmašuju ono što mi možemo čak i površno razumjeti. Ta spoznaja o Njegovoj beskrajnoj nadmoćnosti trebala bi nam stoga pomoći da ponizno primimo Njegovu pomoć (vidi Izaija 57,15).

`Pročitajte Izaija 55,6-9. U kojem kontekstu Bog govori o tome koliko su Njegove misli i Njegovi putovi viši od svega što mi možemo zamisliti? Što po Njegovim riječima mi tako teško možemo razumjeti?`

Od svih velikih tajni svemira, nema sumnje da je plan spasenja najveća tajna koju jedva donekle možemo shvatiti (vidi Efežanima 6,19). Da bi Stvoritelj svemira pristao sagnuti se i zaodjenuti u ljudsku narav, živjeti životom patnje i napornog rada da bi umro umjesto nas kao žrtva za grijeh, da bi nam mogao oprostiti i pokazati svoju milost — to je istina koja će oduševljavati srca Božjih stvorenih bića u sve vjekove vječnosti.

“Otkupljenje je tajna u koju bi i anđeli željeli zaviriti; ta će tajna biti znanost i pjesma otkupljenih tijekom beskrajnih vjekova vječnosti.

Nije li onda dostojna pomnog proučavanja i razmišljanja već danas? …

Ovo je neiscrpna tema. Proučavanje Kristovog utjelovljenja, Njegove žrtve pomirenja i posredničkog djelovanja zaokupljat će um marljivog učenika koliko god vrijeme bude potrajalo; i gledajući u Nebo s njegovim nebrojenim godinama, on će uzviknuti: ‘Uzvišena je tajna prave vjere!’” (Ellen G. White, Moj život danas, str. 364; u izvorniku 360).

`Osvrnite se na loše stvari koje ste učinili: na ljude koje ste povrijedili, na neljubazne riječi koje ste izgovorili, koliko ste razočarali druge, a sebe same da i ne govorimo. A ipak, sve to vam Isusovim posredovanjem može biti oprošteno i možete stajati, upravo sada, savršeni i pravedni u Božjim očima. Ako to nije tajna, što onda jest?`