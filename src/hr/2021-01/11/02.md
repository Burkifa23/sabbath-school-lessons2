---
title: 'Kupovati Nešto Besplatno'
date: 07/03/2021
---

`“O svi vi koji ste žedni, dođite na vodu; ako novaca i nemate, dođite. Bez novaca i bez naplate kupite vina i mlijeka!” (Izaija 55,1) Koju proturječnost ovdje zapažate?`

Pretpostavimo da ste uzeli hranu, izišli na ulicu u nekom velikom gradu i oglasili tamošnjim gladnima i beskućnicima: “Hej, vi koji nemate novca, dođite, kupite i jedite!” Ali kako da kupuju ako nemaju novca?

Međutim, ako dodate sljedeće riječi, kao što je učinio Izaija: “Bez novaca i bez naplate” (Izaija 55,1), smisao postaje jasniji. Izaija poziva ljude da prihvate oprost (Izaija 55,7) koji je besplatan. Ipak, riječ “kupite” naglašava da je ono što Bog nudi ljudima kako bi zadovoljio njihove potrebe vrlo vrijedno. Primanje nečega takvog zahtijeva nešto zauzvrat (također vrijedno). Bog besplatno nudi oprost u okviru obnovljenog zavjetnog odnosa s Njegovim narodom, ali ne zato što je to bilo besplatno za Njega — On je to platio po strahovito visokoj cijeni, krvlju Njegovog Sluge. Premda je besplatno, ono je Njega stajalo zapanjujuće mnogo.

`Koja je bila cijena našeg spasenja? Vidi 1. Petrova 1,18.19.`

`Kako se Izaijin pristup spasenju može usporediti s novozavjetnim pristupom? Efežanima 2,8.9.`

Izaija jezgrovito sažima Evanđelje u Starom zavjetu, ali to je isto ono Evanđelje koje nalazimo i u Novom zavjetu. Nije postojalo nikakvo “starozavjetno” spasenje djelima koje bi trebalo zamijeniti “novozavjetnim” spasenjem milošću. Još otkad je Bog obećao Izbavitelja Adamu i Evi (Postanak 3,15), postojao je samo jedan put spasenja — milošću po vjeri (Efežanima 2,8). “A milosni dar Božji jest život vječni u Kristu Isusu, Gospodinu našemu.” (Rimljanima 6,23) Od starodrevnog Gilgameša koji je činio junačke podvige u uzaludnoj potrazi za vječnim životom, do današnjih glumica koje vjeruju u reinkarnaciju, ljudi su isprobavali sve moguće putove spasenja, ali bezuspješno. Zato trebaju saznati za Isusa i ono što je On postigao za njih na križu.

`Spasenje je besplatno u smislu da nema ničega što mi možemo učiniti da bismo ga zaradili. Naša djela nikad neće biti dovoljno dobra da bi nas spasila. Pa ipak, spasenje nas u isto vrijeme može stajati svega. Što to znači? Pogledajte, na primjer, Matej 10,39; Luka 9,23; 14,26; Filipljanima 3,8.`