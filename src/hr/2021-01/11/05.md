---
title: 'Post Kao Borba Sa Sobom'
date: 10/03/2021
---

Deset dana nakon što je zvuk trube podsjetio pripadnike Božjeg naroda da Gospodin treba biti proglašen za njihovog Kralja na sam Dan pomirenja, kad je njihova poniznost u samoodricanju trebala potvrditi odanost Njemu kao Kralju, prorok podiže svoj glas poput trube i objavljuje da su oni zapravo u pobuni protiv Njega (Izaija 58,1).

`Pročitajte Izaija 58,6-12. Što Bog smatra djelima istinskog samoodricanja? Uostalom, što je teže: preskočiti nekoliko obroka, ili uložiti vlastito vrijeme i novac da biste nahranili beskućnike u svojem gradu? Koje se načelo vidi iza tih postupaka? U kojem se smislu istinska pobožnost sastoji od takvih djela?`

Svatko može biti pobožan. Svatko može vršiti vjerske obrede, čak i one ispravne, po svim propisima. Ali to nije jedino što Gospodin želi. Pogledajte Isusov život. Koliko god je bio odan vjerskim običajima svojeg vremena, pisci evanđelja mnogo su veći naglasak stavljali na Njegova djela milosrđa, na liječenje, hranjenje gladnih i opraštanje onima koji su imali potrebu za tim, nego na Njegovu odanost obredima.

Gospodin traži crkvu, ljude koji će svijetu propovijedati istinu. Ali što će prije privući ljude k istini kakva je u Isusu — strogo pridržavanje zakona zdrave prehrane ili spremnost da se pomogne gladnima? Strogo poštovanje subotnjeg odmora ili spremnost da se utroši vrijeme i energija da bi se pomoglo potrebitima?

`Pročitajte Matej 25,40; Jakov 1,27. Što nam govore ovi redci?`

Pogledajte blagoslove navedene u 58. poglavlju Knjige proroka Izaije, za koje Bog kaže da će doći na ljude koji služe onima koji imaju manje sreće od njih. Što nam, prema vašem mišljenju, Gospodin tu govori? Jesu li to obećanja o nekoj nadnaravnoj intervenciji do koje će doći u našem životu ako budemo sve to činili? Ili nam možda On govori o blagoslovima koje primamo dajući sebe drugima umjesto da budemo sebični, pohlepni i zaokupljeni sobom? Objasnite svoj odgovor.