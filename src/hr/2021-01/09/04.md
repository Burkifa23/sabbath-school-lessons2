---
title: 'Perzijski Mesija'
date: 23/02/2021
---

`Koje se zapanjujuće proročanstvo pojavljuje u Izaiji 44,26— 45,6?`

Izaijino poslanje trajalo je otprilike od 745. do 685. godine pr. Kr. Pošto je spomenuo osvajača s istoka i sjevera (Izaija 41,2.3.25) i nagovijestio da je to dobra vijest za Jeruzalem (Izaija 41,27), Izaija oslovljava Kira po imenu i opisuje njegove aktivnosti. On je doista došao sa sjevera i istoka u odnosu na Babilon i osvojio ga 539. godine pr. Kr. Poslužio je Bogu tako što je oslobodio Židove iz babilonskog sužanjstva. I doista je odobrio ponovnu gradnju Hrama u Jeruzalemu (vidi Ezra 1).

Stavite to proročanstvo u odgovarajuću perspektivu. Budući da je prošlo oko stotinu četrdeset i šest godina od trenutka Izaijine smrti do pada Babilona, njegovo proročanstvo je bilo stoljeće i pol ispred svojeg vremena. To bi bilo kao da je George Washington predvidio da će čovjek poznat kao general Dwight Eisenhower pomoći u oslobađanju Europe 1945. godine! S obzirom na to da o Kirovim djelima svjedoče različiti stari izvori, uključujući i babilonske ljetopise, njegov izvještaj na “Kirovom cilindru”, kao i Biblija (2. Ljetopisa 36,22.23; Ezra 1; Daniel 5; 6,28; 10,1), točnost Izaijinog proročanstva je neprijeporna. To daje za pravo onima koji vjeruju da pravi proroci primaju točna proročanstva od Boga koji daleko unaprijed zna budućnost.

`Zašto Bog naziva Kira “svojim pomazanikom” (Izaija 45,1)?`

Hebrejska riječ za “pomazanika” ovdje ista je ona riječ iz koje izvodimo ime Mesija. Na drugim mjestima u Starom zavjetu ta riječ mogla se odnositi na pomazanog velikog svećenika (Levitski zakonik 4,3.5.16; 6,22), na pomazanog izraelskog kralja (1. Samuelova 16,6; 24,6.10; 2. Samuelova 22,51), ili na Mesiju, budućeg kralja iz Davidove loze i Izbavitelja (Psalam 2,2; Daniel 9,25.26). Iz Izaijine perspektive Kir je bio neki budući kralj kojega će Bog poslati da izbavi Njegov narod. Ali on je ipak bio neobični mesija budući da nije bio Izraelac. Učinio je nešto od onoga što će Mesija činiti — porazio je Božje neprijatelje i oslobodio Njegov zarobljeni narod, ali nije mogao biti pravi Mesija jer nije vodio podrijetlo od Davida.

`Proročanstvom o Kiru Bog je pokazao da On jedini poznaje budućnost (Izaija 41,4.21-23.26-28; 44,26). On se obraća Kiru: “Dajem ti tajna blaga i skrivena bogatstva, da bi spoznao da sam ja Jahve koji te zovem po imenu.” (Izaija 45,3)`