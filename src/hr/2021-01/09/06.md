---
title: 'Sluga Koji Suosjeća I Pati'
date: 25/02/2021
---

`Tko je Božji Sluga u Izaiji 49,1-12?`

Bog ga poziva i daje mu ime prije nego što je rođen, čini da njegova usta budu kao mač i proslavlja se u njemu. Bog koristi tog Slugu da vrati izraelski narod sebi, da bude svjetlo spasenja čitavom svijetu, da bude Savez i da oslobodi zatočenike. Ima mnogo preklapanja između tog opisa i opisa iz 42. poglavlja, u kojem tog Slugu prepoznajemo kao Mesiju. Novi zavjet pronalazi osobine tog sluge u Isusu Kristu, i to u vezi s oba dolaska: Matej 1,21; Ivan 8,12; 9,5; 17,1-5; Otkrivenje 1,16; 2,16; 19,15.

`Ako je taj Sluga Mesija, zašto Ga Bog ovdje naziva Izraelom (Izaija 49,3)?`

Prije smo utvrdili da se u ovom dijelu Knjige proroka Izaije, Božji Sluga “Izrael/Jakov” odnosi na narod. Ali ovdje se ime “Izrael” (bez usporednog navođenja imena “Jakov”) jasno primjenjuje na Slugu koji vraća narod Bogu (Izaija 49,5). Sluga je postao idealno utjelovljenje ili predstavnik naroda čiji je poraz doveo u pitanje njegovo pravo da koristi ime “Izrael” (Izaija 48,1).

`Koji se novi element tu pojavljuje? Izaija 49,4.7.`

Evo prvog nagovještaja poteškoća koje očekuju Slugu. On se jada: “Zaludu sam se mučio, nizašto naprezao snagu” (Izaija 49,4); ista se misao pojavljuje u Danielu 9,26: “Bit će Pomazanik pogubljen, ali ne za sebe.” Ipak, on se drži vjere: “Kod Jahve je moje pravo, kod mog Boga nagrada je moja.” (Izaija 49,4) Teolog J. Alec Motyer primjećuje: “Tako je Izaija unaprijed vidio Slugu s pravom ljudskom naravi koji je kušan kao i mi i koji se pokazao kao začetnik i dovršitelj vjere — istinske, osobne vjere, koja se još uvijek može pozvati na Boga i kad se više ništa ne čini vrijednim.” (The Prophecy of Isaiah: An Introduction and Commentary, str. 387)

Riječi u Izaiji 49,7 neobično su potresne. Slugu “preziru i odbacuju narodi”, ali Gospodin mu kaže: “Kad vide, dići će se kraljevi, bacit će se ničice knezovi, zbog Jahve, koji je vjernost svoju pokazao, sveca Izraelova, koji te izabrao.“

`Osvrnite se na Kristovu službu. Zar On nije imao razloga biti obeshrabren do kraja? Pa ipak je ostao vjeran, usprkos vanjskim okolnostima. U kojem je smislu to pouka za nas da postupamo isto — usprkos vanjskim okolnostima?`