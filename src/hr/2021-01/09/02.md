---
title: 'Sluga Narodu'
date: 21/02/2021
---

`U Izaiji 41,8 Bog oslovljava svoj narod riječima: “Ti, Izraele, slugo moja”, a u Izaiji 42,1 spominje nekoga za koga kaže: “Evo Sluge mojega.” Tko je taj Sluga?`

Je li to Izrael/Jakov, predak Izraelaca? Izraelski narod? Mesija/Krist, kojega Novi zavjet prepoznaje u Isusu?

Postoje dvije vrste tekstova o Božjem sluzi koji se uzajamno isprepliću u dijelu Knjige proroka Izaije od 41. do 53. poglavlja. Jedan sluga nazvan je “Izrael” ili “Jakov”, kao u Izaiji 41,8; 44,1.2.21; 45,4; 48,20. Budući da se Bog obraća Izraelu/Jakovu u sadašnjem vremenu, jasno je da on, Jakov, predstavlja narod svojih potomaka. To potvrđuje i činjenica da je Gospodin izbavio “slugu svojega Jakova” u trenutku kad je trebao izići iz Babilona (Izaija 48,20).

Na drugim mjestima, kao što su Izaija 42,1; 50,10; 52,13; 53,11, Božji sluga ne oslovljava se po imenu. Kada se spominje prvi put, u Izaiji 42,1, njegov identitet nije odmah očit. Međutim, kako Izaija razvija njegov profil u tekstovima koji slijede, postaje jasno da je to osoba koja vraća Jakovljeva plemena (Izrael) Bogu (Izaija 49,5.6) i umire žrtvenom smrću u korist grešnika (Izaija 52,13—53,12; vidi također Izaija 49,5.6). Prema tome, on ne može biti isto što i narod. Dakle, jasno je da Izaija govori o dvojici Božjih slugu. Jedan je predstavljen kao zajednica (narod) a drugi kao pojedinac.

`Koja je uloga naroda slugu? Izaija 41,8-20.`

Bog uvjerava Izrael da je kao narod još uvijek Gospodnji sluga: “Izabrao sam te i nisam te odbacio.” (Izaija 41,9) Zatim Bog daje Izraelu jedno od najveličanstvenijih obećanja u Bibliji: “Ne boj se, jer ja sam s tobom; ne obaziri se plaho, jer ja sam Bog tvoj. Ja te krijepim i pomažem ti, podupirem te pobjedničkom desnicom.” (Izaija 41,10) Ovdje i u idućim redcima vidimo da je jedna od osnovnih uloga Izraela da vjeruje da će ga pravi Bog spasiti (u što kralj Ahaz nije vjerovao), umjesto da se uzda u druge bogove i njihove kipove kao što čine ostali narodi (Izaija 41,7.21-24.28.29).

`Zapazite kako u Izaiji 41,14 Gospodin naziva narod crvićem. Koji je smisao ove usporedbe? Pogledajte cijeli ulomak da biste dobili potpuniji odgovor. Čemu bi nas to trebalo poučiti kad je riječ o našoj potrebi da se u potpunosti oslonimo na Boga?`