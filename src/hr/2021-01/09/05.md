---
title: 'Nada Za Budućnost'
date: 24/02/2021
---

Činjenica da je Izaija tako precizno prorokovao o Kiru nazivajući ga po imenu, uznemirava ljude koji ne vjeruju da proroci primaju viđenja od Boga. Da bi riješili taj problem, oni prihvaćaju teoriju da je neki kasniji prorok, “drugi Izaija”, koji je živio u vrijeme Kira, napisao dio Izaijine knjige od 40. do 66. poglavlja. Tako je Knjiga proroka Izaije “prepiljena nadvoje”, doživjevši istu sudbinu kakva je prema predaji snašla i samog proroka (vidi Hebrejima 11,37).

Međutim, nema nikakvih povijesnih dokaza u prilog postojanju nekog drugog “Izaije”. Da je on doista postojao, bilo bi neobično što ga Biblija ne spominje jer je njegova poruka iznimno važna, a njegova književna vještina izvanredna. Čak ni u najstarijim biblijskim rukopisima, među svicima iz Kumrana koji sadrže dijelove Knjige proroka Izaije, nema nikakvog prekida između 39. i 40. poglavlja, čime bi se naznačio prelazak na djelo nekog novog autora.

Izaijina osnovna poruka dosljedno se provlači kroz cijelu knjigu: Uzdajte se u pravog Boga, uključujući i Njegovog mesijanskog Izbavitelja, umjesto u druge sile. Učenjaci su ispravno naglasili promjenu žarišta s asirskog razdoblja u Izaiji 1—39 na babilonsko od 40. poglavlja nadalje. Međutim, utvrdili smo da 13., 14. i 39. poglavlje već najavljuju babilonsko sužanjstvo. Točno je da prvi dio knjige, od 1. do 39. poglavlja, naglašava sud, dok drugi dio, od 40. do 66. poglavlja, naglašava utjehu. Ipak, i u prvim poglavljima božanska utjeha i ohrabrenje također su prisutni u izobilju, dok se u drugom dijelu knjige, u ulomcima kao što su Izaija 42,18-25; 43,22-28; 48,1-11, govori o Božjoj osudi nad Judom zato što Ga je napustio. Izaijino proročanstvo o budućoj utjesi podrazumijeva stradanje do kojeg će doći u međuvremenu.

`Premda se narod suočio sa strahovitom nesrećom zbog svojih grijeha, neki među njima nisu se prestali nadati. Držali su se Božjih obećanja, poput onih koja nalazimo u Levitskom zakoniku 26,40-45. Pozorno pročitajte te retke. Stavite se u položaj onih Židova koji su preživjeli poraz od Babilona. Koju nadu pronalazite u tim riječima?`

`Djelovanje kojeg duhovnog načela vidite u tim redcima u Levitskom zakoniku? Što Bog kaže Izraelu? Na koji način isto načelo djeluje i u našem životu?`