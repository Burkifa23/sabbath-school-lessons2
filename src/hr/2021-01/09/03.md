---
title: 'Neimenovani Sluga'
date: 22/02/2021
---

Koja je uloga i kakav je karakter Božjeg neimenovanog Sluge kojega Bog bira i na kojega polaže svojega Duha? Izaija 42,1-7.

Izaberite najbolji odgovor ili nekoliko odgovora:

1.	On donosi pravdu narodima.

2.	Svoje ciljeve ostvaruje tiho i lagano, ali uspješno.

3.	On je učitelj.

4.	Služi kao Savez između Boga i naroda.

5.	Pruža svjetlo/nadu liječenjem sljepila i oslobađanjem zatočenika.

6.	Sve navedeno.

`Kako se uloga i karakter tog Sluge može usporediti s “mladicom iz panja Jišajeva” na kojoj također počiva Duh Gospodnji (Izaija 11,1)?`

Kao u 42. poglavlju, vladar iz Davidove loze koji se spominje u Izaiji 11 postupa u skladu s Bogom donoseći pravdu i oslobođenje potlačenima, kao i mudrost i znanje o Bogu. Otkrivamo da je ta “mladica” i “panj” Jišajev zapravo Mesija, božansko Dijete iz Izaije 9,6.7, koje također donosi mir “nad prijestoljem Davidovim, nad kraljevstvom njegovim” sa “sudom i pravdom” (Izaija 9,7 — DK). Sluga iz 42. poglavlja Knjige proroka Izaije očito je Mesija.

`S kim Novi zavjet poistovjećuje Slugu iz Izaije 42,1-7 koji donosi pravdu? Matej 12,15-21.`

U Mateju 12 navode se dijelovi 42. poglavlja Knjige proroka Izaije i primjenjuju se na mirnu, iscjeliteljsku službu Isusa, Božjeg ljubljenog Sina koji Mu je mio (Izaija 42,1; Matej 3,16.17; 17,5). On svojom službom obnavlja Božju zavjetnu vezu s Njegovim narodom (Izaija 42,6; Daniel 9,27).

Isus i Njegovi učenici donosili su pravdu ljudima tako što su ih oslobađali patnje, neznanja o Bogu i robovanja zlim duhovima, što je sve bilo posljedica Sotoninog zlostavljanja (Luka 10,19). Zatim je Isus umro da bi potvrdio “novi Savez” (Matej 26,28) i donio pravdu za svijet protjerivanjem Sotone, tuđinca koji je uzurpirao vladarski položaj predstavljajući se kao “knez ovoga svijeta” (Ivan 12,31-33).

`Pogledajte opis Krista u Izaiji 42,1-4. Provedite neko vrijeme u razmišljanju o Isusovom životu. Koje posebne karakteristike Njegove službe ukazuju na ispunjenje tog proročanstva? Koje pouke ovdje nalazimo u vezi s potrebom da i mi sami služimo drugima?`