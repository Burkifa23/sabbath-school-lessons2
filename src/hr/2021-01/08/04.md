---
title: 'Rođenje Evangelizma'
date: 16/02/2021
---

`Koja se vrsta događaja opisuje u Izaiji 40,9-11?`

Dalje u Knjizi proroka Izaije pojavljuje se muški glasnik s dobrim vijestima za Jeruzalem (Izaija 41,27; 52,7). Ali u Izaiji 40,9 glasnik koji s visoke gore objavljuje: “Evo Boga vašega!” ženskog je roda, što posebno dolazi do izražaja u hebrejskom jeziku.

U Psalmu 68 David slavi Boga zato što On “daje dom samotnicima, sužnje izvodi na slobodu” (Psalam 68,6 — Varaždinska Biblija). Premda se te riječi odnose na izlazak iz egipatskog ropstva, Izaija upotrebljava iste misli pozivajući se na drugi “izlazak” — povratak iz babilonskog sužanjstva.

Međutim, Novi zavjet primjenjuje Izaiju 40,3-5 na Ivana Krstitelja, koji je pripremao put za Krista, vječnu Riječ koja je postala Gospodnja prisutnost u tijelu među Njegovim narodom (Ivan 1,14).

Čak i prije Ivana navješćivana je Radosna vijest o Njegovom dolasku. Među prvim navjestiteljima bili su stari Šimun i Ana, koji su dočekali Djetešce Isusa prigodom Njegovog posvećenja u Hramu (Luka 2,25-38). Poput Izaijinih glasnika, oni su bili muško i žensko. Šimun je čekao Izraelovu utjehu u obličju Mesije (Luka 2,25.26).

U svjetlu Izaijinog proročanstva, čini se da nije slučajno što je proročica Ana bila prva koja je Jeruzalemcima na hramskoj gori javno objavila da je Gospodin došao: “Upravo toga časa pristupi i on te počne hvaliti Boga i govoriti o Djetetu svima koji su očekivali otkupljenje Jeruzalema.” (Luka 2,38) To je bilo rođenje kršćanskog evangelizma kakav mi poznajemo — objavljivanje Evanđelja, Radosne vijesti da je Isus Krist došao donijeti spasenje. Poslije je Krist povjerio drugoj ženi, Mariji Magdaleni, prvu vijest o svojem trijumfalnom uskrsnuću (Ivan 20,17.18), zahvaljujući kojem se ostvarilo Njegovo evanđeosko poslanje za planet Zemlju. Tijelo je kao trava, ali je Božja Riječ, koja je postala tijelo, vječna (vidi Izaija 40,6-8)!

`Pročitajte Izaija 40,11. Kakva je slika tu prikazana? Napišite jedan odlomak o tome kako ste vi osobno doživjeli Gospodnju pastirsku skrb. Zašto je dobro da u svojem umu pamtite na koje vas je sve načine Gospodin vodio?`