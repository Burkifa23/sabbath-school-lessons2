---
title: 'Problem S Klanjanjem Idolima'
date: 18/02/2021
---

Idolopoklonstvo uništava jedinstven, blizak odnos s Bogom zamjenjujući Ga nečim drugim (Izlazak 20,4.5; 42,8). Zato prorok o klanjanju idolima govori kao o duhovnom “preljubu” (Jeremija 3,6-9; Ezekiel 16,1519).

`Pročitajte Izaija 41,29. Kako Izaija opisuje idole? Kako vi razumijete što on tu govori o njima? Zašto je to tako točan opis bilo kojeg idola, bez obzira na to o čemu je riječ?`

Idolopoklonici u stara vremena vjerovali su da obožavaju moćna božanska bića preko njihovih kipova ili simbola. Klanjanje idolu koji predstavlja nekog drugog boga kršenje je prve zapovijedi: “Nemoj imati drugih bogova uz mene.” (Izlazak 20,3) Ali ako je idol namijenjen tome da predstavi pravog Boga, kao što je bilo zlatno tele (Izlazak 32,4.5), Gospodin odbacuje takvu sliku o sebi jer nitko ne zna kako Njega prikazati (Ponovljeni zakon 4,15-19) i ništa ne može prikazati Njegovu neusporedivu slavu i veličinu. Prema tome, sâm idol postaje drugi bog, a klanjanjem njemu krše se prva i druga zapovijed.

Božjem narodu nisu potrebni idoli jer je On živo prisutan među njima u Pomirilištu u svojem Svetištu. Klanjati se idolu znači zamijeniti, pa samim tim i nijekati Njegovu stvarnu prisutnost.

`S kojom se vrstom idolopoklonstva mi kao crkva danas suočavamo? Javlja li se idolopoklonstvo u crkvi danas u blažim oblicima? Ako se javlja, na koji se to način očituje?`

“Mnogi koji se nazivaju kršćanima služe drugim bogovima osim Gospodina. Ali Stvoritelj zahtijeva našu krajnju posvećenost, našu potpunu odanost. Sve što umanjuje našu ljubav prema Bogu ili ometa službu koja Njemu pripada, postaje idol.” (Ellen G. White Comments, The SDA Bible Commentary, sv. 2, str. 1011,1012)

Iz starih spisa znamo da je obožavanje idola bilo privlačno jer se ticalo materijalnog. Koristeći oblike bogoslužja s kojima se narod mogao lako povezati, idolopoklonici su poštovali sile za koje su smatrali da im mogu osigurati plodnost i blagostanje. Bila je to religija samopomoći. Zvuči li vam to poznato?

Neposredno prije nego što Gospodin ponovno dođe, kad Njegov put bude pripremljen djelovanjem posljednje Ilijine poruke o pomirenju (Malahija 4), imat ćemo isti izbor kao u vrijeme proroka Izaije: hoćemo li obožavati Stvoritelja ili nešto drugo (Otkrivenje 13; 14).