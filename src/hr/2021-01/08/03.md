---
title: 'Prisutnost Riječ I Popravljanje Putova'
date: 15/02/2021
---

`Kako Božji narod prima utjehu? Izaija 40,1-8.`

Jedan neimenovani glasnik najavljuje da Bog dolazi otkriti svoju slavu (Izaija 40,3-5). Drugi glas objavljuje da za razliku od ljudi koji su prolazni poput lišća, “riječ Boga našeg ostaje dovijeka” (Izaija 40,8).

Nakon izgnanstva, Božji narod je dobio natrag ono što je primio na gori Sinaju a zatim odbacio u svojem otpadništvu, zbog čega je i kažnjen: Božju prisutnost i Njegovu Riječ. To su osnovni sastojci Božjeg saveza s Izraelom, koji su čuvani u Njegovom Svetištu među njima (Izlazak 25,8.16). Zato što su oni prekršili Njegovu Riječ, Bog je napustio svoj Hram (Ezekiel 9—11), ali se poslije vratio. Njegova prisutnost i Njegova beskrajno pouzdana Riječ donose utjehu, izbavljenje i nadu.

`Koja je priprema nužna za Gospodnji dolazak? Izaija 40,3-5.`

Ne pristaje jednom kralju da se trucka po neravnom putu. Zato njegovom dolasku prethodi popravak putova. Utoliko prije kad je riječ o Kralju nad kraljevima! Njegov dolazak, očito s istoka, gdje je boravio u izgnanstvu sa svojim narodom kao njihovo Svetište (Ezekiel 11,16), zahtijevao je veliko preuređenje. Izgradnja doslovnog, ravnog kolskog puta preko krševitih brežuljaka istočno od Jeruzalema bila bi teška, čak i uz pomoć dinamita i građevinskih strojeva. Bog je Jedini koji može obaviti taj posao. On pretvara “neravno tlo u ravno” (Izaija 42,16). Ali Njemu nisu potrebni doslovni putovi za prijevoz jer On ima zračne kočije sastavljene od kerubina (Ezekiel 1,9-11).

Novi zavjet izričito primjenjuje Izaijino proročanstvo na duhovno “poravnavanje staze” zahvaljujući propovijedanju Ivana Krstitelja (Matej 3,3). Njegova poruka glasila je: “Pokajte se jer je blizu kraljevstvo nebesko” (Matej 3,2 — Šarić), a krštavao je “u znak obraćenja za oproštenje grijeha” (Marko 1,4). Dakle, popravak putova prikazuje pokajanje i odbacivanje grijeha kako bi se primila utjeha Božjeg oprosta i prisutnosti.

U Jeremiji 31,31-34 objavljuje se ista duhovna poruka ostavljajući prognanicima iz Jude dovoljno vremena da shvate duhovnu narav ravnanja putova za Boga. Onima koji su spremni krenuti ispočetka, Gospodin u tom ulomku obećava “novi Savez” u kojem On stavlja svoj Zakon u njihovo srce i zaklinje se da će biti njihov Bog. Oni poznaju Njega i Njegov karakter zato što im je oprostio.

`Pozorno pročitajte Izaija 40,6-8. Kakvu nadu vi koji se sušite kao trava pronalazite u onome što govore ti redci? U kojem nas smislu oni upozoravaju u što se ne bismo trebali uzdati?`