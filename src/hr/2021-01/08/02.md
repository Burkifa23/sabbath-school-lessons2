---
title: 'Utjeha Za Budućnost'
date: 14/02/2021
---

`U Izaiji 40,1.2 Bog tješi svoj narod. Vrijeme koje su proveli pod kaznom konačno je završeno. O kojoj je kazni riječ?`

Je li to kazna koju je provela Asirija, šiba Božjega gnjeva (Izaija 10), od koje je Bog izbavio Judu uništivši Sanheribovu vojsku 701. godine pr. Kr. (Izaija 37)? Ili je riječ o kazni koju je proveo Babilon, koji je odnio dobra i odveo narod iz Judeje zato što je Ezekija pokazao svoje blago izaslanicima Merodak Baladana (Izaija 39)?

Asirija i Asirci spominju se 43 puta u Izaiji 7,17—38,6, ali se u ostatku knjige taj narod pojavljuje još samo jedanput, i to u Izaiji 52,4, gdje prorok govori o nasilju koje je narod u prošlosti trpio od Egipta i od Asiraca. U posljednjem dijelu knjige spominje se izbavljenje iz Babilona (Izaija 43,14; 47,1; 48,14.20), a Perzijanac Kir osvojio je Babilon 539. godine pr. Kr. i oslobodio prognanike iz Jude (Izaija 44,28; 45,1; 45,13).

U Izaiji 1—39 naglasak je na događajima koji su vodili k oslobođenju od Asiraca 701. godine pr. Kr., ali početak 40. poglavlja seže stoljeće i pol unaprijed, do pada Babilona 539. godine pr. Kr., i povratka Židova koji je ubrzo potom uslijedio.

`Je li tema o povratku iz Babilona povezana s bilo čim što je prethodno rečeno u Knjizi proroka Izaije? Ako jest, što bi to bilo?`

Tekst u Izaiji 39 služi kao prijelaz u sljedeća poglavlja jer proriče babilonsko sužanjstvo za neke Ezekijine potomke (Izaija 39,6.7). Osim toga, proročanstva iz 13., 14. i 21. poglavlja najavljuju pad Babilona i slobodu koju će to donijeti Božjem narodu: “Da, smilovat će se Jahve Jakovu i opet izabrati Izraela, dati mu da počine u svojoj zemlji. … U dan kad ti Jahve dade da počineš od svojih stradanja, nemira i teškog robovanja kojima te pritisnuše, zapjevat ćeš ovu rugalicu kralju babilonskom.” (Izaija 14,1-4) Zapazite tijesnu povezanost s Izaijom 40,1.2, gdje Bog obećava svojem narodu da će doći kraj njegovom stradanju.

`Šta biblijska obećanja o prestanku stradanja znače za vas u trenucima kad vam je teško? Od kakve bi koristi bila naša vjera bez tih obećanja? Zašto je onda važno da ih se čvrsto držimo bez obzira na sve?`