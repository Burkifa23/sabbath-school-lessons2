---
title: 'Milostivi Stvoritelj'
date: 17/02/2021
---

`Kako Izaija u 40. poglavlju razvija temu o Božjoj milosti i moći?`

U cijelom tom poglavlju isprepliću se Božja milost i moć (vidi dalje u tekstu), pa čak i uzajamno miješaju, jer su obje nužne da bi Bog spasio svoj narod. On ga želi spasiti jer je milostiv. On ga može spasiti jer je moćan.

Milost (Izaija 40,1-5): Utjeha — Gospodin dolazi izbaviti.

Moć (Izaija 40,3-8): Slava — postojanost nasuprot ljudskoj slabosti.

Milost (Izaija 40,9-11): Radosna vijest o izbavljenju — Pastir svojeg naroda.

Moć (Izaija 40,12-26): Neusporedivi Stvoritelj.

Milost (Izaija 40,27-31): Kao Stvoritelj, daje snagu slabima.

Pošto je prikazao Božju moć u pogledu Njegove slave i postojanosti (Izaija 40,3-8), Izaija detaljno govori o Njegovoj sili i nadmoćnoj mudrosti zbog koje Zemlja i oni koji žive na njoj djeluju slabašno (Izaija 40,1217). Način izlaganja koji prorok ovdje primjenjuje, s retoričkim pitanjima i slikovitim usporedbama u vezi sa Zemljom i njezinom prirodom, zvuči kao Božji odgovor Jobu (Job 38—41).

`Kako glasi odgovor na Izaijino retoričko pitanje: “S kime ćete dakle usporedit’ Boga?” (Izaija 40,18 — Varaždinska Biblija)`

Za Izaiju, kao i za Joba, odgovor se podrazumijeva i bez riječi: Ni s kim. Bog je neusporediv. Međutim, Izaija se zatim nadovezuje na svoje pitanje i upućuje na običaje mnogih starih naroda, na osnovi kojih bi se moglo pomisliti da je Bog poput idola (Izaija 40,19.20).

Izaija odgovara na tu pomisao. Koristiti idola kao sliku Boga već samo po sebi izgleda nerazumno, ali da bi bio siguran da su ljudi shvatili bît, on naširoko govori o Božjoj jedinstvenosti i uvodi neporecivu tvrdnju da je On sveti Stvoritelj (Izaija 40,21-26).

`Kako se u Izaiji 40,27 otkriva stav naroda kojem je upućena Izaijina poruka? Na koje načine i mi možemo zauzeti isti stav?`

Svrha je Božje poruke pružanje utjehe ljudima kojima je ona potrebna! Kao i Job, oni su zbunjeni svojim stradanjem i obeshrabreni u pogledu Njegovog karaktera.

`Razmotrite retke koje smo danas čitali. Oni govore ne samo o Božjoj milosti i sili, već i o činjenici da je On Stvoritelj. Zašto je toliko važno razumjeti tu poruku? Kako nam subota svakog tjedna pomaže da utvrdimo tu ključnu istinu?`