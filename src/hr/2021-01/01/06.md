---
title: 'Zloslutna Ljubavna Pjesma'
date: 31/12/2020
---

`Pročitajte pjesmu u ulomku koji smo naveli. Kakvo je značenje te usporedbe?`

Bog objašnjava njezino značenje tek na kraju, u 7. retku. Koristeći se usporedbom, On pomaže narodu da objektivno sagleda sebe kako bi priznao svoje pravo stanje. Bog je uspješno upotrijebio taj pristup u slučaju kralja Davida (vidi 2. Samuelova 12,1-13). Nazivajući je “ljubavnom pjesmom”, On odmah na početku otkriva svoje pobude prema narodu. Njegov odnos prema njima proizlazi iz Njegovog karaktera koji je ljubav (1. Ivanova 4,8). Zauzvrat očekuje i odgovor ljubavi. Ali umjesto “grožđa” On dobiva “vinjagu”, što na hebrejskom znači “nešto što zaudara”.

`Što Gospodin misli kad u Izaiji 5,4 kaže: “Što još mogoh učiniti za svoj vinograd a da nisam učinio?”`

U redcima koji slijede Bog kaže: “No, sad ću vam reći što ću učiniti od svog vinograda: plot ću mu soriti da ga opustoše, zidinu razvaliti da ga izgaze. U pustoš ću ga obratiti, ni obrezana ni okopana, nek’ u drač i trnje sav zaraste; zabranit ću oblacima da dažde nad njime.” (Izaija 5,5.6) Kad griješimo, Bog nas ne odvaja istog trenutka od sebe uklanjajući svoju zaštitu i dopuštajući naše uništenje. On nam strpljivo pruža prilike da primimo oprost (vidi 2. Petrova 3,9). On ne odbacuje nikoga tko Mu se odaziva. On poziva dokle god postoji nada za odaziv. Ne prihvaća odmah “ne” kao odgovor, jer zna da smo neuki i zavedeni grijehom. Ali ako time ništa ne postiže, On konačno potvrđuje naš izbor i dopušta da ostanemo takvi kakvi smo sami odlučili biti (vidi Otkrivenje 22,11).

Ako uporno odbacujemo pozive koje nam Bog upućuje preko svojega Duha, možemo konačno prijeći točku nakon koje nema povratka (Matej 12,31.32). Udaljavanje od Krista je opasno (Hebrejima 6,4-6). Bog može učiniti samo toliko jer On poštuje našu slobodnu volju.

`Pitanje koje se nalazi u Izaija 5,4: “Što još mogoh učiniti za svoj vinograd?” sagledajte u svjetlu križa na kojem je Bog prinio sebe kao žrtvu za naše grijehe, plativši svojom krvlju to što smo mi prekršili Njegov Zakon. Što je još mogao učiniti za nas osim onoga što je učinio? Kako nam razmišljanje o križu pruža sigurnost u spasenje i kako nas potiče da se pokajemo i promijenimo?`