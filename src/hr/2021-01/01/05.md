---
title: 'Jesti Ili Biti Pojeden'
date: 30/12/2020
---

`Pročitajte Izaija 1,19-31. Koja se misao tu pojavljuje, a vidimo je u cijeloj Bibliji?`

Zapazite logičku strukturu u Izaiji 1,19.20: Ako narod odluči poslušati Boga, uživat će plodove zemaljske (Izaija 1,19). Naprotiv, ako odbace Njegovu ponudu oprosta i obnove, ako se pobune protiv Njega, proždrijet će ih mač (Izaija 1,20). Izbor je na njima. Ti redci, dakle, sadrže uvjetni blagoslov i kletvu. Prvo poglavlje Knjige proroka Izaije ponavlja i primjenjuje Mojsijeve riječi zabilježene u Ponovljenom zakonu 30,19.20 u trenutku kad je uspostavljen Savez s izraelskim narodom: “Uzimam danas za svjedoke protiv vas nebo i zemlju da pred vas stavljam: život i smrt, blagoslov i prokletstvo.”

`Obratite pozornost na te Mojsijeve riječi. Zapazite da tu nema polovičnosti. Ili život ili smrt, ili blagoslov ili prokletstvo. Što mislite, zašto imamo samo jednu od tih dviju mogućnosti? Zašto nema neke vrste kompromisa?`

Te Mojsijeve riječi sažimaju niz upozorenja, blagoslova i kletvi kojima je zaključeno uspostavljanje Saveza opisanog u Ponovljenom zakonu 27—30 (usporedi Levitski zakonik 26). Ovaj Savez obuhvaća sljedeće elemente: (1) podsjećanje na ono što je Bog činio za njih, (2) uvjete/ odredbe (zapovijedi) koje trebaju poštovati da bi se Savez očuvao, (3) pozivanje na svjedoke i (4) blagoslove i prokletstva kao upozorenje narodu što će se dogoditi ako prekrši uvjete Saveza.

Učenjaci su pronašli da se ti elementi pojavljuju istim redoslijedom u političkim sporazumima nehebrejskih naroda, kao što su bili Hetiti. Dakle, prigodom uspostavljanja Saveza s Izraelcima, Bog je upotrijebio jezik koji će oni razumjeti i koji će u njima izvršiti što snažniji dojam o naravi i posljedicama tog obostrano obvezujućeg odnosa u koji su odlučili stupiti. Moguće koristi od tog Saveza bile su nevjerojatne, ali ako ga Izraelci prekrše, bit će im gore nego ikada.

`Kako ste vi u svojem kršćanskom hodu iskusili načelo blagoslova i prokletstava koje vidimo u prethodnom odlomku?`