---
title: 'Truli Ritualizam'
date: 28/12/2020
---

`Pročitajte Izaija 1,10. Što mislite, zašto je tu upotrijebljena slika Sodome i Gomore? Što je Gospodin time želio poručiti?`

`Pročitajte Izaija 1,11-15. Što Gospodin govori narodu? Zašto je odbacio bogoslužje svojeg naroda?`

Iste ruke koje su prinosile žrtve i podizale se u molitvi bile su “u krvi ogrezle”, to jest krive za nasilje i tlačenje drugih (Izaija 1,15; 58,3.4). Zlostavljanjem drugih članova zavjetne zajednice, oni su pokazivali prijezir prema Zaštitniku svih Izraelaca. Grijesi protiv drugih ljudi bili su grijesi protiv Gospodina.

Naravno, Bog je osobno uspostavio obrede žrtvenog sustava (Levitski zakonik 1—16) i odredio jeruzalemski hram kao mjesto na kojem se trebaju obavljati (1. o kraljevima 8,10.11). Ali namjena obreda bila je da djeluju u sklopu Saveza koji je Bog uspostavio s tim narodom. Upravo je Božji Savez s Izraelom omogućavao da On prebiva među njima u Svetištu/Hramu. Prema tome, obredi koji su se tu obavljali i molitve koje su upućivane imali su vrijednost samo kao izraz vjernosti Njemu i Njegovom Savezu. Ljudi koji su prinosili žrtve a da se nisu pokajali zbog nepravednih postupaka prema drugim članovima zavjetne zajednice, zapravo su izvodili obredne laži. Zato njihove žrtve nisu bile samo nevažeće, već su bile grijeh! Njihovi obredni postupci prikazivali su ih kao vjerne, ali je njihovo ponašanje otkrivalo da su prekršili Savez.

`Pročitajte Izaija 1,16.17. Što Gospodin zapovijeda svojem narodu? U kojem se smislu ti redci u ovom kontekstu mogu usporediti s onim što je Isus rekao u Mateju 23,23-28? Koju poruku danas možemo naći u tim redcima i u kontekstu u kojem su dani?`