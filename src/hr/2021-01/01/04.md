---
title: 'Ponuda Oprosta'
date: 29/12/2020
---

`Pročitajte Izaija 1,18. Nakon što ovaj redak pročitate više puta, zapišite što po vašem mišljenju Gospodin tu govori (pročitajte nekoliko redaka prije i poslije da biste sagledali čitav kontekst).`

Bog je iznio snažne dokaze da su Judejci krivi za kršenje Saveza (Izaija 1,2-15) i pozvao ih je na obnovu (Izaija 1,16.17). Taj je poziv nagovijestio da još uvijek ima nade. Uostalom, zašto biste zločinca osuđenog na smrt pozivali da promijeni svoje ponašanje? Kako bi zatvorenik koji čeka izvršenje smrtne kazne mogao “ugnjetenom priteći u pomoć, siroti pomoći do pravde, za udovu se zauzeti” (Izaija 1,17)? Ali kad Bog kaže: “Hajde da se pravdamo” (Izaija 1,18), možemo vidjeti da On još uvijek nastoji urazumiti svoj narod, još uvijek ih nastoji navesti da se pokaju i odvrate od svojih zlih putova, koliko god bili iskvareni.

Gospodin im kaže da će njihovi crveni grijesi postati bijeli. Zašto su grijesi crveni? Zato što je crveno boja krvi (krivnje za krv), koja pokriva ruke naroda (Izaija 1,15). Bijelo je, nasuprot tome, boja čistoće, odsutnosti krivnje za krv. Bog ih poziva da se promijene. Tako je kralj David govorio dok je vapio Bogu radi oprosta grijeha koji je počinio kad je uzeo Bat-Šebu i dao ubiti njezinog muža (čitajte Psalam 51,7.14). U Izaiji 1,18 Bog nudi oprost svojem narodu!

`Kako Božja ponuda oprosta Judejcima služi kao poziv na promjenu ponašanja? Usporedite Izaija 1,18 i 44,22.`

Sada vidimo koja je bila svrha oštrih riječi upozorenja koje je Bog uputio svojem narodu. One nisu bile namijenjene osudi Njegovog naroda, već da ih vrate k Njemu. Njegova ponuda oprosta snažan je dokaz u prilog Njegovom pozivu da se narod moralno očisti (Izaija 1,16.17). Njegov oprost omogućava im da budu preobraženi Njegovom silom. Tu vidimo sjeme “Novog saveza” prorečenog u Jeremiji 31,31-34, u kojem je oprost temelj za obnovljeni odnos srca s Bogom. Mi krećemo iz “crvene zone” s dugom koji nikad ne možemo otplatiti. Ali kad zauzmemo ponizan stav priznajući svoju potrebu za oprostom, postajemo spremni prihvatiti sve što nam Bog pruža.