---
title: 'Čujte Nebesa'
date: 27/12/2020
---

Knjiga proroka Izaije počinje kratkim uvodom u kojem se predstavlja njezin autor (“sin Amosov”), izvor poruke (“viđenje”), i tema (Judeja i njezin glavni grad Jeruzalem za vladavine četvorice kraljeva). Tekst također prepoznaje Izaijino prvobitno slušateljstvo kao njegove sunarodnjake tijekom vremena u kojem je živio. Prorok im je govorio o njihovom stanju i sudbini.

Spominjući kraljeve za čije je vladavine djelovao, Izaija sužava publiku i vezuje svoju knjigu za povijesne i političke događaje određenog vremena. Taj vremenski okvir upućuje nas na izvještaje u 2. o kraljevima 15—20 i 2. Ljetopisa 26—32.

`Pročitajte Izaija 1,2. Koja je srž ove poruke? Što Gospodin kaže? Kako se ta ista misao ponavljala tijekom svete povijesti? Bi li se to moglo reći i za današnju kršćansku crkvu? Objasnite svoj odgovor`

Zapazite da poruka proroka Izaije počinje riječima: “Čujte, nebesa, poslušaj, zemljo” (usporedite Ponovljeni zakon 30,19; 31,28). Gospodin pod tim ne podrazumijeva da nebo i zemlja mogu sami po sebi čuti i razumjeti, već želi nešto naglasiti.

Kad bi stari bliskoistočni vladar, kao što je bio hetitski kralj, pravio politički sporazum s nekim podređenim vladarom, on bi se pozivao na svoje bogove kao svjedoke kako bi naglasio da će svako narušavanje tog dogovora sigurno biti zamijećeno i kažnjeno. Međutim, kad je božanski Kralj nad kraljevima uspostavljao Savez s Izraelcima u vrijeme Mojsija, On se nije pozivao na druge bogove kao svjedoke. Kao jedini pravi Bog, On je pozvao nebo i zemlju da odigraju tu ulogu (vidi također Ponovljeni zakon 4,26).

`Pozorno pročitajte Izaija 1,1-9. Ukratko navedite koji su bili grijesi Judejaca. Posebno obratite pozornost na posljedice tih grijeha. Koja je bila krivnja Judejaca i što se zbog toga dogodilo? Istodobno, koja nada je naznačena u 9. retku?`