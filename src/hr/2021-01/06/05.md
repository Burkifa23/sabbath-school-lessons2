---
title: 'Vrata Neba'
date: 03/02/2021
---

U Izaiji 14 rugalica Sotoni, palom “Svjetlonoši, sinu Zorinu” (vidi Izaija 14,12), uklopljena je u rugalicu babilonskom kralju. Zašto? Usporedite ovaj opis s ulomkom u Otkrivenju 12,1-9, gdje Zmaj koji se poistovjećuje sa Sotonom (Otkrivenje 12,9) pokušava uništiti Dijete čim se rodilo. Na osnovi Otkrivenja 12,5 jasno je da je to Dijete Krist. Međutim, kralj Herod je bio taj koji je pokušao ubiti Isusa još dok je bio beba (Matej 2). Dakle, Zmaj je istodobno Sotona i rimska vlast predstavljena kraljem Herodom, jer Sotona djeluje preko ljudskih bića. Slično tome, Sotona je predstavljao silu koja se krila iza babilonskog i tirskog kralja.

`Zašto se naziv “Babilon” poslije odnosi na Rim (1. Petrova 5,13) i na silu zla iz Otkrivenja (14,8; 16,19; 17,5; 18,2.10.21)?`

Kao i doslovni Babilon, Rim i “Babilon” iz Otkrivenja ohole su, nemilosrdne sile koje tlače Božji narod. U Otkrivenju 17,6, Ivan ih opisuje kao pijane “od krvi svetih”. Te su se sile pobunile protiv Boga, što je nagoviješteno i samim imenom “Babilon”. Na babilonskom jeziku taj naziv glasi bab ili, što znači “vrata bog(ov)a” i odnosi se na mjesto pristupa božanskom kraljevstvu. U Postanku 11 ljudi su sagradili Babilonsku kulu (Babilon), kako bi se u vlastitoj sili uzdigli na božansku razinu, gdje ne bi bili odgovorni pred Bogom.

Kad se probudio iz sna u kojem je vidio ljestve koje povezuju Nebo i Zemlju, Jakov je uskliknuo: “Zaista, ovo je kuća Božja, ovo su vrata nebeska!” (Postanak 28,17) Zapazite da “vrata nebeska” prikazuju način pristupanja Božjem kraljevstvu. Jakov je nazvao to mjesto “Betel”, što znači “kuća Božja”.

Betel kao “vrata nebeska” i Babilon kao “vrata bogova” bili su suprotni putovi za ulazak u božansko kraljevstvo. Jakovljeve ljestve potječu s Neba i Bog ih otkriva odozgo. A Babilon s njegovim kulama i hramovima-ziguratima sagradila su ljudska bića i oni se pružaju sa Zemlje. Ti suprotni smjerovi prikazuju različite putove k spasenju — božansku milost nasuprot ljudskim djelima. Svekolika istinska vjera zasniva se na poniznom modelu Betela: “Da, milošću ste spašeni — po vjeri.” (Efežanima 2,8.9) Svaka lažna vjera, uključujući legalizam i sekularni humanizam, zasniva se na oholom babilonskom modelu. Da biste sagledali suprotnost između tih dvaju pristupa, pročitajte Isusovu usporedbu o farizeju i cariniku (Luka 18,9-14).

`Čak i nakon više godina provedenih u budističkom samostanu, kanadski pjevač i tekstopisac Leonard Cohen izjavio je u jednom intervjuu: “Nisam spašen.” Što mislite u čemu je bio njegov problem? Što je on trebao znati o spasenju?`