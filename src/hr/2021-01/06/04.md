---
title: 'Pad Gorskog Kralja'
date: 02/02/2021
---

U odgovoru na pad Babilona (Izaija 13), čime je Božji narod oslobođen (Izaija 14,1-3), Izaija 14,4-23 iznosi slikovitu rugalicu (vidi također Mihej 2,4; Habakuk 2,6) u vezi s babilonskim kraljem. Izražena je pjesničkim jezikom, očito bez namjere da bude shvaćena doslovno kad opisuje kako mrtvi kraljevi pozdravljaju svojeg novog družbenika u kraljevstvu mrtvih (Izaija 14,9.10), gdje će trulež i crvi biti njegov ležaj (Izaija 14,11). Tako Gospodin na slikovit način oholom kralju priopćuje da će biti spušten na zemlju kao i drugi oholi vladari prije njega i to nije opis stanja mrtvih!

`Kako se riječi u Izaiji 14,12-14 mogu primijeniti na babilonskog kralja?`

Babilonski kraljevi nisu patili od nedostatka samopouzdanja (Daniel 4,5), ali težnja da se izjednače “s Višnjim” (Izaija 14,14) bila bi nešto što nadilazi čak i najnapuhaniji ego. Premda su se kraljevi pozivali na snažne veze s bogovima, ipak su im bili podređeni. To je dojmljivo pokazivano svake godine petog dana proslave babilonske nove godine, kada se od kralja zahtijevalo da ukloni svoja kraljevska obilježja prije nego što pristupi kipu Marduka, kako bi mogao biti potvrđen njegov kraljevski položaj. Pomisao da se zauzme mjesto čak i nekog manjeg boga smatrala bi se suludom i samoubilačkom.

Kao i u 14. poglavlju Knjige proroka Izaije, u 28. poglavlju Knjige proroka Ezekiela takva nebeska oholost pripisuje se vladaru jednoga grada. I ovaj opis nadilazi bilo kojeg ovozemaljskog vladara i postaje jasno na koga Bog cilja: oholi silnik nalazio se u Edenskom vrtu, bio je pomazanik, zaklanjač, kerubin na Božjoj Svetoj gori, savršen od dana kada je stvoren dok se u njemu nije začeo grijeh — onaj koga će Bog zbaciti i na kraju uništiti ognjem (Ezekiel 28,12-18). Kad bi se primijenili na bilo koje ljudsko biće, izrazi iz tog govora bili bi toliko slikoviti da bi postali besmisleni. Ali ulomak u Otkrivenju 12,7-9 govori o moćnom biću koje je zbačeno s Neba zajedno sa svojim anđelima — “Sotona, zavodnik svega svijeta” (Otkrivenje 12,9) — i koje je prevarilo Evu u Edenu (Postanak 3).

Sotona je nadmen u svojem maštanju: “Rekao si: ‘Ja sam bog; sjedim na prijestolju božjemu, u srcu mora.’ Ali ti si čovjek, a ne Bog.” (Ezekiel 28,2 — Varaždinska Biblija) Njegova će smrt dokazati da on nije bog. Za razliku od Krista, Sotona će biti uništen u ognjenom jezeru (Otkrivenje 20,10) i nikad više neće obilaziti svemir.

`Usporedite Izaija 14,13.14 i Matej 11,29; Ivan 13,5; Filipljanima 2,5-8. Što nam taj kontrast govori o Božjem karakteru nasuprot Sotoninom karakteru? Što nam govori o tome kako Bog gleda na ponos, oholost i težnju za nadmoći?`