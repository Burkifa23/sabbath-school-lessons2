---
title: 'Nekadašnji Veliki Grad Babilon'
date: 01/02/2021
---

Godine 626. pr. Kr., Kaldejac Nabopolasar obnovio je slavu Babilona tako što se proglasio kraljem, osnovao neobabilonsku dinastiju i sudjelovao (zajedno s Medijom) u rušenju Asirije. Njegov sin, Nabukodonozor II., bio je onaj kralj koji je osvojio i porobio Judu.

`Kako je grad Babilon konačno pao? Vidi Daniel 5.`

Godine 539. pr. Kr., kad je Perzijanac Kir osvojio Babilon u korist Medo-Perzijskog kraljevstva (vidi Daniel 5), grad je zauvijek izgubio svoju neovisnost. Godine 482. pr. Kr. Kserkso I. okrutno je ugušio pobunu Babilona protiv perzijske vlasti. Uklonio je kip Marduka, vrhovnog božanstva i, po svemu sudeći, oštetio neke utvrde i hramove.

Aleksandar Veliki je 331. godine pr. Kr. bez borbe preuzeo Babilon od Perzijanaca. Usprkos njegovom kratkoročnom snu da Babilon pretvori u svoju istočnu prijestolnicu, grad je tijekom nekoliko sljedećih stoljeća postupno propadao. Godine 198., Rimljanin Septimije Sever zatekao je Babilon potpuno napušten. Tako je taj veliki grad propao zbog napuštanja. Danas na dijelovima tog područja žive irački seljaci, ali grad kao takav nikad nije iznova sazidan. Zahvaljujući propasti Babilona, opisanoj u 13. poglavlju Knjige proroka Izaije, oslobođeni su Jakovljevi potomci koji su bili potlačeni od strane Babilona (Izaija 14,4-6). Ovo oslobođenje omogućilo je Kirovo osvajanje Babilona 539. godine pr. Kr. Premda Kir nije razorio grad, bio je to početak kraja Babilona i on nikad više nije bio ugroza Božjem narodu.

U Izaiji 13 pad Babilona prikazuje se kao božanski sud. Ratnici koji su zauzeli grad bili su Božja oruđa (Izaija 13,2-5). Vrijeme suda proglašeno je “danom Gospodnjim” (Izaija 13,6.9), a Božji gnjev bio je tako silan da se odrazio na zvijezde, sunce, mjesec, nebesa i zemlju (Izaija 13,10.13). Ovaj opis usporedite s 5. poglavljem Sudaca u kojem pjesma Debore i Baraka prikazuje Gospodina kao Onog čiji izlazak potresa zemlju i donosi kišu s neba (Suci 5,4). Ulomak u Sucima 5,20.21 opisuje počela prirode, uključujući zvijezde, kako se bore protiv stranog osvajača.

`Zamislite da je netko tko je živio u Babilonu na vrhuncu njegove slave mogao pročitati riječi iz 13. poglavlja Izaije, pogotovo ulomak iz Izaije 13,19-22. Koliko bi mu suludo i nevjerojatno zvučale te riječi! Koja proročanstva, još uvijek neostvarena, nama u ovom trenutku djeluju nevjerojatno? Zašto bismo mi ispali nerazumni ako bismo ih odbacili kao neostvariva?`