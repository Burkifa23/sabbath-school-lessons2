---
title: 'Konačna Pobjeda Siona'
date: 04/02/2021
---

Nakon proricanja protiv pojedinačnih naroda od 13. do 23. poglavlja, u Izaiji od 24. do 27. poglavlja opisuje se konačni poraz Božjih neprijatelja i oslobođenje Njegovog naroda u cijelom svijetu.

`Zašto Izaijin opis pustošenja zemlje (Izaija 24) podsjeća na Ivanov opis događaja povezanih s milenijem koji slijedi nakon Kristovog drugog dolaska (Otkrivenje 20)?`

Kao što se u Izaiji 13—14 aspekti doslovnog Babilona mogu primijeniti na neke kasnije sile, tako i babilonski kralj prikazuje spoj ljudskih vladara sa začetnikom zla, Sotonom. Tako se poruka da je Babilon pao (Izaija 21,9) može ponoviti u kasnije vrijeme (Otkrivenje 14,8; 18,2), a Sotona će konačno biti uništen nakon Kristovog drugog dolaska (Otkrivenje 20,10). Dok je uništenje doslovnog Babilona prikazivalo sud u “dan Gospodnji” (Izaija 13,6.9), još jedan “dan Gospodnji, velik i strašan” (Joel 2,31 — Varaždinska Biblija; Malahija 4,5; usporedi Sefanija 1,7) tek se približava.

Slično tome, u Izaiji 24 prorokovo viđenje dopire, preko stanja s kojim je on bio upoznat, do vremena u koje “pocrvenjet će mjesec, postidjet će se sunce, jer će kraljevati Jahve nad Vojskama na gori Sionu i u Jeruzalemu” (Izaija 24,23). Izaija je nesumnjivo mislio da se to viđenje odnosi na Jeruzalem koji je on poznavao, ali Otkrivenje objašnjava da će se ono zapravo ispuniti u novom Jeruzalemu (Otkrivenje 21,2). “Gradu ne treba sunce ni mjesec da svijetle u njemu, jer ga je rasvijetlio sjaj Božji, a Janje mu je svjetiljka.” (Otkrivenje 21,23)

`Hoće li Bog doista uništiti zle?`

U Izaiji 28,21 Božje djelo uništenja označeno je kao “djelo čudnovato”. Ono je neobično za Boga jer ga On ne želi učiniti, ali se ipak događa. Činjenica je da grijeh u sebi nosi sjeme samouništenja (Jakov 1,15). Ali budući da Bog ima vrhovnu vlast nad životom i smrću i da On određuje vrijeme, mjesto i način konačnog uništenja (Otkrivenje 20), besmisleno je tvrditi da On na kraju pasivno okončava prokletstvo grijeha puštajući jednostavno da uzroci i posljedice pođu svojim prirodnim tijekom.

`Ono što vidimo u Izaiji 24—27, vidimo i u cijeloj Bibliji — bez obzira na sadašnje patnje, bol i pustošenje, na kraju će Bog i dobro trijumfirati nad zlom. Što, prema tome, možemo učiniti ako želimo biti dio te konačne pobjede? Izreke 3,5-7; Rimljanima 10,9.`