---
title: 'Propast Naroda'
date: 31/01/2021
---

U Izaiji 13,1 navodi se autor (usporedi Izaija 1,1; 2,1). To je početak novog dijela njegove knjige. Poglavlja 13—23 sadrže proročanstva o sudu nad različitim narodima. Pogledajmo ih.

`Zašto proročanstva protiv različitih naroda počinju od Babilona?``

U Izaiji 10,5-34 već je najavljen sud nad Asirijom koja je bila najveća opasnost u vrijeme proroka Izaije. Dok se u Izaiji 14,24-27 ukratko ponavlja Gospodnji plan za slamanje Asirije, poglavlja 13—23 bave se uglavnom drugim prijetnjama od kojih je najvažnija upućena Babilonu.

Obdaren bogatim i starim kulturnim, vjerskim i političkim naslijeđem, Babilon se pojavljuje kao velesila koja je osvojila i porobila Judu. Međutim, iz ljudske perspektive, u vrijeme proroka Izaije nije bilo tako očito da bi Babilon mogao biti ugroza Božjem narodu. Tijekom većeg dijela Izaijine službe, Babilonom je vladala Asirija. Od 728. godine pr. Kr., kad je Tiglat-Pileser III. zauzeo Babilon i bio proglašen babilonskim kraljem pod vladarskim imenom Pul (vidi 2. o kraljevima 15,19; 1. Ljetopisa 5,26), asirski kraljevi u više su navrata zauzimali Babilon (710., 702., 689. i 648. g. pr. Kr.). Ipak, Babilon je na kraju postao velika sila u tom području koja će uništiti judejsko kraljevstvo.

Pročitajte cijelo 13. poglavlje Knjige proroka Izaije. Zapazite kako se snažni izrazi ovdje koriste. Zašto Bog pun ljubavi čini ili dopušta da se dogodi nešto takvo? Jasno je da će i neki nevini ljudi stradati, zar ne (Izaija 13,16)? Kako možemo razumjeti takvo Božje postupanje? Što nam ti tekstovi, i svi tekstovi u Bibliji koji govore o Božjem gnjevu i srdžbi protiv grijeha i zla, govore o njihovoj groznoj naravi? Zar sama činjenica da Bog ljubavi reagira na takav način nije dovoljan dokaz o tome koliko je grijeh strašan? Moramo imati na umu da ovdje preko Izaije upozorenja izgovara Isus — isti onaj Isus koji je opraštao, liječio, pozivao i opominjao grešnike da se pokaju. Kako ste vi shvatili tu stranu Božjeg karaktera ljubavi? Postavite sebi i sljedeće pitanje: Ne potječe li možda taj gnjev upravo iz Njegove ljubavi? Ako potječe, zbog čega? Ili, pogledajmo to iz druge perspektive — perspektive križa na kojem je sam Isus, noseći grijehe svijeta, stradao gore od bilo koga drugog, čak i onih “nevinih” što su stradali zbog grijeha svojeg naroda.

`Kako nam Kristova muka na križu pomaže da odgovorimo na ta teška pitanja?`