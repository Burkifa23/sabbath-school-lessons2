---
title: 'Skriveni Troškovi'
date: 07/02/2021
---

`Što se dogodilo s Judom? 2. o kraljevima 18,13; 2. Ljetopisa 32,1; Izaija 36,1.`

Kada je nakon smrti nevjernog kralja Ahaza na prijestolje stupio vjerni Ezekija, naslijedio je kraljevstvo koje je izgubilo svoju punu neovisnost. Pošto je platio asirsku pomoć protiv saveza Arama i sjevernog Izraela, Juda je morao nastaviti davati novac za zaštitu kao tlaku Asiriji (vidi 2. Ljetopisa 28,16-21). Međutim, kada je asirski kralj Sargon II. umro na udaljenom bojnom polju a njegovo mjesto zauzeo Sanherib, 705. godine pr. Kr., Asirija je izgledala ranjivo. Dokazi iz asirskih i biblijskih tekstova otkrivaju da je Ezekija iskoristio tu priliku da se pobuni (vidi 2. o kraljevima 18,7) poduzevši odlučne korake kao kolovođa protuasirskog revolta među malim narodima u svojem području.

Na svoju nesreću, Ezekija je podcijenio žilavost asirske moći. Godine 701. pr. Kr., kad je pokorio ostale dijelove svojega kraljevstva, Sanherib se razornom silom obrušio na aramejsko-palestinsko područje i opustošio Judu.

`Kako se Ezekija pripremao za obračun s Asirijom? 2. Ljetopisa 32,1-8.`

Kad je uvidio da Sanherib namjerava zauzeti Jeruzalem, njegovu prijestolnicu, Ezekija je poduzeo opsežne pripreme za suočavanje s Asirijom. Ojačao je svoje utvrde, dodatno opremio i organizirao vojsku, pojačao sigurnost opskrbe Jeruzalema vodom (vidi također 2. o kraljevima 20,20; 2. Ljetopisa 32,30). Čuveni siloamski vodeni tunel s natpisom koji govori o tome kako je izgrađen, skoro sigurno datira iz vremena Ezekijine pripreme za moguću opsadu.

Podjednako važno kao vojno i organizacijsko vodstvo bilo je i duhovno vodstvo, koje je Ezekija osigurao u nastojanju da podigne moral svojeg naroda u to zastrašujuće vrijeme.

“Međutim, judejski je kralj odlučio učiniti sve što je u njegovoj moći da bi se pripremio i pružio otpor neprijatelju; i učinivši sve što su ljudska mudrost i snaga mogle učiniti, okupio je svoje vojnike i pozvao ih da budu hrabri.” (Ellen G. White, Proroci i kraljevi, str. 223; u izvorniku 351)

`Ako se Ezekija toliko uzdao u Gospodina, zašto je uložio toliki napor sa svoje strane? Niječu li njegova djela njegovu vjeru? Vidi Filipljanima 2,12.13 o suradnji s Bogom koji pruža djelotvornu silu.`