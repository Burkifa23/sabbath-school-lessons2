---
title: 'Za Daljnje Proučavanje'
date: 12/02/2021
---

“Jedino se pod izravnim Božjim djelovanjem sjena na sunčanom satu mogla vratiti za deset stupnjeva; i to je Ezekiji trebao biti znak da je Gospodin uslišio njegovu molitvu. ‘Prorok Izaija zazva Jahvu, i on učini da se sjena vrati za deset stupnjeva. Sišla je za deset posljednjih stupnjeva na Ahazovu sunčaniku.’ (2. o kraljevima 20,8-11) ...

Posjet ovih poslanika vladara daleke zemlje pružio je Ezekiji priliku da uzdigne živoga Boga. Kako im je lako mogao progovoriti o Bogu koji održava sve što je stvoreno, i čijom je milošću bio sačuvan i njegov život! …

Međutim, Ezekijino srce bilo je puno oholosti i taštine pa je, da bi uzdigao sebe, dopustio zavidljivim očima da pregledaju riznice svega čime je Bog blagoslovio svoj narod. Kralj ‘pokaza … svoju riznicu — srebro, zlato, miomirise i mirisavo ulje — svoju oružanu i sve što je bilo u skladištima. Nije bilo ničega u njegovu dvoru i u svemu njegovu gospodarstvu što im Ezekija nije pokazao.’ (Izaija 39,2) Nije to učinio da bi proslavio Boga, već da bi uzdigao sebe u očima stranih knezova.” (Ellen G. White, Proroci i kraljevi, str. 217,219; u izvorniku 342,344,345)

**Pitanja za razgovor**

`1.	U kojem smislu Sotona podsjeća na asirskog velikog peharnika? Govori li on istinu kad kaže da su sagriješili (Zaharija 3,1)? Kako Bog na to odgovara? Vidi Zaharija 3,2-5. Koja je naša jedina nada protiv tih optužbi? Rimljanima 8,1.`

`2.	Prestaje li Sotona optuživati nakon što nam je oprošteno?Vidi Otkrivenje 12,10. Kad Sotona nastavi govoriti kako vi, i nakon što vam je oprošteno, zbog svojih grijeha pripadate njemu, kakva je narav njegovih optužbi? Vidi Ponovljeni zakon 19,16-21 (Zakon o lažljivom, zlonamjernom svjedoku).`

**Zaključak:** U odgovoru na vapaj vjernog kralja, Bog je spasio svoj narod i pokazao da je On svemoćni kralj Izraela koji upravlja sudbinom zemlje. Ne samo da uništava one koji pokušaju uništiti Njegov narod, već pruža priliku i drugima, koliko god imali u sebi “babilonskog”, da postanu Njegov narod.