---
title: 'Ostatak Izvještaja'
date: 10/02/2021
---

Sanherib je, kao što se navodi u njegovim ljetopisima, zauzeo četrdeset šest utvrđenih gradova, opkolio Jeruzalem i učinio da Hebrej Ezekija bude “zatočenik u Jeruzalemu, svojoj kraljevskoj prijestolnici, kao ptica u krletki”. (James B. Pritchard, ur., Ancient Near Eastern Texts Relating to the Old Testament, str. 288) Ali usprkos sklonosti k propagandi kao produžetku njegovog golemog “ja”, nigdje se ni u spisima ni na crtežima ne tvrdi da je on zauzeo Jeruzalem. S ljudskoga gledišta, izostanak takve tvrdnje upravo je nevjerojatan s obzirom na Sanheribovu neumoljivu silu i činjenicu da je Ezekija predvodio pobunu protiv njega. Oni koji su ustajali protiv Asirije imali su kratak životni vijek i čekala ih je jeziva smrt.

Znanstvenici zaključuju da bismo čak i bez biblijskog izvještaja morali priznati da se dogodilo neko čudo. Činjenica da je Sanherib ukrasio zidove svoje palače reljefima (izrezbarenim slikama) koji živo dočaravaju uspješnu opsadu Lakiša, možda ukazuje na njegovu potrebu da sačuva obraz. Na tim se slikama zapravo trebao nalaziti Jeruzalem! Sanherib ne iznosi ostatak događaja, ali to čini Biblija.

`Dakle, kakav je ostatak priče? Izaija 37,21-37.`

U odgovoru na Ezekijinu molitvu, Bog mu je poslao poruku o potpunoj sigurnosti Jude — poruku koja kipi od usijanog gnjeva prema oholom asirskom kralju koji se drznuo ustati na Kralja nad kraljevima (Izaija 37,23). Odmah potom Bog je ispunio obećanje da će obraniti Jeruzalem (2. o kraljevima 19,35-37; 2. Ljetopisa 32,21.22; Izaija 37,3638). Velika kriza zahtijevala je veliko čudo i ono je doista bilo veliko. Broj žrtava bio je golem: stotinu osamdeset i pet tisuća. Stoga Sanherib nije imao drugog izbora osim da ode kući gdje ga je čekala vlastita smrt (usporedi s Izaijinim proročanstvom u Izaija 37,7-38).

“Hebrejski Bog nadvladao je ohole Asirce. Gospodnja čast bila je obranjena u očima okolnih naroda. U Jeruzalemu je srce naroda bilo ispunjeno svetom radošću.” (Ellen G. White, Proroci i kraljevi, str. 228; u izvorniku 361) Osim toga, da je osvojio Jeruzalem, Sanherib bi raselio stanovništvo na takav način da bi Juda izgubio svoj identitet kao i sjeverni Izrael. Ne bi više bilo židovskog naroda u kojem bi se Mesija mogao roditi. Njihova bi priča upravo tu završila. Ali Bog je očuvao nadu.

`Što biste rekli nekome tko bi vam, još uvijek ne vjerujući u Bibliju niti u biblijskog Boga, postavio sljedeće pitanje: Je li bilo pošteno da ti asirski vojnici koji su igrom slučaja rođeni tu gdje jesu, masovno izginu na takav način? Kako to razumijete?`