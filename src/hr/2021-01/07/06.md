---
title: 'U Bolesti I Bogatstvu'
date: 11/02/2021
---

Događaji opisani u 38. i 39. poglavlju Knjige proroka Izaije (usporedi 2. o kraljevima 20) odigrali su se ubrzo nakon što je Bog izbavio Ezekiela od Sanheriba, premda do konačnog izbavljenja, kao što je opisano u Izaiji 37 (vidi također 2. kraljevima 19), još uvijek nije došlo. Redci u Izaiji 38,5.6 i 2. o kraljevima 20,6 pokazuju da su se oni još uvijek suočavali s asirskom ugrozom.

“Sotona je odlučio izazvati Ezekijinu smrt i pad Jeruzalema, nesumnjivo vođen mišlju da bi, kad bi Ezekija bio uklonjen, njegovi napori na obnovi prestali te bi se i pad Jeruzalema mogao lakše ostvariti.” (The SDA Bible Commentary, sv. 4, str. 240)

`Što nam navedeni citat govori o tome koliko je dobro vodstvo važno za Božji narod?`

`Koji je znak Gospodin dao Ezekiji da bi utvrdio njegovu vjeru? 2. o kraljevima 20,8-11; Izaija 38,6-8.`

Odbacivanjem znakova koje mu je Bog ponudio (Izaija 7), Ahaz je pokrenuo niz događaja koji su doveli do problema s Asirijom. Ali sada je Ezekija tražio znak (2. o kraljevima 20,8) uz čiju ga je pomoć Bog osnažio da se suoči s krizom koju je njegov otac donio Judi. Vraćanje sjenke unatrag na Ahazovom sunčanom satu bilo je moguće jedino putem čuda. Babilonci su proučavali kretanja nebeskih tijela i precizno ih bilježili. Tako su zapazili neobično ponašanje sunca i zapitali se što to znači. Činjenica da je kralj Merodak-Baladan poslao izaslanike u tom trenutku nije bila slučajnost. Babilonci su saznali za povezanost između Ezekijinog oporavka i tog čudesnog znaka.

Sada znamo zašto je Bog izabrao upravo taj znak. Baš kao što je poslije upotrijebio betlehemsku zvijezdu da bi doveo mudrace s Istoka, upotrijebio je i sunčani pomak da bi doveo glasnike iz Babilona. To je bila jedinstvena prilika da oni saznaju nešto o pravom Bogu. MerodakBaladan proveo je čitav svoj vladarski vijek u pokušajima da postigne trajnu neovisnost o Asiriji. Bili su mu potrebni moćni saveznici, što objašnjava zašto je želio uspostaviti vezu s Ezekijom. Ako se i samo sunce pomaknulo na Ezekijin zahtjev, što li je tek mogao učiniti Asiriji?

`Kako je Ezekija propustio tu izvanrednu priliku da proslavi Boga i uputi Babilonce na Njega? Kakav je bio ishod? (Izaija 39) Ezekija, koji im je trebao svjedočiti o Gospodinu, pokazao im je umjesto toga svoju vlastitu “slavu”. Koja se pouka tu nalazi za nas?`