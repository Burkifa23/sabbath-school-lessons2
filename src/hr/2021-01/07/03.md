---
title: Propaganda
date: 08/02/2021
---

Asirski vladari nisu bili samo okrutni, već i pametni. Njihov cilj bio je moć i bogatstvo, a ne samo razaranje (usporedi Izaija 10,13.14). Zašto trošiti sredstva da bi se grad zauzeo silom ako možete nagovoriti stanovništvo da se preda? Zato je Sanherib, dok je bio zauzet opsadom Lakiša, poslao svojeg velikog peharnika, neku vrstu visokog dužnosnika, da osvoji Jeruzalem uz pomoć propagande.

`Koje je argumente veliki peharnik upotrijebio da bi zastrašio Judejce? Izaija 36,2-20; vidi također 2. o kraljevima 18,17-35; 2. Ljetopisa 32,9-19.`

Veliki peharnik iznio je neke prilično snažne argumente. Ne možete se osloniti na egipatsku pomoć jer je on slab i nepouzdan. Ne možete se osloniti na Gospodina za pomoć jer Ga je Ezekija uvrijedio uklonivši Njegove uzvišice i žrtvenike i rekavši narodu da se klanja samo pred jednim žrtvenikom u Jeruzalemu. Bog je, zapravo, na strani Asirije i rekao je Sanheribu da uništi Judu. Vi nemate čak ni dovoljno osposobljenih ljudi koji bi uzjahali dvije tisuće konja. Da biste izbjegli opsadu tijekom koje nećete imati što jesti ni piti, predajte se sada i prema vama će se dobro postupati. Ezekija vas ne može spasiti, a budući da nijednu od zemalja koje je Asirija osvojila njezini bogovi nisu spasili, možete biti sigurni da ni vaš Bog neće spasiti vas.

`Je li veliki peharnik govorio istinu?`

Budući da je u onome što je govorio bilo mnogo istine, njegovi razlozi bili su uvjerljivi. Podupirala su ga i dva neizgovorena argumenta. Prvo, on je upravo došao iz Lakiša, udaljenog manje od pedeset kilometara, gdje su Asirci pokazali kako prolaze dobro utvrđeni gradovi koji im se pokušavaju oduprijeti. Drugo, vodio je moćnu asirsku vojsku (Izaija 36,2). Znajući sudbinu drugih vojski i gradova (uključujući Samariju, glavni grad sjevernog Izraela: 2. o kraljevima 18,9.10) koji su pokleknuli pred Asirijom, nijedan Judejac nije imao razloga sumnjati da je Jeruzalem, s ljudskoga gledišta, osuđen na propast (usporedi Izaija 10,811). Veliki peharnik je također bio u pravu kad je rekao da je Ezekija srušio brojne žrtvenike kako bi objedinio bogoslužje u jeruzalemskom Hramu (2. o kraljevima 18,4; 2. Ljetopisa 31,1). Međutim, je li ta obnova uvrijedila Gospodina koji je bio jedina preostala nada Njegovom narodu? Želi li On i može li ih spasiti? Odgovor na to pitanje ovisio je o Bogu!

`Jeste li se ikad našli u sličnoj situaciji kada je, s ljudskoga gledišta, sve izgledalo izgubljeno? Na što ste jedino mogli računati? Ako ste voljni, podijelite to iskustvo sa svojim razredom — kako ste se snašli i kakav je bio krajnji ishod.`