---
title: 'Kraljev Nalog'
date: 06/01/2021
---

“Tad čuh glas Gospodnji: ‘Koga da pošaljem? I tko će nam poći?’ Ja rekoh: ‘Evo me, mene pošalji!’” (Izaija 6,8)

Pošto je očišćen, Izaija je odmah odgovorio na Božji poziv da bude predstavnik kojega će On poslati u svoje ime. Novozavjetnim jezikom, Izaija bi bio pozvan za apostola, to jest za “onoga koji je poslan”.

Zanimljivo je da Knjiga proroka Izaije ne počinje, kao neke druge proročke knjige, njegovim opisom svojega proročkog poziva (usporedi Jeremija 1,4-10; Ezekiel 1—3). Drugim riječima, on je sigurno već bio pozvan za proroka, čak i prije događaja iz šestog poglavlja. Biblija pokazuje da božanski susret može ohrabriti proroka i nakon početka njegove službe (Mojsije: Izlazak 34; Ilija: 1. o kraljevima 19). Također, za razliku od drugih primjera u kojima Bog govori ljudima da će biti proroci, u Izaiji 6 prorok se dragovoljno javlja za posebnu zadaću. Izgleda da se u Izaiji 1—5 opisuju uvjeti koji su vladali u vrijeme kad je Izaija prvi put pozvan, nakon čega je Bog snažno pogurao njegovu službu ohrabrivši ga u Hramu i potvrdivši još jednom njegovo zvanje kao Božjeg proročkog glasnika.

`Bog je ohrabrio Izaiju u svojem Hramu. Ima li još negdje u Bibliji dokaza da je Božje Svetište mjesto ohrabrenja? Psalam 73 (vidi Psalam 73,17); Hebrejima 4,14-16; 10,19-23; Otkrivenje 5. Što nam ti ulomci govore?`

Ne samo da Božje Svetište zrači nevjerojatnom snagom, već je to mjesto gdje slabi i grešni ljudi kao što smo mi mogu pronaći utočište. Možemo biti ohrabreni spoznajom da Bog radi na našem spasenju preko Isusa Krista, našega Velikog svećenika.

Ivan je također vidio Krista kao žrtveno janje koje je upravo zaklano, s prerezanim grlom (Otkrivenje 5,6). To nije bio ugodan prizor. Taj opis šalje poruku da Krist, premda je ustao iz mrtvih i uzašao na Nebo, neprestano nosi sa sobom iskustvo križa. On je još uvijek uzdignut kako bi sve ljude privukao k sebi na svojem žrtveniku.

`Kako ste vi doživjeli ohrabrenje ulazeći vjerom, u molitvi, u Božji nebeski hram? Tekst u Hebrejima 4,16 poziva nas da pristupimo slobodno Božjem prijestolju i “primimo milosrđe i nađemo milost za pravodobnu pomoć”. Kad bi vas netko pitao kako ste primili milosrđe i milost u vrijeme potrebe, što biste odgovorili?`