---
title: 'Svet Svet Svet'
date: 04/01/2021
---

Zapazite što se događa u prva četiri retka šestog poglavlja Knjige proroka Izaije. Kralj umire u trenutku velikih političkih nemira (Asirci su u ratnom pohodu). To je moglo biti zastrašujuće vrijeme za Izaiju da nije znao tko svime upravlja.

I što se onda dogodilo? Dok je bio u viđenju, promatrao je Božju slavu nad Njegovim prijestoljem, slušao naizmjenično pjevanje sjajnih serafina (“onih što gore”) koji su klicali “Svet! Svet! Svet!”, osjećao seizmičko podrhtavanje tla pod sobom i provirivao kroz vrtloge dima koji je ispunjavao Hram. To je sigurno bilo veličanstveno iskustvo za proroka. Izaija je sada zasigurno znao tko vlada usprkos onome što se vidjelo izvana.

`Gdje je Gospodin u tom viđenju? (Vidi Izaija 6,1.) Zašto se pojavio pred Izaijom baš tu, a ne negdje drugdje? Vidi Izlazak 25,8; 40,34-38.`

Ezekiel, Daniel i Ivan nalazili su se u izgnanstvu kad su primili viđenja (Ezekiel 1; Daniel 7,9.10; Otkrivenje 4,5). Kao i proroku Izaiji, bila im je potrebna posebna utjeha i ohrabrenje u spoznaji da Bog još uvijek vlada iako se njihov svijet raspadao. (Daniel i Ezekiel bili su zarobljenici poganskih naroda koji su razorili njihovu zemlju, dok je Ivan bio prognan na pusti otok od strane neprijateljske političke sile.) Bez sumnje, ta su im viđenja pomogla da ostanu vjerni čak i u kriznim situacijama.

“Dok je Izaija gledao ovo otkrivenje slave i veličanstva svoga Gospodina, bio je preplavljen sviješću o Božjoj svetosti i neporočnosti. Kakve li goleme razlike između neusporediva savršenstva njegovog Stvoritelja i grešnog ponašanja onih koji su, zajedno s njim, tako dugo bili ubrajani u izabrani narod Izraela i Jude!” (Ellen G. White, Proroci i kraljevi, str. 196; u izvorniku 307)

Božja transcendentna svetost, naglašena u Izaijinom viđenju, osnovni je aspekt njegove poruke. Bog je svet i On zahtijeva svetost od svojeg naroda, svetost koju će im On dati ako se pokaju, ako se vrate sa svojih zlih putova i pokore Njemu u vjeri i poslušnosti.

`Svi smo se nalazili u nekim obeshrabrujućim okolnostima kada se, gledano izvana, činilo da je sve izgubljeno. Pa čak i ako tada niste dobili viđenje Gospodnje slave kao Izaija, prisjetite se na koje je sve načine Gospodin održao vas i vašu vjeru u tim trenucima. Što biste na osnovi tih iskustava mogli podijeliti s drugima?`