---
title: 'Zastrašujući Poziv'
date: 07/01/2021
---

`Zašto je Bog Izaiji, kad ga je ponovno pozvao u službu, dao tako neobičnu poruku koju je trebao odnijeti Njegovom narodu (Izaija 6,9.10)?`

Da ne bismo pomislili da je Izaija nešto pogrešno čuo ili da je ta poruka bila nevažna, Isus navodi upravo taj tekst da bi objasnio zašto poučava narod u usporedbama (Matej 13,13-15).

Bog ne želi da itko pogine (2. Petrova 3,9), što objašnjava zašto je poslao Izaiju Judejcima — a Isusa svijetu. Božja želja nije da uništi, već da zauvijek spasi. Ali dok se neki ljudi odazivaju na Njegove pozive, drugi postaju čvršći u svojem otporu. Bez obzira na to, Bog ih i dalje poziva i pruža im nove prilike da se pokaju. Da, što se više opiru, postaju sve tvrdokorniji. Dakle, u tom smislu, ono što Bog radi za njih ima za posljedicu otvrdnuće srca, premda bi On želio da ih ti postupci smekšaju. Božja ljubav prema nama ne mijenja se.

Uloga propovjednika kao što su Mojsije, Izaija, Jeremija, Ezekiel, pa čak i Krist, jest da pozivaju, čak ako narod odbacuje poruku. Bog je rekao Ezekielu: “I poslušali oni ili ne poslušali — rod su odmetnički — neka znaju da je prorok među vama.” (Ezekiel 2,5) Božja uloga i uloga Njegovih slugu jest da narodu pruže poštenu mogućnost izbora tako što će dobiti odgovarajuće upozorenje (usporedi Ezekiel 3,16-21), čak i ako na kraju izaberu uništenje i progonstvo (Izaija 6,11-13).

`Imajući to na umu, kako razumijemo Božju ulogu u otvrdnuću faraonovog srca?`

U Izlasku 4,21 Bog kaže: “Premda ću ja tvrdim učiniti njegovo srce.” To je prvi od devet slučajeva kada On kaže da će otvrdnuti faraonovo srce. Devet puta je faraonovo srce otvrdnulo (vidi, primjerice, Izlazak 8,15.32; 9,34).

Jasno je da je faraon posjedovao neku vrstu slobodne volje jer u protivnom njegovo srce ne bi moglo samo otvrdnuti. Međutim, činjenica da je Bog također otvrdnuo faraonovo srce nagovještava da je Bog pokrenuo okolnosti na koje je faraon reagirao kad je donosio odluke da odbaci znakove koje mu je Bog davao. Da je faraon bio otvoren za te znakove, njegovo bi srce smekšalo, a ne otvrdnulo.

`Jeste li u svojem iskustvu s Gospodinom osjetili da vam je srce otvrdnulo prema Duhu Svetom? Razmislite što je dovelo do toga. Ako vam ta pomisao tada nije izgledala zastrašujuće (uostalom, to znači imati tvrdo srce), kako sad gledate na to? Koji je način izbavljenja? Vidi 1. Korinćanima 10,13.`