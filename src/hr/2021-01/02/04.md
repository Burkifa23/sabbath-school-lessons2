---
title: 'Nova Osoba'
date: 05/01/2021
---

U Svetištu/Hramu samo je veliki svećenik mogao stupiti u Božju prisutnost, i to u Svetinji nad svetinjama na Dan pomirenja i pod zaštitnom dimnom zavjesom koju je stvarao tamjan — u protivnom bi poginuo (Levitski zakonik 16,2.12.13). Međutim, Izaija je vidio Gospodina iako nije bio veliki svećenik i nije palio tamjan! Hram se ispunio dimom (Izaija 6,4), podsjećajući nas na oblak u kojem se Božja slava pojavljivala na Dan pomirenja (Levitski 16,2). Svladan strahopoštovanjem i pomišljajući da mu je došao kraj (usporedi Izlazak 33,20; Suci 6,22.23), Izaija je povikao priznajući svoje grijehe i grijehe svojeg naroda (Izaija 6,5), što podsjeća na ispovijedanje grijeha velikog svećenika na Dan pomirenja (Levitski zakonik 16,21).

“Stojeći kao da se nalazi u punoj svjetlosti Božje prisutnosti u Svetinji nad svetinjama, on je shvatio da će, ako bude prepušten svojoj nesavršenosti i nemoći, biti potpuno nesposoban obaviti misiju u koju je pozvan.” (Ellen G. White, Proroci i kraljevi, str. 196; u izvorniku 308)

`Zašto je serafin uzeo goruću žeravicu sa žrtvenika da bi očistio Izaijina usta? Izaija 6,6.7.`

Serafin je objasnio da su doticanjem prorokovih usta njegova krivnja i grijeh uklonjeni (Izaija 6,7). Nije naveden konkretan grijeh, ali on ne mora biti ograničen na govor, jer usta ne označavaju samo riječi, već i cijelu osobu koja ih izgovara. Pošto je primio moralno očišćenje, Izaija je sada mogao prinijeti čistu hvalu Bogu.

Oganj je sredstvo čišćenja jer on spaljuje svu nečistoću (vidi Brojevi 31,23). Ali serafin je uzeo žeravicu iz posebnog, svetog ognja sa žrtvenika koji je Bog osobno zapalio i koji je tu stalno gorio (Levitski zakonik 6,12). Dakle, serafin je Izaiju posvetio i očistio. Postoji još nešto. Glavni razlog za uzimanje žeravice sa žrtvenika prigodom bogoslužja u Svetištu ili Hramu bio je paljenje tamjana. Usporedite to s Levitskim zakonikom 16,12.13, gdje je veliki svećenik trebao uzeti kadionik pun žeravice sa žrtvenika i njome zapaliti tamjan. Ali u Izaiji 6, serafin stavlja žeravicu na Izaiju umjesto na tamjan. Dok je Uzija želio prinijeti tamjan, Izaija je postao kao tamjan! Baš kao što sveti oganj pali tamjan da bi ispunio Božji dom svetim mirisom, tako je zapalio i proroka da bi širio svetu poruku. Nije slučajno što u sljedećim redcima šestog poglavlja (Izaija 6,8 i dalje) Bog šalje Izaiju svojem narodu.

`Kako u tome vidimo osnovni problem — da u svemiru koji je stvorio sveti Bog (Izaija 6,3) postoje grešni ljudi? Zašto je Krist na križu bio jedino moguće rješenje za taj problem?`