---
title:  Iztrūkstošā Vēsts
date:  29/09/2020
---

Kā mēs vakar redzējām, neskatoties uz Dieva skaidro pavēli, Ieva pat ar savu valodu parādīja, ka viņa nepiešķir pārāk lielu nozīmi tam, kas viņai tika mācīts. Kaut arī viņa saprata pareizi, ko Kungs viņai teica, viņa acīmredzot to neuztvēra pietiekami nopietni. Nav iespējams pārspīlēt viņas rīcības sekas.

Kad Ieva satika čūsku, viņa atkārtoja (bet ne precīzi) čūskai to, ko Dievs bija teicis attiecībā uz kokiem dārzā (1Moz 3:2, 3). Protams, šī vēsts čūskai nebija nekas jauns. Čūska zināja pavēli un tāpēc bija labi sagatavota to sagrozīt, tādējādi izmantojot savā labā Ievas vientiesību.

`Izpētiet 1Moz 3:4–6. Ko bez Dieva teiktā noliegšanas čūska vēl teica, kas guva panākumus pie Ievas? Kādus principus tā izmantoja savā labā?`

Kad čūska viņai pastāstīja, ka daļa no vēsts nav pareiza, Ieva varēja iet apspriesties ar Dievu. Tas bija Ēdenes izglītības skaistums. Šo abu skolēnu iespēja satikties ar savu Vareno Skolotāju noteikti stāv ārpus mūsu saprašanas robežām. Tomēr tā vietā, lai bēgtu no čūskas un meklētu dievišķu palīdzību, Ieva pieņem čūskas vēsti. Tas, ka viņa pieņem čūskas izmainīto vēsti, prasa zināmas šaubas no Ievas puses par Dievu un to, ko Viņš viņiem bija teicis.

Vienlaikus Ādams pats nonāk grūtā situācijā. “Ādams saprata, ka viņa dzīvesbiedre bija pārkāpusi Dieva pavēli, neņemot vērā vienīgo aizliegumu, kas viņiem bija uzlikts, lai pārbaudītu viņu uzticību un mīlestību. Viņa prātā notika milzīga cīņa. Viņš raudāja, ka bija ļāvis Ievai neatrasties viņam blakus. Bet tagad tas bija izdarīts. Viņam bija jātiek šķirtam no viņas, kuras sabiedrība bija bijis viņa prieks. Kā lai viņš tā dzīvo?” (Elena Vaita “Sentēvi un pravieši”, 56. lpp.) Lai gan viņš zināja, kas ir pareizi un kas ir nepareizi, diemžēl arī viņa izvēle bija kļūda.

`Padomā par šeit atklāto maldinošo paradoksu: čūska teica, ka, ja viņi ēdīs no koka, tad būs “kā Dievs” (1Moz 3:5). Bet vai 1Moz 1:27 nesaka, ka viņi jau bija līdzīgi Dievam? Ko tas mums māca par to, cik viegli mēs varam tikt piekrāpti un kāpēc ticība un paklausība ir mūsu vienīgā aizsardzība, pat ja mums ir vislabākā izglītība, kāda bija Ādamam un Ievai?`