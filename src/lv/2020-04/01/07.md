---
title:  Tālākiem Pētījumiem
date:  02/10/2020
---

“Svētais pāris nebija tikai kā bērni Dieva tēvišķajā aizgādībā, bet arī skolēni, kas saņēma mācības no sava visu zinošā Radītāja. Viņus apmeklēja eņģeļi, un tie varēja satikties ar Radītāju, jo to starpā vēl nebija nostājušās nekādas ēnas. Viņos kūsāja dzīvības koka sniegtā enerģija, un to prāta spējas bija tikai nedaudz mazākas nekā eņģeļiem. Redzamās pasaules noslēpumi – un tās Būtnes “(..) brīnumu pilnie darbi (..)”, kas pilnīga savā gudrībā, (Īj. 37:16) – sniedza neizsmeļamas pamācību un prieka iespējas. Likumus un dabas norises, kas pētnieku prātus nodarbinājušas sešus gadu tūkstošus, viņiem izskaidroja pats bezgalīgi varenais Celtnieks un visu lietu Uzturētājs. Viņi sarunājās ar lapām, puķēm un kokiem un ielūkojās ikvienas dzīvības noslēpumā. Ar katru dzīvo radījumu, sākot no varenā leviatāna, kas rotaļājās ūdenī, un beidzot ar niecīgāko kukainīti, kas lidinājās saules staros, Ādamam bija tuva saskare. Katram viņš bija devis savu nosaukumu un pazina tā raksturu un ierašas. Debesu godība, neskaitāmās pasaules savos riņķojumos (Īj. 37:16), gaismas un skaņu noslēpumi, diena un nakts – tas viss bija mūsu pirmo vecāku studiju lauks. Uz katras lapiņas mežā, uz katra akmens kalnā, uz katras mirdzošās zvaigznes, uz zemes, gaisā un pie debesīm, visur viņi redzēja Dieva parakstu. Radībā pastāvošā kārtība un brīnišķā saskaņa tiem stāstīja par bezgalīgo gudrību un varenību. Viņi pastāvīgi atklāja kaut ko īpašu, kas to sirdi pildīja ar dziļāku mīlestību un izraisīja jaunas pateicības izjūtas.” (Elena Vaita “Sentēvi un pravieši”, 50., 51. lpp.)

**Jautājumi pārrunām**

`1.	Ja Dievs sākotnēji bija paredzējis, ka skola/darbs būs iespēja cilvēkiem satikties ar Viņu un Viņa radību, vai mēs savā darbā mūsdienās vēl joprojām esam saskaņā ar Dieva nodomu? Kā mēs varam labāk iepazīt Dievu ar sava darba (algota, izglītības, brīvprātīgā, kalpošanas u.c. darba) palīdzību?`

`2.	Pārdomājot sātana meistarību Ēdenes dārzā, ir viegli kļūt satrauktam mūsu pašu cilvēcīgā vājuma dēļ. Ādams un Ieva zināja, ka Dievs ir tuvu, un tomēr viņi pieņēma čūskas puspatiesību. Kā mēs, kam ir atņemta iespēja būt fiziski tuvu Dievam, vēl joprojām varam atrast spēku no Viņa, kas palīdzētu mums uzvarēt kārdināšanas?`

`3.	Pārrunājiet autoritātes jautājumu un to, kāpēc ir tik svarīgi paklausīt autoritātēm. Kas notiek, kad autoritātes tiek nomelnotas? Kā pret autoritātēm var izturēties ļaunprātīgi, un kā mēs reaģējam, kad tas notiek?`