---
title:  Pirmā Skola
date:  27/09/2020
---

Lai gan mēs nedomājam, ka dārzs varētu būt klases telpa, tas ir ļoti atbilstošs, īpaši tāds, kāds bija Ēdenē, pilns nesabojātu Dieva radības bagātību. No mūsu šodienas perspektīvas ir grūti iedomāties, cik daudz nekritušās būtnes nekritušā pasaulē, saņemot tiešas mācības no sava Radītāja, mācījās šajā “klases telpā”.

`Izlasi 1Moz 2:7–23. Ko tu vari ievērot Dieva mērķtiecībā, radot, ierādot vietu un nodarbinot Ādamu?`

Dievs radīja vīrieti un sievieti pēc Savas līdzības un deva viņiem mājas un jēgpilnu darbu. Pārdomājot skolotāja un skolēna dinamiku, šīs ir ideālas attiecības. Dievs zināja Ādama spējas, jo Viņš viņu bija radījis. Viņš varēja mācīt Ādamu, zinot, ka Ādams var realizēt pilnu savu potenciālu.

Dievs iedeva cilvēkam atbildību, bet Viņš arī gribēja, lai viņš ir laimīgs. Un varbūt viena no metodēm, kas dotu viņam laimi, bija uzticēt atbildības. Galu galā kurš gan negūst gandarījumu – pat laimi – no tā, ka tiek kaut kas uzticēts, un no uzcītīgas pienākumu pildīšanas? Dievs pazina Ādama sirdi, un Viņš zināja, kas viņam vajadzīgs izaugsmei, tāpēc Viņš uzticēja Ādamam uzdevumu rūpēties par dārzu. “Un Dievs Tas Kungs ņēma cilvēku un ielika viņu Ēdenes dārzā, lai viņš to koptu un sargātu” (1Moz 2:15). Pazīstot tikai tādu grēka un nāves pasauli, kā mēs to pazīstam, mums ir grūti iedomāties, kāds bija darbs un mācības, ko Ādams, bez šaubām, guva, strādājot savās dārza mājās un tās uzturot.

1Moz 2:19–23 Dievs rada Ādamam dzīvniekus kā draugus, un Viņš rada arī Ievu ka Ādama sievu. Dievs zināja, ka Ādamam vajag draugu un palīgu, tāpēc viņš radīja sievieti.

Dievs arī zināja, ka cilvēkam ir vajadzīgs būt tuvās attiecībās ar Viņu, tāpēc Viņš radīja intīmu vietu Ēdenē dārza robežās. Tas viss liecina par Dieva mērķtiecību radīšanā un par Viņa mīlestību uz cilvēci. Un atkal – lielā laika attāluma starp mums un Ēdeni dēļ –mums ir grūti iedomāties, kā tas bija. Lai gan mēģināt to iztēloties ir visai interesanti, vai ne?

`Lai gan mēs esam pārvietoti tālu prom no Ēdenes, mēs vēl joprojām varam gūt mācības no dabas. Kādas ir šīs mācības, un kā mēs varam gūt labumu no tām, skaidrojot tās caur Svēto Rakstu prizmu?`