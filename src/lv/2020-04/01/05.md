---
title:  Atgūt To, Kas Pazaudēts
date:  30/09/2020
---

Kad Ādams un Ieva izvēlējās sekot čūskas vēstij, viņi kopā ar citām nepatīkamām sekām piedzīvoja arī izraidīšanu no Dieva klases telpas. Padomā, ko Ādams un Ieva zaudēja sava grēka dēļ. Ja mēs izprotam viņu krišanu, mēs varam labāk saprast izglītības mērķi tagadējā laikmetā. Neskatoties uz viņu izraidījumu, dzīve nepilnīgā pasaulē izvirzīja jaunu audzināšanas mērķi.

Ja izglītība pirms grēkā krišanas bija Dieva veids, kā iepazīstināt Ādamu un Ievu ar Viņu, Viņa raksturu, Viņa labestību un mīlestību, tad izglītības darbam pēc viņu izraidīšanas vajadzēja palīdzēt iepazīstināt cilvēci ar visu to no jauna, kā arī no jauna radīt mūsos Dieva līdzību. Neskatoties uz viņu fizisko atšķiršanu no Dieva klātbūtnes, Dieva bērni vēl joprojām var iepazīt Viņu, Viņa labestību un Viņa mīlestību. Ar lūgšanas, kalpošanas un Viņa Vārda pētīšanas palīdzību mēs varam nonākt tuvāk savam Dievam, kā to darīja Ādams un Ieva Ēdenē.

Labā vēsts ir, ka, pateicoties Jēzum un glābšanas plānam, viss nav zaudēts. Mums ir glābšanas un atjaunošanas cerība. Lielai daļai kristīgās izglītības vajadzētu norādīt skolēniem uz Jēzu un ko Viņš ir izdarījis mūsu labā, kā arī uz atjaunošanu, ko Viņš piedāvā.

`Izlasi 2Pēt 1:3–11. Zinot, kas tika zaudēts, kad cilvēki atstāja dārzu, šie panti var kļūt par iedrošinājumu, ka daudz ko var atgūt. Ko Pēteris rakstīja, kas mums ir jādara, lai mēģinātu atjaunot Dieva līdzību savā dzīvē?`

Ar Jēzus starpniecību mums ir dotas “visas lietas, kas vajadzīgas dzīvībai un dievbijībai” (NKJV). Kāds apsolījums! Kas tas varētu būt? Pēteris nosauc tās: ticība, tikums, zināšanas, paškontrole, neatlaidība utt. Ievērojiet arī, ka starp Pētera pieminētajiem ir arī zināšanas. Šī doma, protams, vada pie izglītības. Patiesa izglītība vadīs pie patiesām zināšanām, Kristus atziņas, un tāpēc mēs ne tikai kļūsim līdzīgi Viņam, bet mēs arī varēsim dalīties savās zināšanās par Viņu ar citiem.

`Brīdi padomā par faktu, ka aizliegtais koks bija “labā un ļaunā atzīšanas” koks. Ko tam vajadzētu mums stāstīt par to, kāpēc ne visas zināšanas ir labas? Kā saprast atšķirību starp labām un sliktām zināšanām?`