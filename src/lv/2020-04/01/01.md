---
title:  Audzināšana ēdenes Dārzā
date:  26/09/2020
---

### Nedēļas pētījumiem
1Moz 2:7–23; 1Moz 3:1–6; 2Pēt 1:3–11; 2Pēt 2:1–17; Ebr 13:7, 17, 24.

> <p>Atmiņas pants</p>
> “Redzi, varens ir Dievs, un lielas lietas Viņš veic ar Savu spēku; kas ir tāds lietpratējs kā Viņš?” (Īj 36:22).

Lielākā daļa Bībeles pētnieku zina stāstu no 1Moz 1.–3. nodaļas un tās galvenos tēlus: Dievs, Ādams, Ieva, eņģeļi, čūska. Darbības vieta ir krāšņs dārzs paradīzē, ko sauc “Ēdene”. Šķiet, ka scenārijs seko loģiskai notikumu sērijai. Dievs rada. Dievs dod norādījumus Ādamam un Ievai. Ādams un Ieva grēko. Ādams un Ieva tiek izraidīti no Ēdenes. Tomēr, tuvāk aplūkojot dažas pirmās nodaļas no Pirmās Mozus grāmatas, īpaši skatoties caur izglītības prizmu, mēs atklāsim jaunus ieskatus galvenajos tēlos, darbības vietā, stāstā.

“Izglītības sistēmai, kas tika izveidota pasaules iesākumā, bija jābūt par paraugu cilvēkam visos laikos. Lai ilustrētu tās principus, Ēdenē, mūsu vecāku pirmajās mājās, tika izveidota paraugskola. Ēdenes dārzs bija skolas ēka, daba bija mācību grāmata, pats Radītājs bija skolotājs un cilvēces ģimenes vecāki bija skolēni.” (Elena Vaita “Audzināšana”, 20.	lpp.*)

Kungs bija šīs pirmās skolas dibinātājs, direktors un skolotājs. Bet, kā mēs zinām, Ādams un Ieva beigās izvēlējās citu skolotāju un iemācījās nepareizās mācības. Kas notika, kāpēc un ko mēs varam mācīties no šī senā izglītības ziņojuma, kas var palīdzēt mums, dzīvojot mūsu laikā?

_Iepazīsties ar šīs nedēļas tēmu, lai sagatavotos Bībeles izpētei 3. oktobrī._

_*Šeit un turpmāk Elenas Vaitas darbiem norādīti oriģināla lappušu numuri. Tulkojumos latviešu valodā tie parasti norādīti kvadrātiekavās._