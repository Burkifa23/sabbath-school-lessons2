---
title:  Dieva Likums
date:  22/10/2020
---

Pirms vairākiem gadiem Francijas tauta debatēja par nāvessodu jautājumu: vai to vajadzētu atcelt? Tie, kas iestājās par atcelšanu, sazinājās ar slavenu franču rakstnieku un filosofu, vārdā Mišels Fuko, un palūdza viņu uzrakstīt rakstu viņiem par labu. Tas, ko viņš aizstāvēja, bija ne tikai nāvessoda atcelšana, bet arī visas cietumu sistēmas atcelšana, aicinot atbrīvot visus cietumniekus.

Kāpēc? Jo Mišelam Fuko visas ētikas sistēmas šķita tikai cilvēciski veidojumi, cilvēciskas idejas, kas izdomātas, lai kontrolētu ļaužu masas. Tāpēc, viņaprāt, šiem morāles kodeksiem nav patiesas leģitimitātes.

Lai arī cik ekstrēma ir viņa nostāja, tas, ko mēs šeit redzam, ir loģiskas sekas problēmai, kas patiesībā nemaz nav tik jauna. Mozus to risināja senajā Israēlā pirms tūkstošiem gadu. “Nedariet jūs tā, kā mēs to šodien darām: ikviens, kā tam šķiet pareizi esam” (5Moz 12:8, sk. arī Soģu 17:6, Sak 12:15).

Ja mums nevajadzētu darīt to, kas ir pareizi tikai mūsu pašu acīs, – citiem vārdiem, tā kā mēs paši neesam taisni, svēti un pietiekami objektīvi, lai zinātu, kas ir morāli pareizi –, tad kā mēs varam zināt, ko darīt? Atbilde, protams, ir: Kungs, kas radīja mūs, iedeva mums arī morāles kodeksu, pēc kā dzīvot. Varbūt mūsu acis neredz pareizi, bet Kunga acis vienmēr redz pareizi.

`Ko šie panti māca mums par morālu uzvedību? 5Moz 6:5, Mk 12:29–31, Atkl 14:12.`

Ja mēs padarām glābšanu par mūsu kristīgā pasaules uzskata centru, tad (kā mēs redzējām pagājušajā nedēļā) Dieva likumam, desmit baušļiem, arī ir jābūt centrā. Galu galā no kā tad mēs esam glābti, ja ne no grēka, kas ir likuma pārkāpšana (Rm 3:20)? Evaņģēlijam nav jēgas ārpus Dieva likuma, kas ir viens no iemesliem, kāpēc likums mums vēl joprojām ir saistošs, neskatoties uz tā nespēju mūs glābt. (Tieši tāpēc mums ir vajadzīgs evaņģēlijs.)

`Tāpēc visai septītās dienas adventistu izglītībai vajadzētu uzsvērt to, ko Elena Vaita nosauca par “likuma mūžīgumu” (“Lielā cīņa”, 63. lpp.), kas ietver sabatu. Ja izglītība ir ar nodomu, lai palīdzētu mūsos atjaunot Dieva līdzību šajā dzīvē, cik vien tas ir iespējams, tad pat pašā pamata līmenī Dieva likumam vajadzētu tikt ievērotam Kristus parauga gaismā kā ētikas un morāles kodeksam, kas parāda mums, kas patiesībā ir pareizi Dieva acīs.`