---
title:  Pielūdziet Pestītāju
date:  21/10/2020
---

Lai arī cik svarīga mūsu ticībai ir radīšanas doktrīna, tā nepastāv viena pati, īpaši Jaunajā Derībā. Tā bieži nāk kopā un ir cieši saistīta ar mācību par glābšanu. Un tāpēc, atklāti runājot, kritušajā pasaulē, kur ir grēks un nāve, ar radīšanu vien nepietiek. Mēs dzīvojam, mēs cīnāmies, mēs ciešam (tas notiek ar mums visiem), un kas pēc tam? Mēs nomirstam ne svinīgāk kā tie dzīvnieki, kas tiek sabraukti uz šosejas.

Vai tas ir jauki?

Tāpēc tikpat svarīga mūsu pasaules skatījumam ir arī mācība par glābšanu – un tas nozīmē, ka visas mūsu ticības centrā ir Jēzus Kristus, krustā sists un augšāmcēlies.

`Izlasi Jņ 1:1–14. Ko šie panti mums stāsta par to, kas bija Jēzus un ko Viņš ir izdarījis mūsu labā?`

Izlasīsim arī pirmā eņģeļa vēsti: “Un es redzēju citu eņģeli laižamies debesu vidū; tam bija mūžīgs evaņģēlijs sludināms tiem, kas dzīvo virs zemes, un visām tautām un ciltīm, valodām un tautībām; viņš sauca stiprā balsī: ‘Bīstieties Dieva un dodiet Viņam godu, jo ir atnākusi Viņa tiesas stunda; pielūdziet To, kas radījis debesis un zemi, jūru un ūdens avotus’” (Atkl 14:6, 7). Ievēro, ka “mūžīgais evaņģēlijs” ir tiešā veidā saistīts ar Dievu kā Radītāju. Kad mēs saprotam, ka Dievs, kas mūs ir radījis, ir tas pats Dievs, kas cilvēka miesā nesa sodu par mūsu grēkiem, tad nav brīnums, ka esam aicināti Viņu pielūgt. Kāda vēl varētu būt mūsu reakcija, ja mēs saprotam, kāds patiesībā ir mūsu Dievs?

Šī iemesla dēļ Kristum, krustā sistajam, ir jāpaliek centrā visam, ko mēs mācām; tā ir mācība, kurā ir jāiekļauj arī otrā nākšana, jo Kristus pirmā nākšana bez otrās īstenībā neko labu mums nesola, vai ne tā? Balstoties uz Rakstiem, mēs varētu teikt, ka Kristus pirmā un otrā nākšana ir divas daļas no viena un tā paša notikuma – glābšanas plāna.

`Pakavējies vairāk pie domas, kas izteikta Pirmajā Jāņa vēstulē, ka Tas, kurš visu radījis, “kas ir” (Jņ 1:3), bija Tas, kurš nomira pie krusta mūsu dēļ. Kāpēc pielūgsmei vajadzētu būt loģiskai un dabiskai reakcijai?`