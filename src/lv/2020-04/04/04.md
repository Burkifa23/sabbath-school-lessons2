---
title:  Bībeles Pasaules Uzskats
date:  20/10/2020
---

Kā teikts ievadā, neviens no mums neskatās uz pasauli no neitrālas pozīcijas. Piemēram, ateists skatās uz varavīksni debesīs un neredz neko citu kā tikai dabas fenomenu. Tam nav nekādas citas nozīmes, kā tikai tā, ko cilvēks nolemj tai piešķirt. Turpretī kristietis, kas raugās uz to no Bībeles pasaules skatījuma, redz ne tikai dabas fenomenu, kurā mijiedarbojas ūdens un gaisma, bet arī apstiprinājumu Dieva apsolījumam neiznīcināt pasauli plūdos (1Moz 9:13–16). “Ak, cik liela ir Dieva pretimnākšana un mīlestība uz maldīgajiem radījumiem, ka Viņš par savu derības zīmi ar cilvēkiem licis padebešos šo krāšņo varavīksni! [..] Dieva nodoms bija, ka tad, kad vēlākās paaudzes jautās par krāšņās varavīksnes nozīmi, kas apņems debesis, vecāki bērniem varētu atbildēt, atkārtojot stāstu par grēku plūdiem un sakot, ka Visvarenais licis varavīksni padebešos par zīmi, ka ūdens nekad vairs zemi nepārplūdinās.” (Elena Vaita “Sentēvi un pravieši”, 106. lpp.)

Septītās dienas adventistiem Bībele ir ticības pamats. Tā māca pasaules skatījumu jeb “filtru”, caur kuru mums jāredz un jāsaprot pasaule, kas var būt ļoti mulsinoša un sarežģīta. Raksti rada veidni, lai palīdzētu mums labāk saprast realitāti, kuras daļa mēs paši arī esam, un tā mūs bieži samulsina un apmiglo prātu.

`Kādas patiesības ir atrodamas šajos pantos, kas var palīdzēt mums labāk saprast realitāti, kurā mēs atrodamies? Ef 6:12; Mk 13:7; Rm 8:28; Māc 9:5; Atkl 20:5, 6.`

Kā septītās dienas adventistiem mums vajadzētu stipri pieķerties Bībeles mācībai, jo tā ir Dieva atklātā patiesība, kas mums paskaidro daudzas lietas par pasauli, ko citādi mēs nezinātu un nesaprastu. Tāpēc visai kristīgajai izglītībai vajadzētu būt iesakņotai un pamatotai Dieva Vārdā, un jebkurai citai mācībai, kas ir tai pretēja, ir jātiek atmestai.

`Kādas ir dažas Bībeles mācības, kas ir pretrunā tam, kam cilvēki tic? Kāpēc šai atšķirībai vajadzētu mācīt mums to, cik svarīgi ir stingri pieķerties Dieva Vārdam?`