---
title:  Kunga Acis
date:  18/10/2020
---

Kāds Oksfordas universitātes profesors izteica teoriju, ka ne mēs, ne pasaule un ne arī kaut kas no tā, kas ir ap mums, nav reāls. Patiesībā mēs esam digitāli, citplanētiešu radīti radījumi ar ļoti spēcīgiem datoriem.

Lai gan šī ir interesanta teorija, tā izceļ virspusē svarīgu jautājumu: kāda ir realitātes būtība?

Ir divas ļoti plašas iespējamās atbildes, pat ja tikai viena no tām ir saprātīga. Pirmā ir, ka universs – un viss, kas ir tajā, ieskaitot mūs, – vienkārši ir. Neviens to nav radījis, neviens to nav veidojis. Tas vienkārši ir šeit. Tas vienkārši ir brutāls fakts. Nav dieva, nav dievu, nav nekā dievišķa. Realitāte ir tīri materiāla, tīri naturāla. Kā kāds teica pirms 2500 gadiem (šī nav jauna ideja), ir tikai “atomi un tukšums”.

Cits skatījums ir, ka universu radījusi kāda dievišķa būtne (vai būtnes). Tas patiešām šķiet loģiskāk, saprātīgāk, jēgpilnāk nekā doma, ka universs vienkārši ir, bez kāda paskaidrojuma. Šis viedoklis ietver naturālo pasauli, “atomu un tukšuma” pasauli, bet nebeidzas ar to. Tas norāda uz realitāti, kas ir daudz plašāka, dziļāka un daudzšķautņaināka nekā ateistiski materiālistiskais skatījums, kas tik bieži tiek skandēts mūsdienās.

`Ko šie panti saka par idejām, kas ir izskanējušas šodienas tēmā? Ps 53:1, Sak 15:3, Jņ 3:16, Jes 45:21, Lk 1:26–35.`

Jebkuras kristīgas izglītības centrā ir ne tikai Dieva realitāte, bet arī raksturs, kāds Viņš ir – tuvs Dievs, kas mīl mūs un sadarbojas ar mums. Viņš ir brīnumu Dievs, kas, lai arī izmanto dabas likumus, nav piesaistīts šiem likumiem un var pārkāpt šos likumus, kad Viņš vēlas (piemēram, Jēzus ieņemšana). Šī skatījuma mācīšana ir īpaši noderīga mūsdienās, jo liela daļa intelektuālās pasaules, kļūdaini apgalvojot, ka zinātne to atbalsta, atklāti un nepieklājīgā veidā māca savu ateistisko un naturālistisko pasaules skatījumu.

`Padomājiet, cik šaurs un ierobežots ir ateistiskais pasaules skatījums pretstatā Bībeles skatījumam, kas (kā augstāk minēts) ietver dabas pasauli, bet nav tajā ierobežots. Kāpēc beigās Bībeles pasaules skatījums vienkārši ir loģiskāks un saprātīgāks nekā šis ateistiskais sāncensis?`