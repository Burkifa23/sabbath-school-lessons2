---
title:  Izglītība Agrīnajā Draudzē
date:  19/11/2020
---

Viens no ievērojamiem izglītības principiem Rakstos parādās, kad Jēzus, lielais Skolotājs, atstāj Savus skolēnus jeb mācekļus. Tie bija pavadījuši ar Viņu trīsarpus gadus – aptuveni tikpat daudz laika mēs pavadām, iegūstot vidējo vai koledžas izglītību. Noslēdzoties kādam no šiem posmiem, skolēni bieži tiek uzskatīti par gataviem sākt dzīvot savu dzīvi.

Bet Jēzus zināja labāk, un tā Viņš nodrošināja Savus sekotājus ar tālāku izglītību Svētā Gara aizbildniecībā. Citviet šis skolotājs jeb vadonis ir nosaukts par Mierinātāju vai Aizstāvi (grieķu valodā “parakletos”), kas vienmēr tiks dots Jēzus sekotājiem (Jņ 14:16, 17). Viņš ir nosaukts par Patiesības Garu. Lai gan Svētais Gars nav nosaukts par pedagogu, Gara darbs noteikti ir izglītojošs, īpaši attiecībā uz patiesības meklēšanu un atrašanu.

`Izlasi 1kor 2:1–16. Ko Pāvils pasaka, kas ir ļoti svarīgi izglītības kontekstā?`

Pāvils sāk ar atgādinājumu Korintas draudzei, ka tad, kad viņš pirmo reizi atnāca ar viņiem runāt par Jēzu Kristu un Viņa krustā sišanu (1kor 2:2), netika mācīta nekāda gudrība, bija tikai evaņģēlija pasludināšana. Bet tas nebija viss (1kor 2:6), jo, kad šie jaunie kristieši nobrieda, apustulis atgriezās, lai mācītu viņiem gudrību, lietas, ko Dievs paslēpa, pirms sākās šī pasaule (1kor 2:7), pat dziļās Dieva lietas (1kor 2:10). Visa mācīšanās notiks Dieva Gara vadībā, Viņam savienojoties ar skolēnu garu.

Cik dziļš būs šis pētījums un cik ilgs mācīšanās process būtu pieejams tiem, kas ir Gara vadīti? Nodaļa noslēdzas ar pravieša Jesajas citātu: “Kas ir Tā Kunga Garam noteicis tā apjomu, un kas bijis Viņa padoma devējs?” (Jes 40:13). Pravietis, uzrunājot sava laika vienkāršos ļaudis, teiktu, ka neviens to nespēj. Bet Pāvils izlaboja šo uzskatu, izdarot secinājumu, ka “mums ir Kristus prāts,” ar to domājot, ka Gara piepildītiem kristiešiem ir pieeja pat Dieva prātam un līdz ar to jebkuram mācīšanās un izpratnes apjomam (1kor 2:10–13), kas nepieciešams, lai iepazītu taisnības ceļu.