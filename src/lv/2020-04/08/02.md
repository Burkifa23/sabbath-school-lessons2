---
title:  Dieva Līdzība
date:  15/11/2020
---

`Izlasi 1Moz 1:26, 27 un 1Moz 5:1, 3. Ko šie panti māca par to, kā Dievs sākumā radīja cilvēci un kas ar cilvēci notika pēc grēka?`

Frāze “Dieva līdzība” ir saistījusi Bībeles skaidrotājus gadsimtiem ilgi. Kas ir šī līdzība, pēc kuras pirmie cilvēki tika radīti? Piemēram, vai tas nozīmē, ka Dievs skatījās spogulī un veidoja Savus jaunos radījumus, lai tie izskatītos pēc Viņa? Vai arī tas nozīmē, ka cilvēki ir līdzīgāki Dievam nekā visas citas dzīvības formas? Vai arī tas attiecas uz garīgo un intelektuālo līdzību un saderību starp Radītāju un Viņa radīto cilvēku? Raksti nesniedz precīzu šī izteiciena skaidrojumu, kaut arī zinātnieki ir Rakstos atraduši daudzus skaidrojumus, ko tas varētu nozīmēt. Tomēr mēs varam redzēt, ka pēc grēkā krišanas šī līdzība mainījās, tāpēc arī Elena Vaita rakstīja, ka izglītības mērķis ir atjaunot cilvēkā viņa Radītāja līdzību (“Audzināšana”, 14.–16. lpp.).

Kā izglītība var sasniegt šādu augstu mērķi?

Pirmkārt, mums jāatceras, ka Dievs mūs radīja, lai mums būtu attiecības ar Viņu, līdzīgi kā vecāki dara ar saviem bērniem. Viņš mūs radīja pēc Savas līdzības, tieši tāpat kā cilvēku vecākiem ir bērni pēc viņu līdzības (1Moz 5:1), lai Viņš varētu darīt mūs par Saviem bērniem, kas piederam Viņa ģimenei. Viņš var sazināties ar mums un veidot ar mums ilgtspējīgas attiecības. Dieva līdzība tāpēc ir vairāk “mentāla līdzība”, kas dara iespējamu divām būtnēm – vienai dievišķai, otrai cilvēcīgai – satikties prāta līmenī. Tieši tas notiek izglītībā, vispirms mājās starp vecākiem un bērniem, vēlāk skolā, kad skolotāji turpina izglītības darbu. Dievs bija izdomājis izglītības procesu, ko mēs tik labi zinām, kad, radot atšķirību starp mums un daudzām citām dzīvības formām, Viņš radīja mūs pēc Savas līdzības, – Viņš to darīja, lai varētu mūs mācīt un mēs varētu no Viņa mācīties, līdz Viņa tēls (Viņa prāts) atspoguļojas mūsējā.

`Glābšanas stāsts ir izglītības stāsts no radīšanas līdz iemiesošanai un no iemiesošanas līdz pārradīšanai. Dievs ir Skolotājs, un Debesis ir skola visos laikos (sk. E. Vaita “Audzināšana”, 301. lpp.). Kā šī doma ietekmē mūsu nodošanos kristīgajai izglītībai mājās, draudzē, skolā, universitātē un visā dzīvē?`