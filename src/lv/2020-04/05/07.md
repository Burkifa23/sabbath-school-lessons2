---
title:  Tālākiem Pētījumiem
date:  30/10/2020
---

Izlasi Elenas Vaitas grāmatā “Audzināšana” nodaļu “Dieva sūtīts skolotājs” (73.–83. lpp.).

“Dieva sūtītajā Skolotājā savu centru atrod viss patiesais audzināšanas darbs. Par šo darbu mūsdienās, tikpat noteikti kā par darbu, ko Viņš iesāka pirms astoņpadsmit gadsimtiem, Glābējs runā šajos vārdos: ‘Es esmu Pirmais un Pēdējais un Dzīvais.’ (Atkl 1:17) ‘Es esmu Alfa un Omega, Sākums un Gals.’ (Atkl 21:6)

Šāda Skolotāja, šādas dievišķas audzināšanas iespējas klātbūtnē pats muļķīgākais būtu dzīties pēc izglītības ārpus Viņa – censties būt gudram ārpus Gudrības, būt patiesam, vienlaikus atmetot Patiesību, meklēt apgaismību ārpus Gaismas un eksistenci bez Dzīvības, novērsties no dzīvā ūdens Avota un cīnīties par caurām mucām, kas nespēj saturēt ūdeni.

Redzi, Viņš vēl joprojām aicina: ‘Ja kam slāpst, tas lai nāk pie Manis un dzer! Kas Man tic,  kā rakstos sacīts, no viņa miesas plūdīs dzīva ūdens straumes’ (Jņ 7:37, 38). ‘Bet, kas dzers no tā ūdens, ko Es tam došu, tam nemūžam vairs neslāps, bet ūdens, ko Es tam došu, kļūs viņā par ūdens avotu, kas verd mūžīgai dzīvībai’ (Atkl 4:14).” (Elena Vaita “Audzināšana”, 83. lpp.)

“Mīļais skolotāj, lai vislabāk sagatavotos savam darbam, es tev gribu norādīt uz skolotāju Skolotāja vārdiem, dzīvi un metodēm. Šeit ir tavs patiesais ideāls. Uzlūko to, kavējies pie tā, līdz dievišķā Skolotāja Gars iemājo tavā sirdī un dzīvē. Atspoguļojot kā spogulī Kunga godību, tu tiksi pārveidots pēc tās pašas līdzības (2kor 3:18). Šis ir noslēpums tavai ietekmei pār skolēniem. Atspoguļo Viņu.” (“Audzināšana”, 282. lpp.)

**Jautājumi pārrunām**

`1.	Kādas vērtības un darbības būtu svarīgas kristīgiem skolotājiem un skolēniem, kas nopietni vēlas mācīties no lielā Skolotāja?`

`2.	Kristīgiem vecākiem un skolotājiem ir augsts standarts – atspoguļot Dieva raksturu, kā tas ir atklāts iemiesotajā Jēzū. Ko mums vajadzētu darīt, kad neizdodas sasniegt šo augsto standartu?`

`3.	Grupā pārrunājiet jautājumu ceturtdienas tēmas beigās. Ko Jēzus dzimšana, dzīve un nāve māca mums par Dieva raksturu? Kāpēc tam vajadzētu būtu mūsu mierinājumam, īpaši lielu pārbaudījumu laikā?`