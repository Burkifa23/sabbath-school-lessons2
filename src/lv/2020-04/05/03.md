---
title:  Atklājot Tēvu (Turpinājums)
date:  26/10/2020
---

Aizkustinošā sava evaņģēlija prologā (Jņ 1:1–18) Jānis runā par Jēzu kā par mūžīgo “Vārdu”. Jāņa apgalvojumi par Jēzu nav kautri vai ierobežoti. Tie ir drosmīgi un kosmiski savos apmēros. Jēzus eksistēja, pirms radās pasaule, – patiesībā kopš mūžības. Jēzus ir radīšanas īstenotājs (Jņ 1:2, 3). Viņš ir “visu cilvēku gaisma” (Jņ 1:4, NRSV), un, kā Vārds nāca pasaulē, tā Viņš “apgaismo ikvienu cilvēku” (Jņ 1:9).

`Kas, saskaņā ar Jāņa rakstīto, ir rezultāts tam, ka Kristus kļuva par cilvēku? Kādu gaismu Viņš kā Vārds nes? Kādas īpašības Viņam piemīt, kas ļauj Viņam to darīt? Jņ 1:14, 18.`

“Gaisma nāca, kad pasaules tumsa bija visdziļākā. [..] Taču cilvēcei bija viena cerība [..], lai Dieva atziņa pasaulē varētu tikt atjaunota. Kristus nāca atjaunot šīs zināšanas. Viņš nāca, lai nostumtu malā viltus mācības, ar kuru palīdzību tie, kas apgalvo, ka viņi pazīst Dievu, Viņu ir pārstāvējuši nepareizi. Viņš nāca parādīt Viņa likuma būtību, atklāt Savā raksturā svētuma skaistumu.” (Elena Vaita “Audzināšana”, 74.–76. lpp.)

Visam, ko Jēzus darīja Savā dzīvē virs zemes, bija viens vienīgs nolūks: “Atklāt Dievu, lai paceltu cilvēci.” (“Audzināšana”, 82. lpp.)

`Jēzus pats saka: “Kas Mani ir redzējis, tas ir redzējis Tēvu” (Jņ 14:9). Kādos apstākļos Jēzus to teica? Kāpēc Viņš to teica? Jņ 14:1–14.`

Ir kārdinoši kritizēt Filipa neveiklo apgalvojumu (Jņ 14:8). Pēc gadiem ilgas ciešas sadraudzības ar Jēzu viņš vēl joprojām nesaprot svarīgu iemiesošanās aspektu – ka Jēzus ir nācis, lai parādītu Tēva raksturu. Varbūt skolotāji mūsdienās var gūt mierinājumu no fakta, ka viens no lielā Skolotāja skolēniem bija ar tik sliktiem sasniegumiem! Filipa teiktais, iespējams, ir uzrakstīts ne tāpēc, lai dotu mums iemeslu viņu kritizēt, bet lai dotu mums iespēju pārbaudīt sevi. Cik ilgi tu esi staigājis ar Jēzu? Un vai mēs esam sapratuši Jēzu labāk nekā Filips? “Kas ir Mani redzējis, tas ir redzējis Tēvu.”