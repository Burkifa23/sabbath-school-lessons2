---
title:  Atklājot Tēvu
date:  25/10/2020
---

`Kādas ir vissvarīgākās domas, ko apustulis izsaka par Jēzu Vēstules ebrejiem sākumā? (Ebr 1:1–4)`

Jaunās Derības autori atkārtoti uzsver nozīmīgu domu: Jēzus nāk uz zemi, lai parādītu cilvēkiem, kas ir Tēvs. Pagātnē Dieva atklāsme nāca pa fragmentiem ar praviešu starpniecību. Tomēr galīgā un pilnīgā Dieva atklāsme ir atnākusi Jēzū.

Tātad Jēzus ir “Viņa godības atspulgs” (Ebr 1:3). Kā grēcīgi cilvēki mēs nevaram izturēt pilnīgu Dieva godības atklāsmi. Jēzus kā iemiesots Dēls atspoguļo šo godību. Tā ir ietīta Kristus cilvēcībā, lai mēs spētu to redzēt un skaidri saprast Dieva raksturu.

Jēzus arī ir “būtības attēls” (Ebr 1:3). Šeit izmantotais jēdziens, grieķu valodas vārds “haractēr”, reizēm tiek izmantots attiecībā uz nospiedumu, ko zīmogs atstāj vaskā, vai attēlu, kas tiek uzspiests uz monētas. Tāpēc Jēzus ir “precīzs Dieva būtības nospiedums” (Ebr 1:3, NRSV).

Ja mēs vēlamies pazīt Tēvu, mums ir uzmanīgi jāieklausās tajā, ko lielais Skolotājs par Viņu saka. Un mums ir arī jāvēro lielais Skolotājs. Tēvs ir redzams Dēlā.

`Salīdzini Ebr 1:1–4 ar 2kor 4:1–6. Kas ir Jēzus 2kor 4:1–6, un ko mēs no Viņa mācāmies?`

Mācot citiem par Dievu, Pāvils un viņa līdzstrādnieki cenšas kopēt paša Jēzus mācīšanas programmu par Tēvu. Kā “Dieva attēls” (2kor 4:4) Jēzus ir atnesis mums zināšanas par Dievu Tēvu. Līdzīgi Pāvils izvairās no krāpšanas un Dieva Vārda izkropļošanas un tā vietā skaidri atklāj patiesību (2kor 4:2).

Tieši tāpat kā Dievs pie radīšanas izmantoja gaismu, lai iznīcinātu tumsu, Viņš ir devis mums Savu Dēlu Jēzu, lai iznīcinātu maldīgus uzskatus par Viņu un parādītu patiesību par Dievu. “Jēzus sejā” mēs gūstam visskaidrākās zināšanas par Dievu (2kor 4:6).

`Jēzus precīzi atspoguļoja Tēvu, ko arī mēs tiekam mudināti darīt, jo esam aicināti “atdarināt Dievu kā Viņa mīļie bērni” (Ef 5:1). Ko tas nozīmē, un ko mēs varam mācīties no Jēzus par to, kā atdarināt Dievu?`