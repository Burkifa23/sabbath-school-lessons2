---
title:  Lielā Skolotāja Pirmie Skolēni
date:  29/10/2020
---

Vienā brīdī viņi ir vienkāršu ganu grupa, kas rūpējas par vidēja lieluma aitu ganāmpulku mazas pilsētiņas pievārtē. Nākamajā brīdī viņi ir tie, kas redz eņģeļus nesam pārsteidzošu, brīnišķīgu, pasauli satricinošu ziņu. Šīs parādības motivēti, viņi meklē bērnu, ko eņģeļi ir pasludinājuši.

`Iedomājies, ka tu stāvi kopā ar ganiem un raugies silītē. Ko tu redzi? Lk 2:8–20.`

Mēs varam apbrīnot skolotāju Skolotāja pirmos skolēnus – Jāzepu, Mariju un ganus. Necilā Jēzus dzimšana neliecināja par to, ka noticis iemiesošanās brīnums – ka šī Zīdaiņa Personā Dievs ir kļuvis viens ar cilvēci. Tomēr ar vīziju, sapņu un eņģeļu palīdzību šie pirmie Viņa skolēni spēja dziļāk ieskatīties Jēzus piedzimšanas notikumā. Gani līdzdala pārējiem, kas ir šis zīdainis, ka Viņš ir “Pestītājs, .. kas ir Kristus, Tas Kungs” (Lk 2:11, salīdzini ar Lk 2:17).

`Kā austrumu gudrie reaģē uz ziņu par Jēzus dzimšanu? Kā reaģē Hērods? Mt 2:1–12.`

Pirms Viņš ir izteicis Savu pirmo līdzību vai veicis Savu pirmo brīnumu, skolotāju Skolotājs ir pielūgsmes cienīgs, pateicoties tam, kas Viņš ir. Lai pilnībā novērtētu vēlāko Jēzus kā skolotāja kalpošanu, mums ir jāpievienojas šiem agrīnajiem skolniekiem – austrumu gudrajiem, viņu lielā Skolotāja pielūgsmē. Tas, kura mācības mēs apbrīnojam, ir vairāk nekā tikai gudrs Pedagogs.

Viņš ir Dievs, kas nācis, lai mājotu cilvēku vidū. Kristīgā izglītība sakņojas Kristus pielūgsmē. Kopā ar gudrajiem vīriem, ganiem un eņģeļiem mēs esam aicināti pielūgt Kristu, jaundzimušo Ķēniņu, – un zīdainītī Jēzū ieraudzīt pašu Dievu.

`Padomājiet, ko jautājumā par Dieva raksturu nozīmē Jēzus iemiesošanās. Visa universa Radītājs, kas ir tik liels, ka mēs nevaram to aptvert, – šis Dievs “pazemoja Sevi”, nākot pie nepateicīgajiem cilvēkiem, dzīvoja kā viens no viņiem un nomira pie krusta, nesdams sevī sodu par mūsu grēkiem. Kāpēc šī ir tik laba ziņa?`