---
title:  Lielais Skolotājs Un Izlīgšana
date:  28/10/2020
---

Cilvēku attiecības pārāk bieži izjūk. Mēs atsvešināmies cits no cita. Cilvēks, kas reiz bija tuvs mūsu draugs, ar laiku kļūst kāds, kam mēs neuzticamies. Tomēr šādas sarautas attiecības ir iespējams labot. Kad tas izdodas, mēs piedzīvojam brīnišķīgu izlīgumu. Tikai nedaudzas cilvēka pieredzes ir tik saldas kā šī.

`Kādā ziņā izlīgšana atrodama Kristus iemiesošanās un Viņa kā lielā Skolotāja lomas centrā? 2kor 5:16–21.`

Ja mēs jūtamies svētīti, kad tiek atjaunotas attiecības ar kādu citu cilvēku, cik lieliski mums vajadzētu justies, izlīgstot ar Dievu? Pāvils 2kor 5:16–21 skaidri pasaka, kurš ir izlīguma procesa virzītājs – Dievs Tēvs ir uzņēmies vadību, lai salabotu mūsu sarautās attiecības ar Viņu. Un Viņš ir paveicis šo izlīguma darbu “caur Kristu” (2kor 5:18). “Jo Dievs bija Kristū un salīdzināja pasauli ar Sevi” (2kor 5:19).

Tomēr mēs neesam vienkārši izlīguma prieka baudītāji. Mums ir jāmācās no skolotāju Skolotāja. Iemiesojoties Jēzus piedalījās izlīgšanas darbā. Un arī mēs esam aicināti piedalīties tajā. Dievs ir izlīdzis ar mums caur Kristu. Un tagad mums kopā ar Pāvilu ir dota “izlīgšanas kalpošana” (2kor 5:18, NKJV).

Kol 1:15–20 ir vēl kāds lielisks Jaunās Derības teksts par Kristus iemiesošanos. Lai gan bieži tā tiek uzskatīta par dziesmu, pirmajā daļā ir runāts par Kristus lomu radīšanā (Kol 1:15–17), bet pēdējā daļa pievēršas Kristus glābšanas lomai (Kol 1:18–20). Pateicoties Kristus kā Radītāja/Pestītāja lomai, Dievs visās lietās panāk izlīgšanu ar Sevi. Izlīgšanas darbs, ko Dievs paveic caur Kristu, ir kosmisks savos apmēros, ietekmējot “visu, nodibinot ar Viņa krusta asinīm visu starpā mieru – gan debesīs, gan virs zemes” (Kol 1:20).

Lai gan mēs nekad nebūsim kosmiskos apmēros skolotāju Skolotāja kā izlīgšanas vadītāja darbā, mēs esam aicināti piedalīties “izlīgšanas kalpošanā” savā personīgajā darbības laukā (2kor 5:18). Vai tas varētu būt bijis Jēzus prātā, kad Viņš lūdza: “Tāpat kā Tu Mani esi sūtījis pasaulē, arī Es viņus esmu sūtījis pasaulē” (Jņ 17:18)?

`Kādos praktiskos veidos mēs varam atspoguļot Dieva kā izlīguma vadītāja lomu? Vai tu zini kādus cilvēkus, kuriem tu personīgi varētu palīdzēt izlīgt citam ar citu?`