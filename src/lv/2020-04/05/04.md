---
title:  Lasot Lielā Skolotāja Domas
date:  27/10/2020
---

`Kādas bažas par kristīgo kopienu Filipos ir Pāvila sirdī, rakstot šo vēstuli viņiem? Fil 2:1–4; Fil 4:2, 3.`

Fil 2:1–11 ir viena no dziļākajām rakstvietām visā Bībelē. Tā runā par Kristus eksistenci pirms visa, par Viņa dievišķumu, par Viņa iemiesošanos, cilvēciskumu, nāves pieņemšanu pie krusta. Tā apraksta grūtu, garu, lejupejošu ceļu, ko no Debesīm līdz Golgātai Jēzus apņēmās īstenot (Fil 2:5–8). Un tā apraksta, kā Tēvs paaugstina Jēzu līdz universālas pielūgsmes stāvoklim (Fil 2:9–11). Šajos pantos ir ietverta brīnišķīga patiesība.

`Kā Pāvils iesāk Fil 2:5–11? Attiecībā uz kuriem no šeit izceltajiem Jēzus dzīves notikumiem, pēc tavām domām, viņš sagaida, lai ticīgie tos atspoguļotu savā dzīvē? Fil 2:6–11.`

Pāvils cer, ka ticīgie Filipos, kam patika diskutēt, mācīsies no Jēzus un no Viņa iemiesošanās. Ja Jēzus varēja pieņemt cilvēka veidolu – “Sevi iztukšoja, pieņemdams kalpa veidu, tapdams cilvēkiem līdzīgs,” (Fil 2:7) – un pat pakļauties krustā sišanai, cik daudz vairāk viņiem vajadzētu pakļauties cits citam mīlestībā?

Mēs saņemam atgādinājumu, ka mums ir daudz jāmācās no skolotāju Skolotāja Jēzus. Mēs mācāmies no vēstīm, ko Viņš sniedzis Savas zemes kalpošanas laikā. Mēs mācāmies no brīnumiem, ko Viņš veic un no tā, kā Viņš izturas pret citiem. Mēs varam censties veidot attiecības ar citiem pēc Viņa lielās visžēlības parauga un kavējoties pie Viņa labprātības nomainīt Debesu godību pret silīti (kāda mācība mums!).

Turpretī pasaule pārāk bieži aicina mūs paaugstināt sevi, lielīties ar saviem sasniegumiem. Silītē Betlēmē un no skolotāju Skolotāja mēs mācāmies citu mācību – ka Dieva lielais izglītības un glābšanas darbs ir paveikts, nevis paaugstinot sevi, bet pazemojot sevi Dieva priekšā un kļūstot par kalpiem citiem.

`Kādu situāciju tu piedzīvo tagad, kurā sevis pazemošana varētu dot tev iespaidīgu iespēju atspoguļot Kristu citiem?`