---
title:  Lielais Skolotājs
date:  24/12/2020
---

Kā mēs redzējām visā šajā ceturksnī, viens centrālais Kristus kalpošanas aspekts, dzīvojot virs zemes, bija skolotājs. Darbos un rīcībā Jēzus no Savas kalpošanas sākuma pastāvīgi mācīja Saviem sekotājiem patiesības par Sevi, par Tēvu, par glābšanu un par cerību, kas mūs sagaida (sk. Mt 5:2, Mk 4:2, Lk 19:47, Jņ 6:59).

Patiešām, viss, kas jums jādara, ir pāršķirstīt jebkuru evaņģēliju, un visā tajā jūs atradīsiet Jēzu kā skolotāju. Lai gan arī tagad ar Sava Vārda starpniecību Kungs turpina mūs mācīt, jaunajā pasaulē šī mācīšana turpināsies. Bet iedomājieties, cik tas būs atšķirīgi eksistencē, ko nav sabojājis grēks un visi ierobežojumi, ko tas mums uzliek.

`“Un, ja viņam tad jautās: kas tās tev par rētām uz tavām krūtīm? – tad viņš atbildēs: tā mani sasita manu draugu namā” (Cah 13:6). Kā tu domā, par ko runā šis pants?`

“Mūžības gadiem ritot, vēl vairāk atklāsies Dieva un Kristus godība. Jo vairāk mēs uzzinām par Dievu, jo vairāk mēs apbrīnojam Viņa raksturu. Kad Jēzus atklāj pestītajiem glābšanas bagātības un pārsteidzošos sasniegumus lielajā cīņā ar sātanu, viņu sirdis ietrīsas mīlestībā, un desmit tūkstoš reiz desmit tūkstoš balsis apvienojas varenā slavas dziesmā. [..] Lielā cīņa ir beigusies. Grēka un grēcinieku vairs nav. Viss Universs ir tīrs. Visā radībā pulsē vienota saskaņa un prieks. No Tā, kurš visu radījis, izplūst dzīvības, gaismas un prieka straumes pa visu bezgalīgo valstību. No mazākā atoma līdz lielākajai pasaulei gan dzīvā, gan nedzīvā radība neaizēnotā skaistumā un pilnīgā priekā apliecina, ka Dievs ir mīlestība.” (Elena Vaita “Lielā cīņa”, 678. lpp.)

`No visām pārsteidzošajām patiesībām, ko mēs mācīsimies visā mūžībā, nekas nebūs vēl aizraujošāks par Kristus upuri mūsu labā. Padomājiet, cik dziļam un bagātam tam ir jābūt, lai mēs to varētu pētīt visā mūžībā. Kā tu vari mācīties jau tagad labāk novērtēt to, ko Jēzus ir izdarījis mūsu labā pie krusta?`