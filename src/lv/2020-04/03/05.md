---
title:  Likuma Ievērotāju Pūles Un Cīņas
date:  14/10/2020
---

Ievērojot Dieva likumu, ir daudz ieguvumu, kā tas atklājas cilvēkos, kam Dievs ir ļāvis uzplaukt. Jozua cieši sekoja Dieva priekšrakstiem un labi vadīja Israēla tautu. Laiku pa laikam Kungs teica Israēlam: ja viņi paklausīs likumam, viņi piedzīvos labklājību.

`Izlasi 2L 31:20, 21. Kādi bija galvenie iemesli šajos pantos, kāpēc Hiskija piedzīvoja labklājību?`

Lai arī kādu izglītības ceļu mēs ietu, mums ir jāuzsver paklausības svarīgums. Tomēr mūsu skolēni nav muļķi. Viņi agri vai vēlu pamanīs skarbo faktu, ka daži cilvēki ir uzticīgi, mīloši un paklausīgi, bet – kas notiek? Arī viņus skar nelaimes! Kā to izskaidrot?

Patiesība ir tāda, ka mēs to nevaram. Mēs dzīvojam grēka, ļaunuma pasaulē, kurā plosās lielā cīņa, un neviens no mums nav imūns pret to.

`Ko šie panti mums māca par šo grūto jautājumu? Mk 6:25–27, Īj 1. un 2. nod.; 2kor 11:23–29.`

Bez šaubām, labi un uzticīgi cilvēki, likumam paklausīgi kristieši ne vienmēr ir piedzīvojuši labklājību, vismaz tādu, kā to saprot šī pasaule. Un arī šī var būt daļēji atbilde uz šo grūto jautājumu – jautājumu, kas, mācot par likuma svarīgumu, noteikti tiks uzdots. Ko tieši mēs domājam ar “labklājību”? Ko saka dziesminieks? “Laba ir diena tavos pagalmos, starp tūkstoš to izvēlos – sēdēt pie mana Dieva sliekšņa nekā mājot neganto teltīs” (Ps 84:11). Nav šaubu, ka pēc pasaules standarta pat tie, kas ir uzticīgi Dievam un paklausīgi Viņa likumam, ne vienmēr “uzplaukst”, vismaz šobrīd ne. Mēs saviem skolēniem izdarīsim lāča pakalpojumu, ja apgalvosim pretējo.

`Izlasi Ebr 11:13–16. Kā šie panti palīdz mums saprast, kāpēc tie, kas ir uzticīgi, šajā dzīvē vienalga piedzīvo ciešanas?`