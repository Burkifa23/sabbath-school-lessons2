---
title:  Lai Jūs Varētu Piedzīvot Labklājību
date:  13/10/2020
---

Viscaur Bībelē mēs dzirdam par to, kāds ir rezultāts tam, ja mēs zinām Dieva likumu un paklausām tam.

`Izlasi Joz 1:7, 8. Ko Kungs teica Jozuam, un kā šeit atrodamie principi attiecas uz mums?`

Kungs saka Jozuam, viņam ieejot Kānaānas zemē: “Tikai esi stiprs un gana sīksts, pieraugi, ka tu pildi visu bauslību, ko esmu pavēlējis savam kalpam Mozum, nenovērsies no tās ne pa labi, ne pa kreisi, tad tev viss veiksies, lai kurp tu ietu” (Joz 1:7).

Šī norāde uz veiksmi kā blakus produktu paklausībai var šķist pretēja tam, kā mūsu pasaulē tiek mērīta veiksme. Daudzi mūsdienās uzskata, ka veiksmes pazīmes ir inovācija, radošums un pašpaļāvība. Lai gūtu veiksmi kādā noteiktā industrijā, bieži vien ir vajadzīgs īpašs talants un risku uzņemšanās.

Tomēr Dieva acīs veiksmei ir vajadzīgs cits resursu komplekts.

`Izlasi Atkl 12:17, 14:12, Rm 1:5, 16:26, Jēk 2:10–12. Ko šie panti pasaka mums par paklausību Dieva likumam? Tas ir, pat ja mēs netiekam glābti, paklausot Dieva likumam, kāpēc ir tik svarīgi, ka mēs to vienalga ievērojam?`

Vecā Derība, Jaunā Derība – tam nav nozīmes. Mēs kā Bībelei ticoši kristieši esam aicināti paklausīt Dieva likumam. Likuma pārkāpšana, ko sauc arī par grēku, var radīt sāpes, ciešanas un mūžīgu nāvi. Kurš gan nav redzējis grēka jeb Dieva likuma pārkāpšanas sekas? Kā senais Israēls būtu piedzīvojis labklājību, paklausot Dieva likumam (kaut arī viņiem jebkurā gadījumā bija vajadzīga žēlastība), ar mums ir tieši tāpat. Tāpēc kristīgajā izglītībā mums kā centrālo kodolu tam, ko nozīmē dzīvot ticībā un uzticēties Dieva žēlastībai, vajadzētu paturēt Dieva likumu.

`Kāda ir bijusi tava personīgā pieredze ar grēka sekām? Ko tu esi iemācījies tādu, ko varētu līdzdalīt citiem, lai viņi varētu nepieļaut tās pašas kļūdas?`