---
title:  Mīlēt Un Bīties Dievu
date:  11/10/2020
---

Piektā Mozus grāmata satur Mozus pēdējos vārdus Israēlam jaunas paaudzes priekšā, kas beidzot ieies Apsolītajā zemē. Bet, pirms tas notiek, Mozum ir daži ļoti skaidri vārdi un pamācības, ko viņiem teikt.

`Izlasi 5Moz 31:9–13. Ko nozīmē bīties Kungu?`

Veidi, kā Dievs nodeva Israēlam savu likumu, bija mērķtiecīgi izvēlēti. Viņš ir nodrošinājis visu, lai Viņa likumi netiktu aizmirsti. Dievs ir pacietīgs skolotājs. Viņš māca un atkārto, sūta praviešus un izmanto Savus kalpus, lai nodotu Savu vēsti. Un Viņš to darīja atkal un atkal. Patiešām, vai lielākā daļa Vecās Derības rakstu nav par Dieva centieniem iemācīt Saviem ļaudīm iet pa dzīvības ceļu?

Ievēro šajos pantos, kā Mozus uzsver to, cik svarīgi ir nākamajām paaudzēm iepazīt likumu. Mozus to apraksta kā divu soļu procesu. Vispirms bērni dzirdēs likumu, un tad viņi “mācīsies bīties Kunga” (5Moz 31:13).

Vispirms viņi mācās uzklausīt, pēc tam – bīties Dievu. Tas ir, likuma mācīšanās neietver to, ka bijība būs dabisks iznākums likuma zināšanai. Dievbijības process ir jāmācās. Mozus netieši norāda, ka zināšanas un bijība ir process, nevis tūlītēja cēloņu un seku sakarība.

Ko tad nozīmē “bīties Dievu”, ja cilvēkiem ir arī pateikts: “Mīli Kungu, savu Dievu, ar visu sirdi, visu dvēseli un visu spēku” (5Moz 6:5)? Varbūt mēs to varam salīdzināt ar to, ka bērns mīl un tajā pašā laikā arī bīstas savu tēvu – priekšzīmīgu tēvu, kas atklāj savu mīlestību un rūpes, pierādot, ka viņš runā to, ko domā, un viņš domā to, ko runā. Ar šādu tēvu, ja tu rīkosies nepareizi, tad arī cietīsi nepareizās rīcības sekas. Jā, mēs varam mīlēt un bīties Dievu vienlaicīgi, un mums pat tas ir jādara. Tās nav pretrunīgas idejas. Jo vairāk mēs mācāmies par Dievu, jo vairāk mēs sākam Viņu mīlēt Viņa labestības dēļ. Un tomēr – jo vairāk mēs uzzinām par Dievu, jo vairāk mēs varam Viņu arī bīties, jo mēs redzam, cik Viņš ir svēts un taisns un cik grēcīgi un netaisni salīdzinājumā ar Viņu esam mēs, kā arī to, ka tikai žēlastības dēļ mēs netiekam iznīcināti.

`Kā tu saproti, ko nozīmē mīlēt Dievu un bīties Viņu vienlaicīgi?`