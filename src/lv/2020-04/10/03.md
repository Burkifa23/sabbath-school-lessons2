---
title:  Svētuma Skaistums
date:  30/11/2020
---

`Ps 96:9 teikts: “Pielūdziet To Kungu savā svētajā rotā, lai dreb Viņa vaiga priekšā visa pasaule!” Kā mēs saprotam šo domu – “svētajā rotā”? Ko tam vajadzētu nozīmēt kristiešiem, un kā tam vajadzētu ietekmēt to, kā mēs mācām par mākslu un skaistumu, kas bieži vien ir ar to saistīts?`

Lai gan saka, ka “katram skatītājam savs skaistums”, mēs nedrīkstam aizmirst, kas ir tas, kas radīja to, kas skatās (sk. Sak 20:12). Lai gan mums ir jābūt uzmanīgiem, lai nesāktu pielūgt pašu radību (sk. vakardienas pētījumu), no radības skaistuma mēs varam mācīties par Dievu un Viņa mīlestību uz skaistumu. Ja mūsu kritusī pasaule vēl joprojām izskatās tik skaista, kurš gan spēj iedomāties, kāda tā izskatījās pirms grēkā krišanas? Un tas māca mums, ka Dievs patiešām ir skaistuma Radītājs.

Mākslu un zinātņu pētīšana var vilkt mūs tuvāk Dieva sirdij un raksturam, un tai arī vajadzētu to darīt. Tā kā mēs esam daļa no paša Dieva mākslas darba un zinātniskā fenomena, mēs varam arī vairāk mācīties par savu identitāti Kristū.

“Dievs vēlas, lai Viņa bērni novērtē Viņa darbus un priecājas vienkāršā, mierpilnā skaistumā, ar ko Viņš ir apveltījis mūsu šīs zemes mājas. Viņš mīl skaistumu, un pāri visam, kas ir ārēji pievilcīgs, Viņš mīl rakstura skaistumu. Viņš gribētu, lai mēs izkopjam šķīstumu un vienkāršību, ziedu klusās, cēlās īpašības.” (Elena Vaita “Ceļš pie Kristus”, 85. lpp.)

`Izlasi 1Moz 3:6. Ko tas māca mums par to, ka skaistums vien pats par sevi nav obligāti labs un svēts? Sk. arī Sak 6:25, 31:30.`

Tāpat kā visā, ko Dievs ir darījis, mums ir ienaidnieks, kas skaistumu izkropļo un izmanto savā labā. Tam nevajadzētu būt pārsteigumam, ka svētums un svētuma koncepts var tikt izmantots arī pret mums. Tāpēc īpaši mākslās kristīgajai izglītībai, vadoties pēc Rakstiem, ir jāpalīdz mums mācīties būt piesardzīgiem, saprotot, ka ne viss, kas ir skaists, ir arī labs un svēts.

`Kas ir dažas “skaistās” lietas, kas nav obligāti svētas un labas? Vai kas ir tās skaistās lietas, ko var padarīt par nesvētām un sliktām, atkarībā no apstākļiem? Kādu standartu mēs izmantojam, lai to atšķirtu?`