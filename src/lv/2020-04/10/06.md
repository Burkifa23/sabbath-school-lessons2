---
title:  Kungs Atbildēja Ījabam
date:  03/12/2020
---

`Izlasi Īj 38. nodaļu. Ko tas māca mums par Dievu – ne tikai kā Radītāju, bet arī kā visas dzīvības uzturētāju? Kā šī svarīgā patiesība ietekmē to, kā mēs saprotam mākslu un zinātni?`

“Daudzi māca, ka matērijai piemīt vitāls spēks,– ka matērijai piešķirtas zināmas īpašības, kuras darbojas, pateicoties šai iekšējai enerģijai, un ka dabas norises notiek saskaņā ar noteiktiem likumiem, kuros pat Dievs nedrīkst iejaukties. Tā ir neīsta zinātne, kas nav savienojama ar Dieva Vārdu. Daba kalpo savam Radītājam. [..] Daba liecina par inteliģenci, par noteiktu Esamību, par aktīvu Spēku, kas darbojas šajos likumos un caur tiem. Dabā pastāvīgi darbojas Tēvs un Dēls. Kristus saka: ‘Mans Tēvs aizvien vēl darbojas, tāpēc arī es darbojos’ (Jņ 5:17).” (Elena Vaita “Sentēvi un pravieši”, 114. lpp.)

Diemžēl, kā teikts iepriekš, liela daļa zinātnes darbojas pēc ateistiskiem, materiālistiskiem pieņēmumiem. Tas nozīmē, ka zinātnieks varbūt sāk ar augstāko skaistumu, ar galējo sarežģītību, pat abiem kopā, un tomēr apgalvo, ka tas ir radies nejauši, bez kāda iepriekšēja nodoma.

Tas patiesībā ir tas, ko zinātne visu laiku apgalvo. Dzīvība virs zemes visā tās skaistumā un sarežģītībā – sākot no tauriņiem līdz cilvēkiem – tiek uzskatīta nekas vairāk kā tikai ķīmisku vielu rezultāts, kas pirms miljardiem gadu nejauši pārtapis primitīvās dzīvības formās un nejaušu mutāciju un dabiskās atlases rezultātā pārtapis visā, kas dzīvo, kustas un elpo mūsdienās.

Zinātne, kāda tā tagad ir izveidojusies, apgalvo, ka pati ideja par pārdabisku Radītāju ir “nezinātniska”, jo to nevar zinātniski pārbaudīt, un tāpēc tas ir uzskats, ko zinātne nevar pieņemt. Šis pieņēmums nav kaut kas tāds, ko pati zinātne māca (patiesībā zinātne, šķiet, māca tieši pretējo: viss pasaules skaistums un sarežģītība patiešām norāda uz Radītāju), bet tā ir filosofiska nostāja, ko disciplīnai ir uzspieduši paši zinātnieki.

Tomēr problēma ir, ka Raksti māca – Dievs ne tikai radīja visu, bet Viņš arī uztur visu. Tas nozīmē, ka jebkurai patiesai kristīgai izglītībai zinātnē vajadzētu balstīties uz radikāli atšķirīgiem pieņēmumiem, ja salīdzinām ar tiem, kas kopumā ir mūsdienu zinātnes pamatā. Nenoliedzami, notiks sadursmes, īpaši jautājumā par pirmsākumiem.