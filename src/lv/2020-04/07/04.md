---
title:  Garā Un Patiesībā
date:  10/11/2020
---

Viens no visbrīnišķīgākajiem ziņojumiem Jaunajā Derībā par to, kā Jēzus kalpoja salauztām dvēselēm, ir atrodams stāstā par Jēzu un sievieti pie akas.

`Izlasi Jņ 4:7–26. Ko Jēzus saka par viņas pielūgsmi? Varbūt sākumā vajadzētu jautāt, kā viņi vispār nonāca līdz pielūgsmes jautājumam?`

Lai gan viņa centās nomainīt tēmu, sākot runāt par pielūgsmi, Jēzus izmantoja viņas taktiku, lai sniegtu mums dažas dziļas patiesības par pielūgsmi un ko tā ietver. Varbūt vissvarīgākais mūsu tiešajiem nolūkiem ir tas, ko Viņš teica Jņ 4:24: “Dievs ir Gars, un, kas Viņu pielūdz, tiem To būs pielūgt garā un patiesībā.”

Patiesai Kunga pielūgsmei ir jābūt “garā”, tas ir, tai vajadzētu izrietēt no mīlestības uz Dievu, no mūsu personīgās Viņa pazīšanas pieredzes. “Reliģija, kas nāk no Dieva, ir vienīgā reliģija, kas vada pie Dieva. Lai pareizi Viņam kalpotu, mums ir jābūt piedzimušiem no dievišķā Gara. Tas attīrīs sirdi un atjaunos prātu, sniedzot mums jaunu potenciālu Dievu mīlēt un iepazīt. Tas sniegs mums patiesu paklausību visām Viņa prasībām. Tā ir patiesa pielūgsme. Tā ir Svētā Gara darba auglis.” (Elena Vaita “Laikmetu ilgas”, 189. lpp.)

Vienlaikus pielūgsmei ir jānotiek “patiesībā”. Mums ir jābūt pareizām zināšanām par Dievu, par to, kas Viņš ir un ko Viņš no mums prasa. Citiem vārdiem, ir iesaistītas arī doktrīnas. (Cik svarīgi ir, piemēram, zināt, ka mēs pielūdzam Dievu, kas nededzina cilvēkus mūžīgi ellē.)

Tādējādi mēs šeit redzam divus pielūgsmes elementus: pieredzi, kas nāk no Dieva pazīšanas un paklausīšanas Viņam, un objektīvas patiesības, kas mums par Dievu ir atklātas. Gars bez patiesības var novest pie sekla sentimentālisma, kas balstīts vairāk uz svārstīgām emocijām un nekā vairāk. Turpretī patiesība bez gara var novest pie nedzīva formālisma. Tāpēc mums ir vajadzīgi abi.

`Kā tu censtos mācīt kādam pielūgt “garā un patiesībā”? Kādos gadījumos cilvēkam var būt vajadzīgs uzsvars vairāk uz vienu, nekā uz otru?`