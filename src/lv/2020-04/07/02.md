---
title:  Mēs Visi Kaut Ko Pielūdzam
date:  08/11/2020
---

Mūsos ir ilgas pielūgt – kaut kas tāds, ko Dievs sākotnēji ir ieaudis mūsos, bet kas kļuvis grēka piegružots tāpat kā viss cits. Ir skaidrs, ka sākumā mums bija paredzēts pielūgt tikai Viņu, kas vienīgais ir pielūgsmes cienīgs, mūsu Kungu un Radītāju. Bet kopš grēkā krišanas tas viss ir mainījies, pat lielā mērā.

Bet jā, visi cilvēki kaut ko pielūdz – kādu lietu, personu vai kaut ko citu. Tas palīdz izskaidrot, kāpēc visā cilvēces vēsturē un arī mūsdienās pielūgsme ir aktuāla. Senajā Ēģiptē bija cilvēki, kas pielūdza faraonu. Citā laikā, citā zemē cilvēki pielūdza zivs statuju, daudzgalvainus dievus un citas iedomātas dievības. Citi pielūdza sauli, mēnesi un zvaigznes.

Mūsdienās daudzi cilvēki ir pārāk inteliģenti, lai zemotos vardes statujas (bet tomēr ne Marijas statujas) priekšā, tomēr tas nebūt nenozīmē, ka cilvēki, pat ateisti, neko nepielūgtu: naudu, varu, seksu, paši sevi, rokzvaigznes, aktierus, politiķus. Jebkas, ko mēs mīlam visvairāk un kam mēs pievēršam vislielāko uzmanību, kā dēļ mēs dzīvojam, ir tas, ko mēs pielūdzam. Laicīgais autors Deivids Fosters Voliss (David Foster Wallace) brīdināja: ja tu pielūdz nepareizo, tas “apēdīs tevi dzīvu”.

`Ko stāsts par Daniēla 3. nodaļu māca mums par patiesas pielūgsmes svarīgumu?`

Trīs ebreju puiši otro bausli bija ņēmuši tieši tik nopietni, kā Dievs to bija gribējis. Galu galā tā ir daļa no desmit baušļiem, kopā ar aizliegumu slepkavot, zagt un tā tālāk. Pielūgsme, pareiza pielūgsme ir tik svarīga, ka patiesībā tā kļūs par centrālo jautājumu pēdējās dienās pirms Kristus otrās nākšanas. Tādējādi kristīgajai izglītībai ir jāietver visi pielūgsmes jautājumi: Kas tas ir? Kā mēs to darām? Kāpēc tas ir svarīgi? Un tieši ko mēs pielūdzam?

`Izlasi Atkl 14:6–12. Ko šie panti māca mums par to, cik centrāls būs pielūgsmes jautājums pēdējā krīzē pirms Kristus atgriešanās?`