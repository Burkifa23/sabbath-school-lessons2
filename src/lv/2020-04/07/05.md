---
title:  Svētuma Skaistums
date:  11/11/2020
---

`Izlasi 1L 16:1–36. Mēģini iztēloties šo ainu. Vai tu to iedomājies kā svinīgu, bijības pilnu, vai svētku noskaņās un priecīgu? Kā tie var būt abu kombinācija? Ko mēs no šīs ainas varam mācīties par pielūgsmi, un kā mums vajadzētu mācīt un pat piedzīvot pielūgsmi?`

Pielūgsmes vieta bija telts, kur Dievs bija mājojis ar seno Israēlu un kur viņiem tika atklāts glābšanas plāns. Tāpēc pielūgsmes un šādas izglītības centrā ir jābūt Jēzum un glābšanas plānam, kas viss tika iepriekš atklāts telts kalpošanā. Lai arī ko vēl Dievs ir izdarījis mūsu labā, kas pelnījis slavu un pielūgsmi, tas viss neko nenozīmē bez mūžīgās dzīvības cerības, kas mums ir piedāvāta Viņa aizvietojošajā upura nāvē pie krusta.

Ievērojiet arī šo pantu “evaņģelizācijas” motīvu: visai pasaulei bija jāuzzina par Israēla Dievu.

`Aplūko 1L 16:29: “Dodiet Tam Kungam Viņa Vārda godu! Atnesiet dāvanu upurus un nāciet Viņa vaiga priekšā. Zemojieties Tā Kunga priekšā un zemojieties svētuma skaistumā” (NKJV). Svētuma skaistumā? Ko tas varētu nozīmēt?`

Iesākumā padomā, cik neglīts, degradējošs, bojājošs ir grēks. Mums šodien arī grūti iedomāties, cik ļaunas, šausmīgas un degradējošas bija pielūgsmes prakses tautās, kas dzīvoja ap Israēlu. Šīs prakses cita starpā ietvēra arī bērnu upurēšanu. Nav šaubu, ka šīs lietas atspoguļoja to, kādi bija šo visu praktizējošie cilvēki.

Turpretī senajam Israēlam vajadzēja būt svētai tautai, kas nošķirta no ļauniem ieradumiem, kas ir ap viņiem. Viņiem bija jābūt svētiem savās sirdīs un prātos, un tieši tas viņu pielūgsmei piešķīra nozīmi un skaistumu Dieva priekšā. Atkal un atkal Vecās Derības pravieši vērsās pret tiem cilvēkiem, kas pielūdza Kungu, būdami iesaistīti noziegumos un viņu sirdīm esot tālu no Viņa.