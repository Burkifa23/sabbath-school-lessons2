---
title:  Elkdievība Izglītībā
date:  12/11/2020
---

Ap seno Israēlu dzīvoja ļoti reliģiskas tautas – tautas, kas bija tā nodevušās pielūgsmei un savu dievu nomierināšanai, ka viņi pat upurēja tiem savus personīgos bērnus. Tā taču ir nodošanās, vai ne?

Tātad pielūgsme, patiesā Dieva patiesa pielūgsme, bija svarīga daļa, lai pasargātu ebrejus no iekrišanas elkdievībā un viltus pielūgsmē, kas valdīja ap viņiem. Un tomēr, neskatoties uz visiem brīdinājumiem, viņi vēl joprojām iekrita elkdievīgos rituālos, no kā viņi īpaši tika brīdināti.

Kā ir ar mums šajā laikā? Kāpēc patiesā Dieva pielūgsme, atceroties visu, ko Viņš ir darījis mūsu labā, ir tik svarīga – īpaši piedzīvojot mūsdienu elkdievības briesmas?

`Izlasi Mk 7:1–13. Kādu principu mēs atrodam 7.–9. pantā, ko varētu attiecināt uz mūsdienām kristīgās izglītības un viltus mācību briesmu kontekstā, kas varētu negatīvi ietekmēt mūsu ticības praksi?`

Daudzas lielās intelektuālās idejas mūsdienu pasaulē ir balstītas uz naturālistisko realitātes skatījumu. Daudzas zinātnes disciplīnas, ko māca skolā mūsdienās, tiek pētītas no šīs perspektīvas, kas bieži nozīmē, ka tas, kas tiek mācīts, būs pretējs Rakstiem. Mēs varam būt kārdināti pielūgt idejas, kas tiek pieņemtas bez pierādījumiem, izvirzītas par teoriju un ieviestas praksē. Mēs varam dievināt arī filosofu, zinātnieku un matemātiķu spožos prātus, kas izplata šīs idejas. Problēma ir, ka bieži šīs idejas var nesaskanēt ar Rakstiem, tomēr, tā kā tās tiek pašreiz mācītas un uzskatītas par pareizām, cilvēki cenšas tās iekļaut kristīgajā izglītībā. Taču vienīgais ceļš, kā to izdarīt, ir pakļaut kompromisiem ticību, kas bieži nozīmē Rakstu sagrozīšanu un izkropļošanu, lai censtos Rakstos izteiktās domas saskaņot ar pašreizējām idejām.

`Kādas ir dažas no šobrīd populārajām atziņām, kas nesaskan ar Rakstiem, un kā mēs kā draudze varam pasargāt sevi no to iekļaušanas savā izglītības sistēmā?`