---
title:  Darbs Un Namturība
date:  10/12/2020
---

“Visu, ko tava roka spēj ar taviem spēkiem veikt, to dari” (Māc 9:10). Gudrākais no cilvēkiem izmanto šos vārdus, lai dotu padomu par namturību katrā dzīves aspektā.

Lūdzot izteikt domas par kristīgo namturību, daudzi ierobežo sevi ar domu par kristieša fiskālo atbildību. Lai gan nauda noteikti ir svarīgs namturības aspekts, attiecināt to tikai uz naudas jautājumu ir pārāk šauri. Organizāciju teorijā namturība attiecas uz vadības atbildību attīstīt un atbilstoši izmantot visus pieejamos resursus.

Kādi ir resursi draudzē, ar ko Dievs mūs ir svētījis? Pēteris skaidri apliecina, ka ikvienam cilvēkam ir Radītāja piešķirtas dāvanas, un viņš šādus apdāvinātus kristiešus sauc par “svētiem priesteriem” (1Pēt 2:5) ar atbildību pret Dievu par to, kā viņi pārvalda savas Dieva dotās dāvanas: naudu, laiku, enerģiju, talantus un citas.

`Izlasi Māc 9:10 un 1kor 10:31. Kāda ir šajos pantos izteiktā vēsts par to, kā mums vajadzētu strādāt un kā mums vajadzētu mācīt cilvēkiem strādāt?`

Viena no bieži sastopamajām dzīves lamatām mūsdienās ir tieksme sadalīt dzīvi atsevišķos aspektos. Ir cilvēka darba dzīve, ģimenes dzīve, garīgā dzīve un pat brīvā laika dzīve. Tieksme atdalīt šīs dzīves jomas tā, ka tās tikai mazliet vai pat nemaz nekrustojas, reizēm pat ir vēlama. Piemēram, nav labi nest darbu uz mājām, jo tas traucē ģimenei. Arī brīvā laika nodarbēm nevajadzētu samazināt laiku, ko mēs pavadām ar Dievu.

Tomēr šādus ierobežojumus nevajadzētu attiecināt uz to, kādai vajadzētu būt mūsu garīgās dzīves lomai visā mūsu eksistencē. Kristieša darbs izaug no sadraudzības un sadarbības ar Dievu. Darbs ir viens veids, kā mēs varam praktizēt Dieva klātbūtni. Mūsu reliģiskās dzīves sadalīšana, Dieva ierobežošana uz vienu dienu, vienu stundu vai pat vienu dzīves jomu nozīmē atmest Dieva klātbūtni citās jomās.

`Divi jautājumi: vispirms jautā sev, vai tu sadali savu garīgo dzīvi. Pēc tam, ja tu to dari, kā tu vari mācīties ļaut garīgumam valdīt visā, ko tu dari?`