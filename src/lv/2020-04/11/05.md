---
title:  Darbs Un Garīgums
date:  09/12/2020
---

“Ja dzīvojam Garā, tad arī staigāsim Garā” (Gal 5:25). Cilvēka darbs un garīgums nav šķirami. Kristietība nav drēbes, ko var uzvilkt un tad novilkt, kad mainās garastāvoklis vai ejot cauri dažādām dzīves fāzēm. Tā vietā kristietība rada jaunu cilvēku, kas atklājas katrā dzīves dimensijā, arī darbā.

`Izlasi Gal 5:22–26. Kādas dāvanas, ko apraksta Pāvils, runā arī par tevi un tavu darbu?`

Vārdnīca “The Expository Dictionary on New Testament” (Jaunās Derības vārdu skaidrojošā vārdnīca) apraksta “garīgu” cilvēku kā cilvēku, kas “parāda Gara augļus pats savā veidā”. No šī mēs varam secināt, ka, pateicoties mūsu savienībai ar Kristu, mēs, cilvēki, darbosimies kā ticīgie visos dzīves aspektos.

Kāds pacients Floridas slimnīcā atradās uz nāves gultas, un viņa tuvākais draugs bija nomodā viņam blakus. Māsiņas nāca un gāja, rūpējoties par pacienta vajadzībām. Lai uzturētu sarunu, draugs jautāja medmāsām, kur viņas ir mācījušās. Daudzas atbildēja, ka viņas ir ieguvušas izglītību Floridas slimnīcas koledžā.

Tas atstāja uz draugu lielu ietekmi. Vēlāk viņš vairākas reizes apmeklēja Floridas slimnīcas koledžu, lai redzētu, kāda tā ir. Kāpēc? Jo viņš bija stāstījis cilvēkiem, ka medmāsas, kas ir mācījušās šajā skolā, viņam likās tādas, kas pastāvīgi sniedza vairāk maigas un mīlošas aprūpes viņa mirstošajam draugam nekā māsiņas, kas bija mācījušās citur. Tas ir, viņš varēja redzēt lielu atšķirību, ievērojot māsiņu attieksmi pret viņa mirstošo draugu.

Viņš uzdeva daudz jautājumu par koledžu un tās misiju un beigās uzdāvināja 100 000 dolāru, lai varētu apmācīt vairāk medmāsu, kādas viņš bija redzējis darbībā. Jā, garīgums ir dzīvesveids.

`Kā tu parādi savu garīgumu savas dzīves ikdienas pienākumos? Kā tu domā, kāda veida iespaidu radi tu (jo galu galā arī tu atstāj kaut kādu iespaidu)?`