---
title:  Darbs Un Izcilība
date:  08/12/2020
---

`Pāršķirsti 2Moz 25:10–30:38. Cik specifisks bija Dievs, kad Viņš lūdza Mozu uzsliet telti pielūgsmei? Ko tas mums stāsta par Dieva raksturu?`

Kad Dievs lika Mozum celt telti “Viņam”, Mozus varēja teikt: “Nekādu problēmu, Kungs! Es esmu cēlis teltis, kopš esmu aizgājis no Ēģiptes pirms 40 gadiem. Tikai vienu mirklīti, un viss būs gatavs!” Jebkuram vīrietim, kas dzīvoja tā laika seminomadu midiāniešu kultūrā, uzcelt telti bija sīkums. Viņš varēja to izdarīt ar aizsietām acīm, tikmēr domājot par citām, daudz svarīgākām tēmām. Tas, ko Mozus nebija gaidījis, bija ļoti detalizēts projekts (visādi citādi ļoti vienkāršai arhitektoniskai konstrukcijai) plus vēl garš saraksts ar to, kā to celt, arī par katru mēbeli iekšpusē, kā arī par priestera drēbēm – gandrīz 150 norādījumi punktu pa punktam. Lai uzbūvētu vienkāršu galdu, Mozum bija jāievēro septiņu soļu montāžas procedūra (2Moz 25:23–30).

Pievēršanās detaļām, ko Dievs parādīja Viņa telts būvniecībā (kā arī vēlāk, sniedzot norādījumus par upurēšanas rituāliem), parāda, ka valda izcilības gars, ilgas radīt neko mazāku par meistardarbu. Materiāli bija visaugstākās kvalitātes, dizains bija nevainojams, darbam bija jābūt izcilam – vēsts bija skaidra: “Dievam nevīžīgs darbs nav pieņemams!”

Tomēr, kaut arī standarts likās augsts, pats Dievs bija tas, kas nodrošināja ne tikai impulsu, bet arī cilvēku resursus, lai to sasniegtu. 2Moz 31:1–6, 35:30–36:1 mēs lasām, ka Dievs pats deva cilvēkiem nepieciešamās prasmes. Šie vīri bija “Gara pilni”, kas sniedza viņiem spējas un zināšanas visa veida amatniecībā, tā ka telts būvniecība un tās iekārtojums noritēja tā, kā “Kungs bija pavēlējis” (2Moz 36:1, NRSV). Pie tam tiem pašiem diviem meistariem tika piešķirtas arī “spējas mācīt” (2Moz 35:34, NKJV), lai viņu zināšanas un prasmes turpinātos Israēla kopienā. Lai gan šie divi cilvēki stāstā ir izcelti kā Dieva izrau- dzīti vadītāji, citi cilvēki saņēma līdzīgas dāvanas un pievienojās darbam (2Moz 36:2).

Līdz ar to tas, ka mēs esam grēcīgi, krituši cilvēki, nav pietiekams attaisnojums, lai kādu uzdevumu veiktu ar kaut ko mazāku par galēju nodošanos. Dievs sagaida, lai mēs vienmēr darītu visu to labāko, noliekot savus talantus, prasmes, laiku un izglītību izmantošanai lielākam mērķim.