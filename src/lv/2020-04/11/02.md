---
title:  Daudzās Darba šķautnes
date:  06/12/2020
---

**“Tā es atzinu, ka cilvēkiem nav nekā labāka kā priecāties un labi justies savas dzīves laikā, pievienodams tam tomēr atzinumu, ka tā tomēr ir Dieva dāvana, ja cilvēks, neraugoties uz nepārtraukto sava mūža piepūli, tomēr ēd, dzer un nereti pat dzīvi arī bauda” (Māc 3:12, 13).**

“Darbs” – tas ir stiprs vārds bez izpušķojumiem. Viena zilbe latviešu valodā, tomēr tam ir daudzas iespējamās nozīmes. Pēc vajadzības mēs strādājam, lai būtu ēdiens, ko likt galdā, lai samaksātu rēķinus un lai nedaudz ietaupītu grūtiem brīžiem. Zaudēt darbu bieži ir sliktāk nekā panest sliktus darba apstākļus.

Darbs var piešķirt cilvēkam pašvērtību. Darbs ir tas, par ko parasti stāsta, atbildot uz jautājumu “Ar ko tu nodarbojies?” vai pat “Kas tu esi?”. Daudzi pensionāri turpina strādāt nepilnu laiku tik ilgi, cik vien viņi spēj, vai nu par samaksu, vai arī vienkārši kā brīvprātīgie. Darbs nodrošina iemeslu, kāpēc no rīta vajadzētu celties. Iedod pusaudzim darbu, un nepilngadīgo noziedzībā būs par vienu kandidātu mazāk.

`Izlasi 1Moz 3:19. Kāds šeit ir konteksts un ko tas mums stāsta par citu darba šķautni, vismaz daļai no cilvēkiem?`

Pēkšņi darbs, kas tika dots pirms grēkā krišanas, mainās pēc grēka ienākšanas. Šī ir atsauce uz citu darba šķautni. Dažiem darbs nozīmē tikai grūtu ikdienas pienākumu, kas noslēgsies ar nāvi. Viņi strādā darbā, ko viņi nicina, cerot, ka veselība līdz pensijai izturēs. Citiem darbs var pilnīgi pārņemt dzīvi, kļūstot par eksistences jēgu, pat visaptverošu personīgās identitātes avotu. Bez darba šie cilvēki jūtas nomākti un zaudējuši virzienu, nepārliecināti par to, ko darīt un kur iet. Pensijas gados viņi var fiziski un psiholoģiski sabrukt, un bieži viņi nomirst priekšlaicīgi.

Kristiešiem ir jāmācās, kā strādāt Dievam. Darbs ir vairāk nekā tikai ekonomiska nepieciešamība. Cilvēks ir vairāk nekā tikai darba ņēmējs. Ja pareizi saprotam, cilvēka mūža darbs ir kalpošanas ceļš, kas pauž viņa attiecības ar Kungu. Daļa no skolotāja uzdevuma ir palīdzēt skolēniem atrast darbu, kur viņu prasmes un Dieva intereses sastopas ar pasaules vajadzību.

`Ar ko tu nodarbojies? Tas ir, ko tu dari ar savu dzīvi, un kā tu vari vislabāk pagodināt ar to Kungu?`