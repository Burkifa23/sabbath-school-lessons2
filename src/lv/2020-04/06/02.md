---
title:  Slēpšanās Vietā
date:  01/11/2020
---

`Izlasi 1Moz 3:1–11. Kāpēc Dievs jautāja Ādamam: “Kur tu esi?”`

Parasti grēkākrišanas stāsti augli aino kā ābolu. Bet šajā pantā tas nav teikts. Tas bija vienkārši “koka auglis” (1Moz 3:3). Augļa veidam nav nozīmes. Ēst no šī koka bija aizliegts, jo koks bija kaut kam paredzēts. Tas bija domāts kārdinājumam nostumt Dievu malā un paziņot: “Es pats varu būt savas dzīves mēraukla. Es pats varu būt Dievs. Man ir augstāka autoritāte nekā Dieva Vārdam.”

Un, pavisam noteikti, kad čūska panāca, lai Ādams un Ieva apēd koka augli, viņu dzīves noslīdēja no ceļa. Un tad, kad viņi izjuta Dievu sev blakus, viņi centās paslēpties “aiz dārza kokiem” (1Moz 3:8).

Cik dīvaini, ka Dievs jautāja Ādamam: “Kur tu esi?” Viņš noteikti zināja, kur ir Ādams. Varbūt Kungs uzdeva jautājumu, lai palīdzētu viņiem apjaust viņu rīcības bēdīgo rezultātu.

`Izlasi Rm 5:11–19, kur Pāvils daudzas reizes tiešā veidā sasaista Ādama izdarīto Ēdenē ar to, ko Jēzus paveica pie krusta. Ko tam vajadzētu mums stāstīt par Jēzus atnākšanu kā veidu, lai atceltu Ādama izdarīto?`

Varētu teikt, ka glābšanas plāns ir Dieva reakcija uz Ādama un Ievas atbildi. Viņi slēpās no Dieva aiz kauna un vainas apziņas par savu grēku, un Dievs nāca viņus glābt. Mēs arī esam savā veidā izdarījuši to pašu, un Jēzus ir nācis mūs glābt. Līdz ar to arī mums var uzdot to pašu jautājumu: “Kur tu esi?!” Tas ir, kur tu esi – kādā grēkā un vainas apziņā, un attiecībā pret Jēzu un to, ko Viņš ir darījis, lai glābtu tevi no tā?

`Lai arī ko vēl ietvertu kristīgā izglītība, kāpēc tai vajadzētu ietvert (pat uzsvērt) faktu, ka mūsu dabiskais stāvoklis ir slēpties no Dieva, un tad norādīt mums uz Jēzu kā risinājumu?`