---
title:  Dzīvot Kā Mācekļiem
date:  24/11/2020
---

Ja draudze nopietni vēlas būt kristīgās izglītības spēks, tad mums noteikti ir jāsāk ar Jēzu. Jēzus aicināja mācekļus. Viņš tos apmācīja darīt misijas darbu, ejot kopā ar viņiem. Jēzus nodrošināja viņiem iespējas būt iesaistītiem cilvēku dzīvēs, par kuriem viņiem bija jārūpējas un kas bija jāmīl. Katru dienu Jēzus izaicināja viņus ar Savu vīziju par to, kāda būs šī pasaule, kad cilvēki sāks izturēties cits pret citu kā pret brāļiem un māsām.

`Izlasi Lk 4:18–23. Kāda ir Kristus vēsts mums visiem kā Viņa sekotājiem?`

Trīs gadus mācekļi vēroja, kā Jēzus, viņu Skolotājs, parādīja dzīvē valstības ideālus, ko Viņš pasludināja Savā pirmajā svētrunā sinagogā Nācaretē. Piedošana, žēlastība un mīlestība gāja roku rokā ar vientulību, nodošanos un grūtībām. Ja bija kāda mācība, kas bija jāapgūst, tad tā bija tā, ka māceklība nav nekas tāds, ko cilvēks var uzņemties pavirši. Tu esi māceklis uz mūžu – nevis tikai uz vienu dienu.

“Glābēja uzdevums mācekļiem .. ietver visus ticīgos līdz pat laika galam. [..] Visiem, pie kuriem ir nonākusi Debesu inspirācija, ir uzticēts evaņģēlijs. Visiem, kas saņem Kristus dzīvību, ir pavēlēts strādāt savu līdzcilvēku glābšanas labā. Draudze ir izveidota šim darbam, un visi, kas uzņemas tās svēto solījumu, ir līdz ar to solījuši būt par Kristus līdzstrādniekiem.” (Elena Vaita “Laikmetu ilgas”, 822. lpp.)

Kā Jēzus mācekļiem mums ir jāpārliecinās, ka Jēzus vienmēr ir gan mūsu sadraudzības, gan mūsu pielūgsmes centrā. Ir labi atcerēties, ka Jēzus bija tas, kas iecēla māceklību. Lai gan tā laika rabīni arī piesaistīja sekotājus, Jēzus bija tas, kas aicināja vīrus un sievas sekot Viņam. Rabīni nekad nevarēja iedomāties tik radikālu aicinājumu, kas teiktu, ka būt kopā ar Jēzu ir svarīgāk nekā visi viņu baušļi.

Kā Jēzus mācekļiem mums ne tikai ir jābūt cieņai pret visiem cilvēkiem, bet mēs arī strādāsim, lai nodrošinātu tādu vietu, kur visi cilvēki var augt un attīstīties.

Tāpēc visai kristīgajai izglītībai ir jāiekļauj šī misijas, jēgas apziņa, ne tikai lai nopelnītu iztiku, bet lai darītu savā darbības jomā to, ko Jēzus aicina mūs darīt: sekot Viņa pēdās, kalpojot tiem, kas ir grūtībās, un līdzdalīt viņiem labo evaņģēlija vēsti.