---
title:  Aicināti Dzīvot Kā Gaisma
date:  23/11/2020
---

Visur, kur vien mēs raugāmies, izskatās, ka mūsu planēta griežas pati no sevis, mainot gaismu un tumsu. Tomēr mēs arī sastopam tumsu tuvāk sev, kad pārdomājam paši savu pieredzi šajā grūtajā un izaicinošajā pasaulē. Jo arī mēs saprotam šausmas, ko mums nes šī pasaule, mums cīnoties ar slimībām, atgūstoties pēc mīļotā cilvēka zaudējuma, vērojot ģimenes sadalītas un šķirtas, cīnoties atrast jēgu daudziem ļaunumiem mūsu sabiedrībā un kultūrā.

Tomēr šī morālā bankrota un garīgās tumsas vidū, visu šo ārējo un iekšējo trokšņu vidū mēs dzirdam Jēzus vārdus katram no mums: “Jūs esat pasaules gaišums; pilsēta, kas stāv kalnā, nevar būt apslēpta. Sveci iededzinājis, neviens to neliek zem pūra, bet lukturī; tad tā spīd visiem, kas ir namā. Tāpat lai jūsu gaisma spīd ļaužu priekšā, ka tie ierauga jūsu labos darbus un godā jūsu Tēvu, kas ir debesīs” (Mt 5:14–16). Ko šie panti māca mums par to, kā mums ir jādzīvo un kā tas, ko mēs kā kristieši darām, ietekmē to, kā citi redz Dievu?

Kā Jēzus klausītāji tajā dienā, sēžot pie Galilejas jūras karstā saulē, saprata Viņa vārdus? Tie, kas dzird Viņa vārdus, zina visu par gaismu un tumsu. Viņiem noteikti bija daudz tumsas, no kā baidīties. Viņi dzīvoja Romas pakļautībā, militarizētā sabiedrībā, kas, neskatoties uz to, ka nebija telefonu, datoru un interneta, daudzējādā ziņā bija tikpat efektīva kā mūsējā un zināmā mērā pat vēl šausminošāka.

Romieši bija visur, atgādinot ļaužu pūlim kalna nogāzē, ka tie, kas radīs nekārtības, ātri nonāks pie mocītājiem – un pie kailas nāves pie romiešu krusta.

Un tomēr, šeit bija Jēzus, aicinot viņus dzīvot kā gaismai. Būt žēlsirdīgiem. Būt šķīstiem sirdī. Būt miera nesējiem. Kristīgajai izglītībai tāpēc ir jāmāca mūsu skolēniem būt par gaismu pasaulē, būt spējīgiem izdarīt izvēles un pieņemt lēmumus, kas atklāj Dieva realitāti un labestību pret citiem.

`Kādi ir veidi, kā mēs varam norādīt citiem uz Dieva realitāti un labestību?`