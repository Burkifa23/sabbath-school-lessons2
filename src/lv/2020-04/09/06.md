---
title:  Mūsu Dzīves Līdzdalīšana
date:  26/11/2020
---

`Izlasi 1tes 2:6–8. Ko Pāvils pasaka šeit tādu, ko mēs varētu un ko mums vajadzētu atspoguļot savās skolās un draudzēs?`

Dzīvojot sabiedrībā, kurā sabrūk kopiena, mēs dzīvojam laikmetā, kurā Bībeles izpratne par draudzi nekad nav bijusi nozīmīgāka. Kā mums atgādina Mt 18:20: “Jo, kur divi vai trīs ir sapulcējušies Manā Vārdā, tur Es esmu viņu vidū.” Jaunās Derības vīzija par draudzi un kopienu ir veidojusies galvenokārt ticīgo mājās. Šeit kopiena satikās mazās grupās, lūdza, dziedāja, svinēja Kunga vakarēdienu, mācījās un līdzdalīja Jēzus vārdus cits citam. Šīs lūdzošās grupas arī kļuva par pirmajām draudzes skolām, tā kā šī bija vieta, kur jauni draudzes locekļi tika iepazīstināti ar Bībeli un ar jauno dzīvi, kas atrodama Jēzū. Pāvila raksti, tādi kā Rm 12:2 – “Un netopiet šai pasaulei līdzīgi, bet pārvērtieties, atjaunodamies savā garā, lai pareizi saprastu, kas ir Dieva griba: to, kas ir labs, tīkams un pilnīgs” – norāda, ka draudze šo izglītības darbu uzņēmās ļoti nopietni.

Šie agrīnie ticīgie drīz atklāja, ka evaņģēliju vislabāk ir izdzīvot kopienā. Kopienā mums ir iemesls dziedāt skaļāk, lūgt dedzīgāk un būt gādīgākiem un līdzjūtīgākiem. Kad mēs dzirdam citus runājam par Dieva labestību, arī mēs izjūtam, cik Viņš ir bijis pret mums labs. Kad mēs dzirdam par citu cīņām un sāpēm, mēs izjūtam Dieva dziedināšanu paši savā dzīvē un mēs piedzīvojam jaunas ilgas būt Viņa žēlastības un dziedināšanas instrumentiem.

Šodienas pantos Pāvils apgalvo, ka Dieva evaņģēlijs ir viss: krusta spēks, Kunga augšāmcelšanās, Viņa atgriešanās apsolījums. Visā pasaulē vienkārši nav labāku ziņu, un Pāvils pavadīja savu dzīvi, nodevies izaicinājumam līdzdalīt Jēzus stāstu ar vislielāko godprātīgumu un nodošanos.

Tomēr Pāvils ierosina, ka evaņģēlija vēsti vislabāk var saprast un piedzīvot, ja dalāmies ar savu pieredzi. Mēs nekad nedrīkstam aizmirst, ka cilvēki vēro mūsu dzīves un skatās, vai tās ilustrē žēlastības vēsti, kas ir atrodama Bībelē.

`Padomā dziļāk, kā tu dzīvo, un jautā sev: kāda liecība es esmu tiem, kas dzīvo ap mani?`