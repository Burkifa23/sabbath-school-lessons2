---
title:  Patiesa Kristīga Izglītība
date:  22/11/2020
---

Ir kāds stāsts par kādu rabi. Raudzīdamies miegainajos jauniešos, kas sēdēja viņa klasē, viņš jautāja: “Studenti, kā var zināt, ka ir beigusies nakts un sākusies diena?”

Vairāki studenti piesardzīgi pacēla savas rokas. “Rabi,” viens jautāja, “vai tas ir tad, kad var pateikt atšķirību starp vīģes koku un olīvu koku?”

“Nē.”

Kāds cits students pacēla roku: “Rabi, vai tas ir tad, kad var pateikt atšķirību starp aitu un kazu?”

Pēc tam, kad rabi bija noklausījies daudzas atbildes, viņš paziņoja: “Studenti, cilvēks zina, ka nakts ir beigusies un diena iesākusies tad, kad var paskatīties sejā kādam, ko nekad iepriekš neesi redzējis, un atzīt svešinieku par brāli vai māsu. Līdz tam brīdim nav svarīgi, cik gaiša ir diena, tā tik un tā ir nakts.”

`Izlasi Lk 10:30–37. Kādu domu Jēzus gribēja ar šo stāstu pateikt? Ko tam vajadzētu stāstīt mums par to, kam ir jābūt jebkuras patiesas kristīgās izglītības daļai?`

Mēs kā septītās dienas adventisti esam svētīti ar bagātīgu doktrināro gaismu un patiesību (mirušo stāvoklis, sabats, 1844. gads un tiesa, lielā cīņa – tās ir tikai dažas no mūsu mācībām), ko lielākā daļa kristīgās pasaules vēl joprojām nesaprot. Un tomēr, lai arī cik izšķirošas ir šīs patiesības, ko labu tās mums dod, ja mēs neesam laipni pret cilvēkiem, ja mēs esam aizspriedumaini pret citiem un ja mēs ļaujam savas vides kultūras un sociālajiem aizspriedumiem izraisīt to, ka mēs izturamies pret citiem kā pret zemākiem?

Ja neko vairāk, tad patiesai kristīgai izglītībai ir jāpanāk vismaz tas, ka mēs paceļamies pāri šīm cilvēciskajām vājībām un ļaunumiem un ieraugām citus tā, kā Kristus viņus redz, kā būtnes, par kurām Viņš ir nomiris, kuru grēkus Viņš nesa pie krusta, par kurām Viņš samaksāja bezgalīgu cenu. Ja mēs paaugstināsim krustu tā, kā to vajadzētu, tad mēs ieraudzīsim katra cilvēka vērtību Dieva acīs un izturēsimies pret viņiem tā, kā viņi patiesi ir pelnījuši. Kristīgajai izglītībai ir jāiekļauj šī mācība, vai arī tā nav cienīga saukties par “kristīgu”.

`Kādus aizspriedumus māca tava kultūra un sabiedrība, vai nu slēptā veidā, vai atklāti, pāri kuriem tev kā kristietim ir jāpaceļas?`