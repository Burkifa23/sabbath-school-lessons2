---
title:  Pirmā ģimene
date:  04/10/2020
---

Bībeles pirmajās lappusēs mums nav atklāts daudz detaļu – patiesībā nevienas – par to, kāda bija ģimenes audzināšanas sistēma cilvēces iesākumā, lai gan mēs varam būt droši, ka toreiz izglītība tika nodrošināta pašā ģimenē.

“Ēdenē iedibinātās audzināšanas sistēmas centrs bija ģimene. Ādams bija ‘Dieva dēls’ (Lk 3:38), un Visaugstākā bērni saņēma pamācības no sava Tēva. Viņiem bija ģimenes skola vispatiesākajā nozīmē.” (Elena Vaita “Audzināšana”, 33. lpp.)

Lai gan mēs precīzi nezinām, kas tika mācīts, mēs varam būt droši, ka tas bija saistīts ar radības brīnumiem un – pēc grēka krišanas – ar glābšanas plānu.

`Ko šie panti māca, un kāpēc tie noteikti bija daļa no izglītības, ko Ādams un Ieva sniedza saviem bērniem? 1Moz 1.–2. nod., 1Moz 3:1–15, 2kor 4:6, Lk 10:27, Gal 3:11, Atkl 22:12.`

“Izglītības sistēma, kas tika izveidota pasaules sākumā, bija paraugs cilvēkiem visos vēlākajos laikmetos. Kā šo principu ilustrācija tika izveidota paraugskola Ēdenē, mūsu vecāku pirmajās mājās.” (Elena Vaita “Audzināšana”, 20. lpp.)

Kristīgā izglītība ir veltīta ģimeņu un draudzes locekļu izglītošanai doktrīnās, pielūgsmē, pamācībās, sadraudzībā, evaņģelizācijā un kalpošanā. Mājas ir tur, kur tu kalpo ģimenes locekļiem ar Dieva mīlestību un apsolījumiem. Tās ir tur, kur bērnus iepazīstina ar Jēzu kā ar viņu Kungu un Glābēju, un tur, kur Bībele ir paaugstināta kā Dieva Vārds. Ģimene ir tur, kur jūs rādāt, kādas ir veselīgas attiecības ar mūsu Debesu Tēvu.

1Moz 4:1–4 gan Kains, gan Ābels nes upuri Kungam. Mēs droši varam uzskatīt, ka viņi bija mācījušies par upuru nozīmi un svarīgumu – ka tā bija daļa no viņu ģimenes izglītības glābšanas plāna jautājumā. Protams, stāsts parāda, ka laba izglītība ne vienmēr vada pie tāda iznākuma, uz kādu cilvēks bija cerējis.

`Lai arī kāda ir situācija tavās mājās, kādas izvēles tu vari izdarīt, lai tā būtu vide, kur tiek mācīta un izdzīvota patiesība?`