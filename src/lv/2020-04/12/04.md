---
title:  Laiks Mācīties Prioritātes
date:  15/12/2020
---

Israēliešu pieredzes ar Dievu kāpumi un kritumi bija cieši saistīti ar to, kā viņi izturējās pret sabatu. Dievs uzskatīja viņu nevēlēšanos ievērot sabatu kā zīmi tam, ka Viņa klātbūtne viņu dzīvē ir nevēlama (Jer 17:19–27). Savukārt atjaunota nodošanās sabatam bija daļa no atmodas – signāls, ka prioritātes ir sakārtotas pareizi. Jesajas 58. nodaļa parāda interesantu kontrastu.

`Izlasi Jes 58:1–14. Ko Dievs pasaka Saviem ļaudīm tādu, kas ir aktuāls arī mums?`

Israēlieši sevi uzskata par Dieva sekotājiem – savā pielūgsmē, gavēšanā –, bet tas, kā viņi dzīvo savu dzīvi pēc tam, kad pielūgsme ir beigusies, parāda, ka viņi vienkārši cenšas pareizi uzvesties, viņiem nav nopietnas sirds nodošanās Dieva likumam. Jesaja turpina 58. nodaļā atklāt, ko Dievs sagaida no Saviem ļaudīm.

Tas vēl nav viss. Izlasi Jes 58:13, 14. Kāpēc Dievs pievēršas sabatam šīs nodaļas beigās? Pravietis šeit brīdinājumam izmanto frāzes, kas ir līdzīgas tām, kas atrodamas pārējās nodaļās – “nedari .. pēc savas patikas”, neizlieto “saviem ceļiem”, izvairies no “sava veikala nokārtošanas un tukšām valodām”. Citiem vārdiem, sabats nav laiks, kad izpildīt pielūgsmes rutīnu, vienlaikus domājot savas paša domas un dzīvojot dzīvi, kas neatbilst pielūgsmei. Sabatam ir jābūt “priekam”, un tas “jātur godā”. Pārējās nodaļas kontekstā sabats ir prieks par Dieva rakstura un nodomu mācīšanos un šī rakstura un nodomu izdzīvošanu mūsu attiecībās ar citiem. Zināt sabata ievērošanas un pielūgsmes formu ir par maz. Mācībām ir jāietekmē dzīve. Sabats ir laiks mācīties prioritātes un izdzīvot tās.

`Vai tu priecājies par sabatu? Ja nē, ko tu vari darīt, lai to mainītu? Vai esi iemācījies “turēt godā” sabatu? Pārrunājiet ar pārējiem Bībeles izpētes grupas dalībniekiem, ko tas varētu nozīmēt. Esiet tik praktiski, cik vien iespējams.`