---
title:  Laiks Atrast Līdzsvaru
date:  16/12/2020
---

Jēzus respektēja un paaugstināja Dieva likumu (Mt 5:17, 18). Tomēr Jēzus arī uzdeva jautājumus reliģiskajiem vadītājiem par to, kā viņi skaidro likumu. Neviens no Viņa izaicinājumiem pastāvošajai iekārtai nebija draudīgāks par to, kā Viņš ievēroja sabatu. Sinagogas izmantoja sabatu kā izglītības iespēju – Tora tika lasīta un skaidrota. Rakstu mācītāji un farizeji zināja likuma burtu. Tomēr Jēzus gāja daudz tālāk tajā, kā Viņš Savus sekotājus izglītoja sabata dienā.

`Izlasi Mt 12:1–13 un Lk 13:10–17. Ko Jēzus ar šiem notikumiem mācīja tā laika cilvēkiem un mums?`

Cīņa ap Jēzus dziedināšanu sabatā noveda pie svarīgām garīgām debatēm par grēka dabu, sabata nozīmi, attiecībām starp Jēzu un Tēvu un Jēzus autoritātes būtību.

Jēzus attieksme pret sabatu ir labi apkopota mūsu atmiņas pantā šai nedēļai: “Un Viņš uz tiem sacīja: ‘Sabats ir celts cilvēka dēļ un ne cilvēks sabata dēļ. Tā nu Cilvēka Dēls ir kungs arī pār sabatu’” (Mk 2:27, 28). Viņš gribēja uzsvērt, ka sabatam nevajadzētu būt nastai. Tas bija “radīts” kā unikāla iespēja cilvēkiem mācīties par Dieva raksturu, kas sabatu bija radījis, kā arī mācīties piedzīvot un pienācīgi novērtēt Viņa radību.

Uzdodot ar Savu rīcību jautājumus, Jēzus lika Saviem mācekļiem, jūdu vadītājiem un ļaužu masām domāt dziļāk par Rakstiem un to, ko nozīmē viņu ticība un viņu Dievs. Jebkuram no mums ir viegli iekrist noteikumos un regulējumos, kas paši par sevi var nebūt slikti, bet kļūst par pašmērķi, nevis līdzekli mērķa sasniegšanai, un šim mērķim vajadzētu būt tā Dieva rakstura iepazīšanai, kam mēs kalpojam. Tas vada mūs uzticīgā paklausībā Viņam, balstoties uz mūsu uzticību Kristus taisnības nopelnam mūsu labā.

`Kā ir ar tavu paša sabata ievērošanu? Vai esi to pārvērtis par dienu, kurā drīkst vai nedrīkst kaut ko darīt, nevis par laiku, kad patiesi dusēt Kungā un iepazīt Viņu labāk? Ja jā, kā tu vari to izmainīt, lai kļūtu vairāk par to, par ko Dievs vēlas, lai tu kļūtu? _`