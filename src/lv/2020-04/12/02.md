---
title:  Laiks Būt Izbrīnītam
date:  13/12/2020
---

Vai esat kādreiz brīnījušies, kāpēc Dievs ir izvēlējies mums dot divus harmoniskus radīšanas ziņojumus pirmajās divās Pirmās Mozus grāmatas nodaļās? 1Moz 1. nodaļa stāsta par radīšanas nedēļu un augošo zemes brīnumu, piešķirot vispirms formu un tad dzīvību, kas kulmināciju sasniedz vīrieša un sievietes radīšanā sestajā dienā. 1Moz 2. nodaļa aplūko to pašu ziņojumu, bet no citas perspektīvas, ar īpašu fokusu uz sesto dienu. Ādams nu ir centrā, un viss ir aprakstīts kā tāds, kas ir domāts viņam un sievietei: dārzs, upes un dzīvnieki.

Radīšana ir pārāk dziļa, lai būtu tikai viens ziņojums. Pirmkārt, mēs mācāmies par spēcīgo, māksliniecisko Radītāju, kuram ir absolūta skaistuma izjūta. Tad mēs satiekam attiecību Dievu, kas grib, lai cilvēki mīl un rūpējas cits par citu un arī pārējo radību.

`Izlasi 1Moz 1. un 2. nodaļu un tad pārdomā, kā pirmais sabats (1Moz 2:1–3) sasaistās ar pirmo radīšanas stāstu un tālāk ar otro radīšanas ziņojumu. Kā tavi secinājumi palīdz tev saprast, kādas ir Dieva sabata svētības un ko varētu nozīmēt padarīt to svētu? _`

Iedomājieties sevi kā Ādamu un Ievu pirmajā sabatā! Tā ir jūsu pirmā dzīvības diena, jūsu pirmā diena kopā ar dzīvesdraugu un pirmā diena ar Dievu. Kāda izglītības diena! Jūs sākat mācīties par Dievu, kas radīja tādu skaistumu. Jūs esat pārsteigti, redzot vienā brīdī ziloni un pēc tam vardi – viss ir tik unikāls! Jūs smaidāt, redzot žirafes vai bifeļa ķēmošanos. Jūs apklustat neskaitāmo krāsu un formu apbrīnā, skaņu simfonijas aizgrābti, jūs tīksmināties par plašo prieka spektru garšās un smaržās un baudāt dažādu materiālu izpētes prieku. Pāri visam jūs sākat mācīties par attiecībām: atbildību, rūpēm, mīlestību. Jūs piedzīvojat to ar savu Radītāju. Jūs sākat to praktizēt attiecībā uz pārējo radību.

Pirmais sabats Ādamam un Ievai nebija pasīva pieredze. Tā bija Dieva radīta iespēja viņiem, lai pievērstos savam Radītājam un visam radītajam. Tas viņiem bija laiks, kad būt izbrīnītiem.

`Uzskaiti dažādas izglītības iespējas, kādas bija Ādamam un Ievai šī pirmā sabata laikā. Kura no šīm iespējām vēl arvien būtu aktuāla mūsdienās, pat ja tas būtu citādā formā? Kā tās bagātina jūsu sabatus?`