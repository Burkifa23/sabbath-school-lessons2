---
title:  Заключителни думи
date:   28/09/2017
---

_Галатяни 6:16-18_

`Павел дава благословията си на хората, които по думите му „живеят по това правило“ (Галатяни 6:16). Като имате предвид контекста, за какво „правило“ смятате, че говори тук?`

Думата, преведена като „правило“, буквално назовава права пръчка или летва, използвана от зидарите или дърводелците за измерване. По-късно тя придобива преносно значение – правилата или стандартите, чрез които човек преценява всичко. Например когато хората говорят за Новозаветния канон, те имат предвид двадесет и седемте книги от Новия Завет, които се смятат за авторитетни при определянето както на вярванията, така и на обичаите на църквата. Затова ако някое учение не „е съизмеримо“ с написаното в тези книги, то не се приема.

`Кои са „белезите на Господ Исус“, които Павел носи на тялото си? Какво има предвид, когато пише, че никой не трябва да му „досажда“ заради тях? Може ли Галатяни 6:14 да ни помогне да намерим отговора на този въпрос? Галатяни 6:17; 2 Коринтяни 4:10; 11:23-29.`

Думата „белег“ произлиза от гръцката дума stigmata, от която произлиза и английската дума stigma (позор, петно, белег). Павел сигурно препраща към обичайната практика господарите да жигосват робите си с белег за разпознаване или за обичая в някои религиозни тайнства поклонниците да се жигосват като знак на посвещение. Какъвто и да е случаят, „под „белезите на Господ Исус“ Павел несъмнено разбира белезите върху тялото му от гонения и трудности (2 Коринтяни 4:10; 11:24-27). Неговите противници сега настояват обърнатите от служенето му езичници да приемат белега на обрязването като знак за подчинението им на юдаизма. Но Павел носи белези, които показват чий роб е станал, и той не може да бъде верен на никого другиго, освен на Христос (…) Неговите белези, нанесени от враговете му, докато служи на своя Господар, говорят красноречиво за посвещението му на Христос“ (Коментари на Елън Уайт. Адвентен библейски коментар. Т. 6. С. 989 – англ. изд.).

`Какви „белези“, физически или други, сте получили заради вярата си в Исус? С други думи, какво ви коства вярата?