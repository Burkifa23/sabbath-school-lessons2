---
title:  Да се хвалим с Кръста
date:   26/09/2017
---

_Галатяни 6:14_

**„А далеч от мен е да се хваля с друго, освен с кръста на нашия Господ Исус Христос, чрез който светът за мен е разпнат и аз – за света“ (Галатяни 6:14).**

След като разобличава подбудите, които карат някои да настояват за обрязването, Павел за последен път излага своята евангелска вест пред галатяните, макар и в съвсем сбита форма. За него евангелието се основава на два основополагащи принципа: (1) централното място на Кръста (ст. 14) и (2) доктрината за оправданието (ст. 15). В урока за днес разглеждаме първия.

За нас, които живеем в XXI век, е трудно да разберем колко скандални са за онова време коментарите на Павел относно Кръста. Днес кръстът на Христос е широкоразпространен и високо ценен символ, който предизвиква положителни чувства в повечето хора. Обаче по времето на Павел той не е нещо, с което да се хвалиш, а предизвиква презрение. Евреите смятат идеята за разпнатия на кръст Месия за отблъскваща, а римляните са на мнение, че разпъването на кръст е толкова отвратително, че дори не се споменава като вид наказание, подходящо за римски гражданин.

Презрението на древния свят към кръста на Христос личи ясно от най-ранните открити рисунки на разпятието. Датирана от началото на втори век, една древна рисунка изобразява разпъването на човек с глава на магаре. Под кръста близо до нарисуван мъж с вдигнати за молитва ръце стои следният надпис: „Александър се покланя на своя бог“. Идеята е ясна – подигравка с кръста на Христос. Именно в този контекст Павел смело заявява, че не може да се хвали с нищо друго, освен с кръста на Христос!

`Какво променя кръстът на Христос в отношението на Павел към света? Галатяни 6:14; Римляни 6:1-6; 12:1-8; Филипяни 3:8.`

Кръстът на Христос променя всичко за вярващия човек. Той ни призовава не само да изпитаме наново собствените си мотиви, но също и какво е отношението ни към света. Светът – днешният порочен свят и всичко, свързано с него (1 Йоан 2:16) – се бунтува срещу Бога. Тъй като ние сме умрели с Христос, той повече няма тази заробваща сила върху нас, както и старият живот, който сме живели за света, вече не съществува. По аналогията на Павел разривът между вярващия човек и света трябва да бъде такъв, сякаш те са умрели един за друг.

`По какъв начин е повлиял Кръстът върху отношението ви към света? Как е променил живота ви? Живеете ли по-различно сега, отколкото преди да предадете живота си на Господа, Който е умрял за вас?`