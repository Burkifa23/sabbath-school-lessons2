---
title:  Хвалби по плът
date:   25/09/2017
---

`Прочетете Галатяни 6:12,13. Какво казва Павел в тези стихове?`

Макар че преди това е намекнал за целите и мотивите на опонентите си (Галатяни 1:7; 4:17), неговите забележки в Галатяни 6:12,13 са първите ясно формулирани коментари за тях. Павел ги описва като такива, които „желаят да се представят добре по плът“. Фразата „да се представят добре“ на гръцки означава буквално да си сложат „добро лице“. Всъщност на гръцки думата за „лице“ е същата като думата за актьорска маска и се използва преносно за ролята, която играе актьорът. С други думи, Павел казва, че тези хора са като актьори, които се стремят да получат одобрението на публиката. В една култура, основана на честта и срама, приспособяването към мнозинството е съществено важно и проповедниците на заблудите явно искат да повишат рейтинга си пред евреите в Галатия и другите християни евреи в Йерусалим.

Павел казва нещо важно за един от мотивите им – желанието да избегнат гоненията. Въпреки че гоненията могат със сигурност да се срещат в по-драматични форми, включително физическо насилие, могат да бъдат също толкова гибелни дори в „по-леките“ си форми на тормоз и отхвърляне. Павел и други фанатици в Юдея някога са провеждали първия вид гонения (Галатяни 1:13), но вторият също има своето влияние върху християните.

Еврейските религиозни водачи все още притежават значителен авторитет в много области. Имат и официалното одобрение на Рим; затова много еврейски вярващи полагат големи усилия да поддържат добри отношения с тях. Чрез обрязването на езичниците и поучаването им да спазват Тората смутителите в Галатия могат да намерят общи неща с местните евреи. Това не само ще им позволи да поддържат приятелски контакти със синагогите, но и може дори да укрепи връзките им с вярващите евреи в Йерусалим, които изпитват все повече съмнения за делото сред езичниците (Деяния 21:20,21). Несъмнено в някакво отношение действията им биха могли да направят свидетелството им пред евреите по-успешно.

Каквото и да има предвид Павел, той е съвсем категоричен: „Но и всички, които искат да живеят благочестиво в Христос Исус, ще бъдат гонени“ (2 Тимотей 3:12).

`Помислете добре за основанията на тези хора да проповядват заблудите си. Като отчетем всички обстоятелства, думите им звучат доста разумно. Какво ни говори този факт за истината, че дори „най-добрите“ мотиви могат да ни подведат, ако не бъдем внимателни? Кога за последно направихте нещо лошо с добри мотиви?`