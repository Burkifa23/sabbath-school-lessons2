---
title:  Разширено изучаване
date:   29/09/2017
---

„Голготският кръст предизвиква на бой всяка земна и пъклена сила, които накрая той ще срази. В него е съсредоточена цялата сила и от него се излъчва всяко влияние. Той е великият притегателен център, защото на него Христос отдава живота Си за човешката раса. Тази жертва е принесена с цел възстановяване на човека в първоначалното му съвършено състояние. И нещо повече, тя е принесена, за да му донесе пълно преобразяване на характера, за да го направи повече от победител.

Хората, които със силата на Христос побеждават големия враг на Бога и човека, ще заемат по-високо място в небесните дворове, отколкото ангели, които никога не са съгрешавали.

Христос заявява: „И когато Аз бъда издигнат от земята, ще привлека всички при Себе Си“. Ако кръстът не намери благоразположението на хората, той създава такова влияние, че да ги трогне. Век след век истината за нашето време се разкрива като настояща истина. Христос на кръста е средството, чрез което се срещат милост и истина, правда и мир се сливат. Това е средството, което трябва да движи света (MS 56, 1899)” (Коментари на Елън Уайт. Адвентен библейски коментар. Т. 6. С. 1113 – англ. изд.).

#### За разискване:

`1. Какво според вас е значението на факта, че Павел започва и завършва писмото си с Божията благодат? Галатяни 1:3 и 6:18.`

`2. Като имаме предвид думите на Павел, че е „разпнат (…) за света“ (Галатяни 6:14), какво трябва да бъде отношението на християните към света днес? Как да се отнасят към въпросите за околната среда, расизма, абортите и др., ако са умрели за света?`

`3. Как човек може да разбере дали преживява „новото създание“, за което пише Павел?`

`4. Въз основа на наученото през това тримесечие как бихте обобщили становището на Павел по следните теми: закона, делата на закона, оправданието чрез вяра, стария и новия завет, делото на Христос и естеството на християнския живот?`

**Резюме**: Истинската религия не се състои единствено от външни прояви, но засяга и състоянието на сърцето. Когато сърцето се предаде на Бога, животът на всеки човек все повече и повече ще отразява характера на Христос, докато израства във вяра. Сърцето трябва да се подчини на Христос; когато това стане, всичко останало ще се нареди.