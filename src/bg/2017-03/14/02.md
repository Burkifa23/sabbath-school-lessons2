---
title:  Със собствената си ръка
date:   24/09/2017
---

`Сравнете заключителните думи на Павел от Галатяни 6:11-18 с последните забележки в другите му писма. По какво си прилича и по какво се различава финалът на „Галатяни“ от тях? Вижте последните думи от „Римляни“, „1 и 2 Коринтяни“, „Ефесяни“, „Филипяни“, „Колосяни“ и „1 и 2 Солунци“.`

Заключителните думи на Павел не са винаги едни и същи, но в тях се срещат доста общи елементи: (1) поздрави за конкретни хора, (2) последни съвети, (3) личен подпис и (4) заключително благословение. Когато сравним тези типични черти с последните думи в „Посланието към галатяните“, изпъкват две значителни различия.

Първо, за разлика от много от писмата му, „Галатяни“ не съдържа никакви лични поздрави. Защо? Както липсата на традиционната благодарност в началото на писмото, това е вероятно още по-ясен белег за напрегнатите отношения между него и галатяните. Павел е любезен, но официален.

Второ, трябва да помним, че обичай на апостола е да диктува писмата си на писар (Римляни 16:22). След като приключи, той често взема лично перото и написва няколко кратки думи собственоръчно за финал (1 Коринтяни 16:21). Обаче в „Галатяни“ той нарушава този обичай. Когато взема перото от писаря, Павел е все още толкова разтревожен от обстоятелствата в Галатия, че написва много повече. Просто не може да остави перото, докато не помоли горещо още веднъж галатяните да се върнат от неразумните си пътища.

В Галатяни 6:11 апостолът подчертава, че пише писмото с големи букви. Всъщност не знаем защо. Някои предполагат, че не говори за размера на буквите, а за разкривената им форма. Те смятат, че ръцете му са толкова осакатени от гонения или разядени от изработването на палатки, че не може да изпише точно буквите. Други считат, че коментарите му доказват влошеното му зрение. Макар и двете предположения да са възможни, много по-безопасно е да заключим, че Павел просто нарочно пише с големи букви, за да подчертае и наблегне на посланието си, както ние наблягаме на важна дума или понятие като ги подчертаваме, пишем ги в курсив или използваме ГЛАВНИ БУКВИ.

Каквато и да е причината, Павел определено желае читателите му да обърнат внимание на неговите предупреждения и съвети.