---
title:  Дневен урок
date:   23/09/2017
---

### За тази седмица прочетете:
Галатяни 6:11-18; Римляни 6:1-6; 12:1-8; 2 Коринтяни 4:10; 5:17; 11:23-29

> <p>Стих за запаметяване</p>
> „А далеч от мен е да се хваля с друго, освен с кръста на нашия Господ Исус Христос, чрез който светът за мен е разпнат и аз – за света“ (Галатяни 6:14).

Изучаването на „Посланието към галатяните“ беше доста интензивно. Защото самото Послание е наситено със съдържание. Съзнавайки призванието си и истинността на това, което проповядва (все пак, както сам казва многократно, тази истина идва от Господа), Павел пише с боговдъхновената ревност на старозаветните пророци – на Исая, Йеремия и Осия. Точно както те умоляват Божия народ в своето време да се откаже от заблудите си, тук Павел прави същото за съвременниците си.

Независимо колко са трудни непосредствените обстоятелства, думите на Йеремия могат съвсем лесно да бъдат приложени не само за съвременниците на пророка, но и за галатяните: „Така казва Господ: Мъдрият да не се хвали с мъдростта си, силният да не се хвали със силата си и богатият да не се хвали с богатството си; а който се хвали, нека се хвали с това, че разбира и познава Мене, че съм Господ, Който извършвам милост, правосъдие и правда на земята; понеже в това благоволя, казва Господ“ (Йеремия 9:23,24).

Никъде не се разкрива по-ясно цялата безполезност и суета на нашата „славна“ човешка мъдрост, на нашите богатства и власт, както пред кръста на Христос – и това е фокусът в писмото на Павел до неговото заблудено стадо в Галатия.