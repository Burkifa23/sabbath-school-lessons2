---
title:  Евангелието и църквата
date:   16/09/2017
---

### За тази седмица прочетете:
Галатяни 6:1-10; Матей 18:15-17; 1 Коринтяни 10:12; Римляни 15:1; Йоан 13:34; Лука 22:3

> <p>Стих за запаметяване</p>
> „И така, доколкото имаме случай, нека да правим добро на всички, а най-вече на своите по вяра“ (Галатяни 6:10).

Няколко фермери решили да запазят най-големите зеленчуци за себе си, а да оставят по-дребните за семе. След поредица от слаби реколти открили, че природата е смалила добивите им до размера на стъклени топчета. Чрез тази беда фермерите научили един важен урок за живота.

„Те не можели да задържат най-хубавото от живота за себе си, а да използват остатъците за семе. Законът на живота постановява, че жътвата показва какво сме посели.

Обаче засаждането на дребни [зеленчуци] е все още обичайна практика. Вземаме големите неща от живота за себе си, а засаждаме остатъците. Очакваме, че по силата на някакъв безумен обрат на духовните закони нашият егоизъм ще бъде възнаграден с щедрост“ (International Student Fellowship Newsletter, March 2007).

Апостол Павел прилага този принцип в Галатяни 6:1-10. Вместо църковните членове да „се хапят и се ядат един друг“ (Галатяни 5:15), църквата трябва да бъде място, където Духът да ни насочва да мислим първо за другите, преди да обърнем внимание на себе си. Разбирането, че сме спасени по благодат, трябва да ни прави по-смирени, по-търпеливи и по-състрадателни в отношението ни към хората.