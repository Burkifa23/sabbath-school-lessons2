---
title:  Възстановяване на падналите
date:   17/09/2017
---

Макар Павел да има високи очаквания за християнския живот (Галатяни 5:16), неговият съвет към вярващите в Галатяни 6:1 е отрезвяващо реалистичен. Хората не са съвършени и дори най-посветените християни не са застраховани от грешки. На гръцки думите му в Галатяни 5:16 разкриват, че си представя ситуация, която наистина би могла да се случи в църквата в определен момент. Той дава на галатяните практични съвети как да се справят с такива проблеми.

`Как трябва да реагира християнинът, когато друг вярващ извърши грях? Галатяни 6:1; Матей 18:15-17.`

За да извлечем поука от съвета на Павел в Галатяни 6:1, трябва да разберем точно ситуацията, която има предвид. Ударението е върху две думи, използвани в първата част на изречението. Първата е „падне“ или „бъде победен“. Тя буквално означава „да бъдеш уловен, победен или изненадан“. Контекстът и различните нюанси на тази дума подсказват, че Павел има предвид две неща. Говори не само за вярващ, който „хваща“ друг вярващ по време на извършване на нещо лошо, но също и процесът, чрез който човек се оказва „връхлетян“ от някакво поведение (Притчи 5:22), което в по-благоприятни обстоятелства не би допуснал.

Вероятността лошата постъпка да не е преднамерена, личи от използваните думи. Думата, преведена като „нарушение“ (превод на крал Джеймс) или „грях“ (Нов международен превод), която произлиза от гръцката дума paraptoma, не се отнася за съзнателен грях, а по-скоро за грешка, залитане или погрешна стъпка. Последното е особено уместно в светлината на предишните коментари на Павел за „ходенето“ в Духа. Въпреки че това по никакъв начин не извинява грешките на който и да било човек, става ясно, че Павел не говори за явен грях (1 Коринтяни 5:1-5).

Подходящата реакция при такива обстоятелства не бива да бъде наказание, осъждане или изключване, а поправяне. Гръцката дума, преведена „поправяйте“, е katartizo и означава „поправям“ или „слагам в ред“. В Новия Завет тя се използва за „поправяне“ на рибарски мрежи (Матей 4:21) и описва процеса по наместване на счупена кост като медицински термин в гръцката литература. Точно както не бихме изоставили вярващ човек, ако падне и си счупи крака, ние, като части от тялото на Христос, трябва внимателно да се грижим за нашите братя и сестри, които са се препънали и паднали, докато вървим заедно по пътя към Божието царство.

`Защо толкова често, вместо да използваме Матей 18:15-17, говорим лошо за човека, на когото сме гневни, подхранваме чувства на неприязън или дори планираме отмъщение?`