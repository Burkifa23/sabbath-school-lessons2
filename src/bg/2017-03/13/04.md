---
title:  Да носим товари
date:   19/09/2017
---

_Галатяни 6:2-5_

`Освен поправянето на съгрешилите, какви други съвети дава Павел на вярващите в Галатия? Галатяни 6:2-5; Римляни 15:1; Матей 7:12.`

Гръцката дума, преведена като „товар“ в Галатяни 6:5, е baros. Тя буквално обозначава голяма тежест или товар, който някой трябва да носи на дълго разстояние. С течение на времето обаче става метафора за всякакъв вид проблем или затруднение, като например товарът на дългия работен ден в горещината (Матей 20:12). Макар че непосредственият контекст на Павловата заповед да си носят „теготите“ определено включва моралните отклонения на вярващите, споменати в предишния стих, идеята за носенето на товар, която има предвид, е много по-широкообхватна. Съветите на Павел разкриват няколко духовни прозрения за християнския живот, които не бива да пропускаме.

Първо, както отбелязва Тимъти Джордж: „Всички християни носят товари. Те може да са различни по размер и форма, различни и в зависимост от това как Провидението ще подреди живота ни. Някои носят бремето на изкушенията и последиците от морален провал, както в стих 1. За други това може да е физическа болест или умствено разстройство, криза в семейството или загуба на работа, демоничен натиск или куп други неща; но нито един християнин няма да избегне товара“ (Послание към галатяните. С. 413 – англ. изд.).

Второ, Бог не е определил ние да носим всички наши товари сами. За съжаление, често сме далеч по-склонни да помагаме на другите в носенето на товара, отколкото да им позволим да помогнат на нас да носим своя. Павел осъжда това чувство за независимост (Галатяни 6:3) като човешка гордост – когато отказваме да признаем, че ние също имаме нужди и слабости. Такава гордост не само ни отнема утехата, която могат да ни донесат другите, но и пречи на тях да изпълнят службата, за която ги е призовал Бог.

Накрая, Бог ни призовава да носим товарите на другите, защото именно чрез нашите действия се изявява Неговата утеха. Тази идея се гради върху факта, че църквата е тялото на Христос. Илюстрация за това намираме в думите на Павел: „Но Бог, Който утешава смирените, утеши ни с идването на Тит“ (2 Коринтяни 7:6). Забележете, че „Божията утеха не е дадена на Павел в отговор на лична молитва и облягане на Господа, а чрез общуването с приятел и чрез добрата новина, която той донася.

Човешкото приятелство, чрез което си носим един на друг товарите, е част от Божия план за Неговия народ“ (John R. W. Stott. The Message of Galatians, p. 158).

`Какво ви пречи да искате помощ – гордост, срам, недоверие, чувство на независимост? Ако сте в нужда, защо не потърсите човек, на когото имате доверие, и не го помолите да сподели бремето ви?`