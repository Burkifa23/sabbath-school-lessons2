---
title:  Разширено изучаване
date:   22/09/2017
---

„Божият Дух държи злото под контрола на съвестта. Когато човек възвиси себе си над влиянието на Духа, той жъне реколтата на греха. Обуздаващото влияние на Духа, което го възпира да не сее семената на непослушанието, намалява все повече и повече. Предупрежденията имат все по-малко влияние върху него. Той постепенно изгубва страха от Господа. Сее за плътта; ще пожъне поквара. Реколтата от семената, който той е посял, узрява. Такъв човек изпитва презрение към светите Божии заповеди. Мекото му сърце става каменно. Упорството срещу истината го закоравява в греха. Тъй като хората в предпотопния свят сеят семената на злото, там царуват беззаконието, престъпленията и насилието.

Всички трябва да знаят как душата достига до своята гибел. И то не е заради някаква издадена от Бога заповед срещу човека. Не Той го прави духовно сляп. Бог дава достатъчно светлина и доказателства, чрез които човек да може да различи истината от лъжата. Но не го принуждава да приеме истината. Оставя му свободата да избира доброто или злото. Ако човек не приеме доказателствата, които са достатъчни да насочват преценката му в правилната посока, а избере веднъж злото, ще направи това много по-охотно втория път. Третият път още по-лесно ще се отдръпне от Бога и ще реши да застане на страната на Сатана. И ще продължи по този път, докато се утвърди напълно в злото и повярва в лъжата, която цени като истина. Неговото упорство е дало своя плод (MS 126, 1901)“ (Коментари на Елън Уайт. Адвентен библейски коментар. Т. 6. С. 1112 – англ. изд.).

### За разискване:

`1. Какво всъщност означава на практика да „поправим“ друг вярващ, изпаднал в грях? По какъв начин влияе естеството на извършения грях върху възстановителния процес? Означава ли възстановяването, че всичко ще си бъде както преди? Обсъдете.`

`2. Тъй като някои товари хората трябва да носят сами (Галатяни 6:5), как вярващият човек може да определи дали трябва да помогне на някого?`

`3. До каква степен вашата църква отговаря на изискванията на Павел от Галатяни, 6 глава? Какво можете да направите лично вие, за да имате добро влияние?`

**Резюме**: Показателят за Божието присъствие сред Неговия народ е христоподобният дух, изявяван вътре в църквата. Той може да се забележи в начина, по който се проявява прошка и възстановяване на съгрешилите, в помощта един към друг по време на изпитания и в съзнателните любящи действия не само в църковната среда, но също и към невярващите.