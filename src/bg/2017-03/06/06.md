---
title:  Превъзходството на обещанието
date:   03/08/2017
---

**„Това е онзи, който е бил сред събранието в пустинята заедно с ангела, който му говореше на Синайската планина, както и с бащите ни, който и прие животворни думи, да ги предаде на нас“ (Деяния 7:38).**

В Галатяни 3:19,20 Павел продължава нишката на мислите си за закона, който не анулира завета на благодатта. Това е важно, защото ако теологията на неговите опоненти е правилна, законът би трябвало да извършва именно това. Помислете тогава какво би било нашето положение като грешници, ако за спасението трябваше да разчитаме на собствените си усилия за спазване на закона, вместо на Божията благодат. Щяхме да се окажем накрая без никаква надежда.

Въпреки че подробностите от коментарите на Павел в Галатяни 3:19,20 са трудни за разбиране, основната идея е ясна: законът е второстепенен спрямо обещанието, защото е предаден чрез ангели и чрез Мойсей. Връзката на ангелите с даването на закона не се споменава в „Изход“, но я намираме на няколко други места в Свещеното Писание (Второзаконие 33:2; Деяния 7:38, 53; Евреи 2:2). Павел употребява думата „ходатай“ в 1 Тимотей 2:5 по отношение на Христос, но тук коментарите му подсказват, че има предвид Второзаконие 5:5, където Мойсей казва: „В онова време аз стоях между Господа и вас, за да ви известя Господните думи“.

Колкото и величествено да е даването на закона на Синай, в присъствието на безброй ангели, и колкото и важен да е Мойсей като законодател, даването на закона е индиректно. В пълен контраст с това, Божието обещание е дадено директно на Авраам (а следователно и на всички вярващи), защото не е имало нужда от посредник. В края на краищата, колкото и да е важен законът, той не може да замени обещанието за спасение по благодат чрез вяра. Точно обратното, законът ни помага да разберем точно колко прекрасно е това обещание.

`Опишете какво представляват буквалните срещи на Авраам с Бога. Какво е предимството на такава близост с Него? Битие 15:1-6; 18:1-33; 22:1-18.`

`Опишете още няколко срещи на хора с Бога, отразени в Библията – Адам и Ева в Едем (Битие, 3 гл.); стълбата на Яков (Битие, 28 гл.); Павел по пътя за Дамаск (Деяния, 9 гл.). Може да не сте преживели нещо така драматично, но как ви се е разкривал Бог? Запитайте се също дали нещо в личния ви живот не е в състояние да ви попречи да създадете такава близост и непосредствено общение с Бога, на каквото се радва Авраам. Ако откриете нещо подобно, как да го отстраните?`