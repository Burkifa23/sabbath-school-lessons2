---
title:  Целта на закона
date:   01/08/2017
---

`В Галатяни 3:19-29 Павел многократно споменава „закона“. За кой закон говори предимно в тази част от „Посланието към галатяните“?`

Някои хора смятат, че думата „докато“ в стих 19 показва, че този закон е само временен – и решават, че този пасаж трябва да се отнася за церемониалния закон, защото целта на закона е изпълнена на кръста и затова той е отменен. Макар че това предположение само по себе си звучи смислено, изглежда, не такава е идеята на Павел в „Галатяни“. Въпреки че и церемониалният, и моралният закон са „прибавени“ на Синай заради престъпленията, ще видим, като разгледаме следващия въпрос, че Павел сякаш има предвид предимно моралния закон.

`Казва ли Павел, че законът е прибавен? Към какво е прибавен и защо? Сравнете Галатяни 3:19 с Римляни 5:13 ,20.`

Апостол Павел не твърди, че законът е прибавен към Божия завет с Авраам, сякаш е нещо като приложение към завещанието, което променя първоначалните условия. Законът е съществувал много преди Синай. Всъщност апостолът има предвид, че законът е даден на Израил с напълно различна цел. Той трябва да върне хората обратно при Бога и при благодатта, давана на всички, които отидат при Него с вяра. Законът разкрива нашето греховно състояние и нуждата ни от Божията благодат. Целта му не е да бъде някаква програма за „спечелване“ на спасението. Точно обратното, той е даден, казва Павел, „за да се умножи прегрешението“ (Римляни 5:20); иначе казано, да ни покаже по-ясно греха в живота ни (Римляни 7:13).

Докато церемониалните закони сочат към Месия и поставят ударението върху светостта и нуждата от Спасител, именно моралният закон с неговите „Не прави“ разкрива греха – показва ни, че грехът е не само част от нашето естествено състояние, но всъщност е нарушаване на Божия закон (Римляни 3:20; 5:13, 20; 7:7,8, 13). Ето защо Павел казва: „Където няма закон, там няма престъпление“ (Римляни 4:15). „Законът действа като лупа. Това приспособление всъщност не увеличава броя на мръсните петна, които замърсяват дрехата, а ги прави да изпъкват по-ясно и разкрива много по-голям брой от тях, отколкото човек би могъл да види с просто око“ (William Hendriksen. New Testament Commentary, Exposition on Galatians. Grand Rapids, Mich.: Baker Book House, 1968, p. 141).