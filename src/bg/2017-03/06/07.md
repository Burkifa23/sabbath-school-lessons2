---
title:  Разширено изучаване
date:   04/08/2017
---

„В робството си хората до голяма степен загубват познанието за Бога и за принципите на Авраамовия завет. При избавлението от Египет Бог желае да им разкрие Своята мощ и милост, за да Го заобичат и да Му се доверят. Той ги довежда при Червено море – където, подгонени от египтяните, бягството им изглежда невъзможно – за да могат да осъзнаят своята пълна безпомощност, своята нужда от Божествената помощ; и тогава издейства тяхното избавление. По този начин те са изпълнени с любов и благодарност към Бога и с доверие в Неговата сила да им помага. Той ги привързва към Себе Си като техен избавител от временното робство.

Но в умовете им трябва да се запечата една много по-голяма истина. Живеещи сред идолопоклонство и поквара, те нямат истинско понятие за светостта на Бога и за извънредно голямата греховност на собствените си сърца, за своята съвършена неспособност да отдават послушание на Божия закон и за нуждата си от Спасител. Всичко това те трябва да научат“ (Уайт, Е. Патриарси и пророци. София: Нов живот, 1996, с. 249, 250).

„Божият закон, изречен с изключително величие от Синай, е присъдата на грешника. Сферата на действие на закона е да осъжда, но в него не се съдържа никаква сила да прощава или изкупва“ (Коментари на Елън Уайт. Адвентен библейски коментар. Т. 6. С. 1094 – англ. изд.).

**За разискване**

`1. Поговорете за обещанията, особено за нарушените. Какви чувства изпитахте към хората, които нарушиха обещанията си към вас? Има ли разлика дали човек е възнамерявал да спази обещанието си, но след това не е бил в състояние да го изпълни или си е променил мнението, или да разберете, че този човек никога не е възнамерявал да спази своето обещание? Какво стана с доверието ви, след като обещанието беше нарушено, независимо от причината? Какво означава за вас да знаете, че можете да имате доверие в Божиите обещания? Или може би въпросът трябва да бъде: Преди всичко как можете да се научите да се доверявате на Божиите обещания?`

`2. Има ли опасност да бъдем така претопени от средата, че да изгубим от поглед важните истини, които ни е дал Бог? Как да осъзнаем точно тези покваряващи влияния, а след това как да им се противопоставим?`

**Резюме**: Даването на закона на Синай не анулира обещанието, което Бог е дал на Авраам, нито пък променя условията му. Законът е даден, за да може хората да осъзнаят голямата си греховност и да разберат нуждата си от Божието обещание за Авраам и за неговите потомци.