---
title:  Законът и вярата
date:   30/07/2017
---

_Галатяни 3:15-18_

Павел знае, че дори ако неговите опоненти се съгласят, че животът на Авраам се отличава предимно с вяра, те все още ще питат защо Бог е дал закона на Израил около четири века по-късно. Даването на закона не анулира ли всяка предишна уговорка?

`Каква е основната идея в аналогията на Павел между завещанието на един човек и Божия завет с Авраам? Галатяни 3:15-18.`

Заветът и завещанието са различни по принцип. Заветът обикновено е взаимно споразумение между двама или повече души, често наричано „договор“ или „пакт“. За разлика от него завещанието е свидетелство на един човек. Гръцкият превод на Стария Завет, Септуагинтата, никога не превежда Божия завет с Авраам с гръцката дума, използвана за взаимни споразумения или договори (syntheke). Вместо това употребява думата за завещание (diatheke). Защо? Сигурно защото преводачите са осъзнали, че Божият завет с Авраам не е договор между две личности, където се дават взаимно обвързващи обещания. Точно обратното, заветът не се основава върху нищо друго, освен върху Божията собствена воля. Не са прикрепени никакви списъци с „ако“, „и“ или „но“. Патриархът просто трябва да повярва в Божиите думи.

Павел улавя това двойно значение на „завещание“ и „завет“, за да подчертае особеностите на Божия завет с Авраам. Подобно на човешките завещания, Божието обещание се отнася до конкретно облагодетелствано лице – Авраам и неговите потомци (Битие 12:1-5; Галатяни 3:16); то включва също и наследство (Битие 13:15; 17:8; Римляни 4:13; Галатяни 3:29). Най-важното за Павел е непроменимият характер на Божието обещание. Както човешкото завещание не може да бъде променено, щом влезе в сила, така и даването на закона чрез Мойсей просто не може да анулира Божия предишен завет с Авраам. Неговият завет е обещание (Галатяни 3:16), а Бог в никакъв случай не нарушава Своите обещания (Исая 46:11; Евреи 6:18).

`Заместете в следните текстове думата „завет“ с „обещание“. Каква е същността на „завета“ във всеки пасаж? Как разбирането на Божия завет като обещание прави смисъла на пасажа по-ясен и как ни помага да разберем по-добре какво представлява заветът? Битие 9:11-17; 15:18; 17:1-21. Какво още ни учи това за Божия характер и как можем да Му се доверим?`