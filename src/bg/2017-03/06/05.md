---
title:  Продължителността на действие на Божия закон
date:   02/08/2017
---

`Твърдението на Павел, че законът е прибавен на планината Синай, означава ли, че преди това не е съществувал? Ако не, каква е разликата в ситуацията преди и след планината Синай? Прочетете Битие 9:5,6; 18:19; 26:5; 39:7-10; Изход 16:22-26.`

Пред Авраам Бог не разкрива Своя закон с гръмотевици, светкавици и смъртно наказание (Изход 19:10-23). Тогава защо го дава на израилтяните по този начин? Защото по време на египетското робство те са изгубили от поглед Божието величие и Неговите високи морални стандарти. В резултат, трябва да бъдат подтикнати да осъзнаят колко големи са греховете им и колко свещен е Божият закон. Откровението на Синай прави точно това.

`Какво има предвид Павел, когато казва, че законът е прибавен, „докато дойде Потомъкът, на Когото беше дадено обещанието“ (Галатяни 3:16-19)?`

Много хора смятат, че според този текст законът на Синай е временен. Той е влязъл в сила 430 години след Авраам, а след това е приключил валидността си с идването на Христос. Обаче подобно тълкувание противоречи на думите на Павел за закона в „Посланието към римляните“, както и на други библейски текстове, като Матей 5:17-19.

Грешката, която често допускат читателите на този пасаж, е да приемат, че думата „докато“ винаги означава ограничен период от време. А това не е вярно. Описвайки човек, който се бои от Господа, Псалми 112:8 казва: „Утвърдено е сърцето му; той няма да се бои дотогава, докато види повалянето на неприятелите си“. Означава ли това, че ще започне да се бои, след като победи враговете си? В Откровение 2:25 Исус казва: „Но дръжте онова, което имате, докато дойда“. Дали иска да кажа, че щом дойде, вече няма да е нужно да Му бъдем верни?

Ролята на закона не приключва с идването на Христос. Ще продължава да разкрива греха, докато съществува. Павел заявява, че идването на Христос е повратна точка в човешката история. Христос може да направи това, което законът никога не би могъл да извърши – да даде истинския лек за греха, т.е. да оправдае грешниците и чрез Духа Си да изпълни Своя закон в тях (Римляни 8:3,4).

`Мислили ли сте някога: Само ако Господ направеше това за мен или онова, или третото… повече никога нямаше да се съмнявам в Него? Обаче помислете какво става на Синай, каква внушителна изява на Божията сила виждат израилтяните – и въпреки видяното, как постъпват после? Какво трябва да ви говори това за същността на истинската вяра, как да я получим и да я поддържаме жива (Вж. Колосяни 2:6)?`