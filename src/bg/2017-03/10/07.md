---
title:  Разширено изучаване
date:   01/09/2017
---

**Прочетете още**

статията „Законът и заветите“ от книгата „Патриарси и пророци“ на Елън Уайт.

„Но ако заветът с Авраам съдържа обещанието за изкупление, защо тогава се сключва друг завет на Синай? В периода на робство народът до голяма степен е изгубил познанието за Бога и за принципите на Авраамовия завет (…)

Бог ги завежда до Синай. Той изявява славата Си. Дава им закона с обещанието за големи благословения при условие на послушание: „Ако наистина слушате гласа Ми и пазите завета Ми (…) вие ще Ми бъдете царство от свещеници и свят народ“ (Изход 19:5,6). Хората не съзнават греховността на собствените си сърца и че без Христос е невъзможно да спазват Божия закон – и затова охотно сключват завет с Бога (…) Но са изминали едва няколко седмици, когато нарушават завета с Бога и се покланят на идола. Вече не биха могли да се надяват на Божието благоразположение чрез един завет, който са нарушили – и затова сега, съзнавайки греховността и нуждата си от прошка, те започват да усещат нуждата си от Спасителя, разкрит в Авраамовия завет и изобразен в жертвоприношенията. Сега с вяра и любов те се привързват към Бога като техен избавител от робството на греха. Вече са готови да оценят благословенията на новия завет“ (Уайт, Е. Патриарси и пророци. София: Нов живот, 1996, с. 249, 250)

**За разискване**:

`1. От какъв тип е християнският ви живот с Господа – повече от „стария завет“ или от „новия“? Как можете да разберете разликата?`

`2. Кои въпроси в местната ви църква предизвикват напрежение в църковното тяло? Как ги разрешавате? Въпреки че бихте могли да се окажете жертва на „гонения“, как да бъдете сигурни, от своя страна, че вие самите не сте гонители? Къде е разделителната линия? (Матей 18:15-17).`

`3. Колко пъти сте обещавали на Господа, че няма да правите това или онова, но сте се проваляли? Как този тъжен факт ви помага да разберете стойността на благодатта?`

**Резюме**: Историите на Агар, Исмаил и израилтяните на Синай илюстрират колко е безсмислено да разчитаме на свои собствени усилия, за да постигнем това, което е обещал Бог. Този метод за постигане на праведност със собствени сили е наречен „стар“ завет. „Новият“ завет е вечният завет на благодатта, който за пръв път се сключва с Адам и Ева след грехопадението, подновява се с Авраам и напълно се осъществява в Христос.