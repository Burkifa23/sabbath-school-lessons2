---
title:  Основните понятия на завета
date:   27/08/2017
---

Много хора смятат тълкуванието на Павел за историята на Израил в Галатяни 4:21-31 за най-трудния пасаж в неговото писмо, защото то е изключително сложно умозаключение, изискващо широки познания на старозаветните личности и събития. Първата стъпка към разбирането на този пасаж е да разтълкуваме основното в старозаветното понятие, което стои на централно място в неговата аргументация: идеята за завета.

Еврейската дума, преведена като „завет“, е berit. Тя се среща почти триста пъти в Стария Завет и обозначава обвързващо съглашение, споразумение или договор. В продължение на хиляди години заветите играят съществена роля в отношенията между хора и нации навсякъде в Близкия Изток. Заветите често включват принасяне на жертвени животни като част от процеса по сключването им (буквално „срязване“). Убиването на животни символизира какво ще се случи на страната, която не спази заветните обещания и задължения.

„От Адам до Исус Бог се свързва с човечеството чрез поредица от заветни обещания, фокусирани върху един бъдещ Изкупител и достигащи своята кулминация в завета на Давид (Битие 12:2,3; 2 Царе 7:12-17; Исая, 11 гл.). По време на вавилонския плен Бог обещава на Израил един по-успешен „нов завет“ (Еремия 31:31-34) във връзка с идването на Месия от Давидовия род (Езекил 36:26-28; 37:22-28)” (Hans K. LaRondelle. Our Creator Redeemer. Berrien Springs, Mich.: Andrews University Press, 2005, p. 4).

`Каква е основата на първоначалния завет на Бога с Адам в Едемската градина преди грехопадението? Битие 1:28; 2:2,3,15-17.`

Въпреки че бракът, физическият труд и съботата са част от общите условия на завета на сътворението, основният фокус пада върху Божията заповед да не ядат от забранения плод. По същество заветът се състои в следното: „Слушай и живей!“. С естество, създадено в хармония с Бога, Господ не изисква от тях невъзможното. Послушанието е естествена наклонност на човеците. Обаче Адам и Ева избират да направят нещо противоестествено и чрез това действие не само анулират завета на сътворението, но и вече правят неговите условия невъзможни за изпълнение от хората, сега покварени от греха. Самият Бог ще възстанови връзката, която са изгубили Адам и Ева. Той ще го постигне, като задейства завета на благодатта въз основа на вечното обещание за Спасител (Битие 3:15).

`Прочетете Битие 3:15 – първото евангелско обещание в Библията. Къде в този стих намирате загатване за надеждата, която имаме в Христос?`