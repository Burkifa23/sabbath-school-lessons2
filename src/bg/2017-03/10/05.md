---
title:  Агар и планината Синай
date:   30/08/2017
---

_Галатяни 4:21-31_

`Какъв вид заветна връзка иска Бог да сключи с народа Си на Синай? Какви са сходствата с Божието обещание, дадено на Авраам? Изход 6:2-8; 19:3-6; Второзаконие 32:10-12.`

С израилтяните на Синай Бог желае да сключи същия завет, какъвто е направил с Авраам. Всъщност съществува сходство между Божиите думи към патриарха в Битие 12:1-3 и думите Му към Мойсей в Изход, 19 глава. И в двата случая Бог подчертава какво ще направи за Своя народ. Той не принуждава израилтяните да обещават, че ще сторят нещо, за да заслужат Неговите обещания. Точно обратното, чрез послушание трябва да покажат, че приемат тези благословения. Еврейската дума, преведена „слушате“ в Изход 19:5, буквално означава „чувам“. Божиите думи не намекват за праведност чрез дела. Точно обратното, Той желае Израил да прояви същата вяра, с каквато откликва Авраам на Неговите обещания (поне през повечето време!).

`Ако заветната връзка, която Бог предлага на Израил на Синай, е подобна на завета с Авраам, защо Павел сравнява планината Синай с отрицателния пример на Агар? Изход 19:7-25; Евреи 8:6,7.`

Заветът на Синай цели да посочи греха на човечеството и да даде лекарството чрез Божията изобилна благодат, символизирано в службите на светилището. Проблемът със завета на Синай не е от страна на Бога, а по-скоро в погрешните обещания на народа (Евреи 8:6). Вместо да отговорят на Божиите обещания със смирение и вяра, израилтяните реагират със самоувереност: „Всичко, което Господ е казал, ще направим“ (Изход 19:8). След като са били роби в Египет повече от четиристотин години, те са изгубили реална представа както за Божието величие, така и за своята голяма греховност. Точно както Авраам и Сара се опитват да помогнат на Бога да изпълни обещанията Си, така и израилтяните се опитват да превърнат Божия завет на благодат в завет на дела. Агар символизира Синай в това, че и двете разкриват човешките опити за спасение чрез дела.

Апостол Павел не твърди, че даденият на Синай закон е лош или е отменен. Той е загрижен относно неправилната законническа представа на галатяните за него. „Вместо да ги убеди в абсолютната им неспособност да угодят на Бога, като спазват закона, той поражда в тях дълбоко вкоренената решителност да разчитат на своите дела. По този начин законът не изпълнява благодатната си цел да води юдействащите християни при Христос. Точно обратното, откъсва ги от Него“ (O. Palmer Robertson. The Christ of the Covenants. Phillipsburg, N.J.: Presbyterian and Reformed Publishing Co., 1980, p. 181).