---
title:  Авраамовият завет
date:   28/08/2017
---

`Какви заветни обещания дава Бог на Аврам в Битие 12:1-5? Какъв е отговорът на патриарха?`

Първоначалните Божии обещания за Аврам представляват един от най-силните пасажи в Стария Завет. Всички тези стихове говорят за Божията благодат. Именно Бог, а не патриархът, дава обещанията. Аврам не е направил нищо, за да спечели или заслужи Божието благоразположение, нито има някакви белези, които да подсказват, че Бог и Аврам по някакъв начин са изработили заедно това споразумение. Всички обещания са от Божия страна. А Аврам е призован да има вяра в сигурността на Неговото обещание, но не повърхностна, привидна „вяра“, а вяра, която се проявява в напускането на родовата общност (на седемдесет и пет годишна възраст!), за да се отправи към обещаната от Бога земя.

„С „благословението“, обещано на Авраам, а чрез него и на всички хора, Творецът подновява Своето изкупително намерение. Той е „благословил“ Адам и Ева в Рая (Битие 1:28; 5:2), а след това „Ной и синовете му“ след потопа (9:1). По този начин Бог изяснява Своето по-предишно обещание за Изкупител, който ще откупи човечеството, ще унищожи злото и ще възстанови Рая (Битие 3:15). Бог потвърждава обещанието Си да благослови „всичките народи“ чрез универсалния Свой план“ (Hans K. LaRondelle. Our Creator Redeemer. Р. 22, 23).

`След като чака десет години обещаният син да се роди, какви въпроси поставя Аврам относно Божието обещание? Битие 15:1-6.`

Лесно е да превъзнасяме Аврам като човек на вярата, който никога не страда от въпроси или съмнения. Обаче Библията обрисува съвсем различна картина. Аврам вярва, но и задава въпроси. Вярата му израства. Подобно на бащата от Марко 9:24, Аврам по същество казва на Бога в Битие 15:8: „Вярвам, помогни на моето неверие“. В отговор Бог милостиво го уверява в сигурността на обещанието Си, като официално сключва завет с него (Битие 15:7-18). Изненадващото в този пасаж не е фактът, че Бог сключва завет с Авраам, а степента, до която Той е готов да прояви снизхождение, за да направи това. За разлика от други властимащи в Древния Близък изток, които се стряскат при мисълта да дадат обвързващи обещания на слугите си, Бог не само дава дума, но и чрез символичното преминаване между парчетата разсечени животни Той залага живота Си за това. Разбира се, Исус дава живота Си на Голгота, за да осъществи на практика Своето обещание.

`За кои неща сега трябва да проявите вяра и да повярвате в невъзможното? Как да се научите да се държите за Бога независимо от всичко?`