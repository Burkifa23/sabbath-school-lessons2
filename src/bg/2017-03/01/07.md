---
title:  Разширено изучаване
date:   30/06/2017
---

**Прочетете още:**

За връзката между личното обръщане и църквата прочетете главата „Независими действия“ от книгата на Елън Уайт „Свидетелства към църквата“, Т. 3. Полезна информация за живота на Павел преди обръщането му и коментар за самото му обръщане можете да намерите в „Адвентен библейски коментар“ – Т. 6, с. 226-234 – англ. изд.

„Преди това Павел е известен като ревностен защитник на еврейската религия и неуморим гонител на Исусовите последователи. Смел, независим, непоколебим – неговите дарби и обучение биха го направили годен да служи на еврейската нация на почти всякакъв пост. Той може да разсъждава с необикновена яснота и с парещ сарказъм да поставя опонента си в неудобно положение. Но сега еврейските водачи разбират, че този изключително обещаващ млад мъж се е обединил с хората, които преди е преследвал, и безстрашно проповядва в името на Исус.

Убитият в битката генерал е загуба за армията, но смъртта му не дава никакво допълнително преимущество на врага. Обаче, когато изтъкната личност се присъедини към вражеските сили, не само се губят неговите услуги, но и хората, към които се присъединява, печелят значително предимство. На път за Дамаск Савел от Тарс лесно би могъл да бъде убит от Господа и преследващата власт би била лишена от голяма сила. Но в провидението Си Бог не само пощадява живота му, но и го обръща в правата вяра, като по този начин прехвърля един силен войн от страната на врага към страната на Христос. Красноречив говорител и безжалостен критик, Савел, с непреклонната си целеустременост и неустрашима смелост, притежава именно качествата, необходими на ранната църква“ (Уайт, Е. Деяния на апостолите. София: Нов живот, 1996, с. 55).

**За разискване:**

`1. Какви поуки можем да извлечем от факта, че някои от най-жестоките опоненти на Павел са евреи като него, които вярват в Исус?`

`2. Как да стоим твърдо за религиозните принципи, като същевременно внимаваме да не воюваме срещу Бога?`


**Резюме**: Срещата на Павел с възкръсналия Исус по пътя за Дамаск е решаващ момент както в неговия живот, така и в историята на ранната църква. Бог променя някогашния гонител на църквата и го превръща в Свой избран апостол, който да занесе евангелието на езическия свят. Обаче фактът, че Павел допуска езичниците в църквата единствено въз основа на вяра, се оказва трудна за преглъщане идея за някои хора в църквата – силен пример за това как предразсъдъците и предубежденията могат да попречат на нашата мисия.