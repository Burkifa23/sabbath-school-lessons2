---
title:  Гонител на християните
date:   25/06/2017
---

Савел от Тарс се споменава за първи път в „Деяния на апостолите“ като съучастник в убиването на Стефан с камъни (Деяния 7:58), а след това във връзка с по-мащабното гонение, което се разразява в Йерусалим (Деяния 8:1-5). Петър, Стефан, Филип и Павел играят ключова роля в книгата „Деяния“, защото участват в събития, довели до разпространението на християнската вяра отвъд еврейския свят. Присъствието на Стефан е особено важно, защото неговите проповеди и мъченичество изглежда оказват дълбоко влияние върху Савел от Тарс.

Самият Стефан е гръцкоговорещ евреин и един от първите седем дякони (Деяния 6:3-6). Според книгата „Деяния на апостолите“ една група от евреи чужденци, които са се заселили в Йерусалим (Деяния 6:9), навлиза в спор със Стефан по повод съдържанието на неговите проповеди за Исус. Възможно е, дори вероятно, Савел от Тарс да е участвал в тези дебати.

`Прочетете Деяния 6:9-15. Какви са обвиненията срещу Стефан? За какво ви напомнят те (Матей 26:59-61)?`

Ожесточението срещу проповедите на Стефан явно се дължи на две различни неща. От една страна, Стефан предизвиква яростта на противниците си, защото не смята, че еврейският закон и храмът са най-важните неща, макар че са се превърнали в център на юдаизма и са възхвалявани символи на религиозната и националната идентичност. Но Стефан не просто подценява тези две обичани национални икони; той прави нещо повече – пламенно разгласява, че Исус, разпнатият на кръста и възкръснал Месия, е истинският център на еврейската вяра.

Затова не е изненадващо, че предизвиква яростта на фарисея Савел (Филипяни 3:3-6). Неговото настървение срещу първите християни показва, че вероятно принадлежи към едно крайно и войнствено крило на фарисеите, водено от революционен плам. Савел вижда, че великите пророчески обещания за Божието царство още не са се изпълнили (Данаил 2 гл.; Захария 8:23; Исая 40 гл.-55 гл.), и сигурно вярва, че неговата задача е да помогне на Бога да осъществи идването на този ден – което би могло да стане, когато Израил се очисти от религиозната поквара, включително и от идеята, че този Исус е Месията.

`С убеждението, че е прав, Савел е готов да осъди на смърт всички, които според него грешат. Въпреки че трябва да бъдем пламенни и ревностни за вярата, как да се научим да владеем своя плам с разбирането, че понякога може и да не сме прави?`