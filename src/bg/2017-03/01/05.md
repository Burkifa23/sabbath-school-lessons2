---
title:  Евангелието достига езичниците
date:   28/06/2017
---

`Къде е организирана първата църква от езичници? Какви събития принуждават вярващите да отидат там (Деяния 11:19-21, Деяния 11:26)? За кои думи от Стария Завет ви напомня това (Данаил 2 гл.)?`

Избухналото в Йерусалим гонение след смъртта на Стефан принуждава много от вярващите евреи да избягат в Антиохия, 480 км на север. Като столица на Римската провинция Сирия, Антиохия по значение отстъпва само на Рим и Александрия. Нейното население, оценявано на петстотин хиляди души, е изключително космополитно, което я прави идеалното място не само за църква от езичници, но и за главна квартира на световната мисия на ранната църква.

`Какво се случва в Антиохия, което кара Варнава да посети града, а след това да реши да покани и Павел заедно с него там? Как е описана църквата в този град? Деяния 11:20-26.`

Трудно е да се определи хронологията на събитията в живота на Павел, но изглежда, изминават поне пет години между посещението му в Йерусалим след неговото обръщане (Деяния 9:26-30) и поканата на Варнава да го придружи в Антиохия. Какво ли е правил през всичките тези години? Трудно е да се каже със сигурност. Но въз основа на коментарите му в Галатяни 1:21 можем да предположим, че е проповядвал евангелието в района на Сирия и Киликия. Някои допускат, че семейството му го е лишило от наследство (Филипяни 3:8) и той е преживял доста трудности, описани във 2 Коринтяни 11:23-28. Църквата в Антиохия процъфтява под ръководството на Духа. Описанието в Деяния 13:1 показва, че космополитният характер на града скоро допринася за етническото и културното многообразие на самата църква. (Варнава е от Кипър, Луций е от Киринея, Павел е от Киликия, Симеон вероятно е от Африка, а има и много обърнати езичници.) Сега Духът се стреми да занесе евангелието до още повече езичници, като използва Антиохия за щаб, от който мисионерите се отправят към далечни места отвъд Сирия и Юдея.

`Прочетете отново Деяния 11:19-26. Какво бихме могли да научим от църквата в Антиохия, с нейното богато културно и етническо многообразие, което ще помогне на църквите днес да възприемат доброто от нея?`