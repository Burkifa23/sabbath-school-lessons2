---
title:  Раздори в църквата
date:   29/06/2017
---

Разбира се, нищо човешко не е съвършено и не след дълго в първата общност на вярващите възникват проблеми.

Като начало, не всички са доволни от навлизането на езичници в ранната църква. Споровете не са свързани с идеята за мисиониране сред езичниците, но със самото основание, на което те трябва да бъдат допускани в църквата. Някои смятат, че само вярата в Исус не е достатъчен отличителен белег за християнина. Вярата, твърдят те, трябва да бъде допълнена от обрязване и съобразяване с Мойсеевия закон. Според тях, за да станат езичниците истински християни, те трябва да се обрежат. (В Деяния 10 гл.-Деяния 11:1-18 виждаме колко голямо е разделението между евреи и езичници, като имаме предвид срещата между Петър и Корнилий и последвалата реакция.)

Официалните гости от Йерусалим, които наблюдават работата на Филип сред самаряните (Деяния 8:14) и делото сред езичниците в Антиохия, имат някои съмнения относно включването на неевреи в християнската общност. Обаче реакцията спрямо кръщението на Корнилий, извършено от Петър, е категоричен пример за несъгласията по въпроса за езичниците сред първите вярващи. Включването на някой езичник (като Корнилий) от време на време може да поражда притеснения в отделни личности, но целенасочените усилия на Павел да отвори широко вратите на църквата за езичниците чрез вяра единствено в Исус, предизвикват съзнателните опити на някои хора да възпрепятстват неговото служене.

`По какъв начин определени християни от Юдея се опитват да попречат на работата на Павел с християните езичници в Антиохия? Деяния 15:1-5.`

Въпреки че съборът в Йерусалим от Деяния 15 гл. накрая заема страната на Павел по въпроса за обрязването, съпротивата спрямо неговото служене не секва. Около седем години по-късно, по време на последното посещение на Павел в Йерусалим, мнозина все още таят подозрения към неговото евангелие. Всъщност при едно посещение в храма той едва не изгубва живота си, когато евреи от Азия започват да крещят: „О, израилтяни, помагайте! Това е човекът, който навсякъде учи всички против народа ни, против закона и против това място; а освен това въведе и гърци в храма и оскверни това свято място“ (Деяния 21:28; Деяния 21:20,21).

`Поставете се на мястото на тези евреи християни, които са разтревожени заради ученията на Павел. Защо до известна степен техните тревоги и съпротива имат някакво основание? Какво научаваме за начина, по който могат да ни подведат нашите предубеждения, както и културни (и дори религиозни) стереотипи? Как да се предпазим от такива заблуди, независимо колко сме добронамерени?`