---
title:  Обръщането на Павел
date:   26/06/2017
---

`„А той попита: „Кой си ти, Господине?“. Господ рече: „Аз съм Исус, Когото ти преследваш. Мъчно е за тебе да риташ против ръжен“ (Деяния 9:5).`

Макар че Савел започва да преследва ранната църква, без да се набива в очи (само пази връхните дрехи на убийците на Стефан), бързо става активен деятел (Деяния 8:1-3; Деяния 9:1,2, Деяния 9:13,14, Деяния 9:21; Деяния 22:3-5). Някои от думите, които Лука употребява, за да опише Савел, изобразяват портрет на див, свиреп звяр или плячкосващ войник, решен да срази врага. Думата, преведена като „опустошаваше“ в Деяния 8:3, например се употребява в гръцкия превод на Стария Завет (Псалми 80:13) за описание на неконтролируемо и разрушително поведение на дивия глиган. Войнственият поход на Савел срещу християните определено не е половинчато успокояване на съвестта, а съзнателен и обмислен план за изкореняване на християнската вяра.

`Разгледайте трите описания на обръщането на Павел (Деяния 9:1-18, Деяния 22:6-21 и Деяния 26:12-19). Каква е ролята на Божията благодат в този случай? С други думи, доколко Савел заслужава добрината, която Господ проявява спрямо него?`

От човешка гледна точка, обръщането на Савел изглежда невъзможно (затова хората не могат да повярват, когато за пръв път чуват за това).

Единственото, което той заслужава, е наказание, но Бог проявява благодат към този ревностен евреин. И тук е важно да отбележим, че неговото обръщане не става от нищото, нито чрез принуда.

Савел не е атеист. Той е религиозен човек, макар и да допуска сериозни грешки в разбирането си за Бога. Думите на Исус към него: „Мъчно е за тебе да риташ против ръжен“ (Деяния 26:14) разкриват, че Духът е работил в Савел. В древния свят „остен“ [или „ръжен“] е пръчка с остър връх, която се използва за побутване на воловете, когато отказват да орат. Савел се съпротивлява на Божието побутване известно време, но накрая, по пътя за Дамаск, след свръхестествената среща с възкръсналия Исус Христос, решава повече да не се противи на Бога.

`Помислете за своето обръщане. Може би не е било така драматично като това на Павел (в повечето случаи не става така), но по какъв сходен начин получихте Божията благодат? Защо е важно никога да не забравяме какво сме придобили в Христос?`