---
title:  Разказ
date:   21/07/2017
---

#### Удивителното откритие на Дейвид, Част 2

Семейство Сиркар членувало в църквата, която Дейвид и Суарна посещавали. Те също били развълнувани от истините, които открили. „Никога не сме знаели, че всичко това се намира в Библията“, казвало семейството.

Едно от нещата, които научили, е, че можем да се обърнем към Бога директно в лична молитва, без да е необходим свещеник или книга с молитви. Тази вест била нещо вълнуващо за тях, защото отдавна имали желание да говорят директно на Бога.

Една нощ семейство Сиркар се събудило от виковете на 13-годишната си дъщеря. Тя изпитвала силна болка в гръдния кош, която не отминавала. Нейните стонове и викове били толкова силни, че обезпокоените родители сметнали, че тя умира.

„Какво да правим? – попитала г-жа Сиркар. – Не е възможно да извикаме лекар по това време, а до сутринта може да умре.“


„Можем да се молим за нея – предложил съпругът. – знаем, че не се нуждаем от свещеник. Просто ще кажем всичко на Исус и ще Го помолим да я излекува.“

Семейството коленичило до леглото на болното момиче и извикало към Бога да я спаси. Сълзи се стичали по бузите им, докато Го умолявали да докосне скъпата им дъщеря.

Внезапно осъзнали, че тя не стене. Докато кажат „амин“, тя вече била заспала. Родителите й били убедени, че Бог ги е насочил към библейските уроци в къщата на Дейвид Пан. Продължили да ги посещават и били сред първите кръстени.

В едно близко село човек на име Виктор и съпругата му се молели някой да ги посети и да им помогне да разберат Библията.

Техен приятел ги поканил да отидат на библейските уроци в дома на Дейвид и Суарна. Виктор и съпругата му били сигурни, че Бог е изпратил този човек в отговор на молитвите им. Следващата събота те отишли на събранието в дома на Дейвид. „Удивително – възкликнал Виктор, докато слушал темата. – Намирам отговори на библейски въпроси, които съм търсил години наред. Толкова съм щастлив.“

Вестта се разпространила бързо сред живеещите в селото. Хората идвали при тях и ги канели да им обяснят това, което знаели.

Преди няколко години Дейвид и Суарна посетиха курс за пионери от Глобалната мисия и станаха част от екипа от 20 души, който пътува по градове и села, за да разнася евангелието. В резултат на работата им и на усилията на останалите пионери от Глобалната мисия хиляди хора са познали истината, каквато е в Исус, и са били кръстени.