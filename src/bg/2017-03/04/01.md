---
title:  Оправдание единствено чрез вяра
date:   15/07/2017
---

### За тази седмица прочетете:
Галатяни 2:15-21; Ефесяни 2:12; Филипяни 3:9; Римляни 3:10-20; Битие 15:5, 6; Римляни 3:8.

> <p>Стих за запаметяване</p>
> „Съразпнах се с Христос и сега вече не аз живея, а Христос живее в мен; а животът, който сега живея в тялото, живея го с вярата, която е в Божия Син, Който ме възлюби и предаде Себе Си за мене“ (Галатяни 2:20).

Както видяхме миналата седмица, Павел публично изобличава Петър в Антиохия, защото липсва съответствие между вярата, която изповядва, и поведението му. Решението на Петър да не яде повече с бившите езичници намеква, че те, в най-добрия случай, са второ качество християни. Неговите действия внушават, че ако наистина искат да бъдат част от Божието семейство и да се радват на благословенията на свободното общение около трапезата, трябва първо да се подложат на ритуала обрязване.

Какво точно казва Павел на Петър в тази напрегната ситуация? През тази седмица ще изучаваме вероятната развръзка на събитията. Този пасаж [от „Галатяни“ – б.ред.] включва някои от най-наситените със съдържание изрази в Новия Завет и е изключително важен, защото за пръв път въвежда няколко думи и фрази, които са основополагащи както за разбирането на евангелието, така и за останалата част от писмото на Павел до галатяните. Тези ключови думи са „оправдание“, „праведност“, „делата на закона“, „вярата“ – но не просто вяра, а вярата в Исус.

Какво има предвид Павел с тези думи и какво ни говорят те за спасителния план?

