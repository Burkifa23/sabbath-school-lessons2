---
title:  Разширено изучаване
date:   21/07/2017
---

„Многократно ми беше представена опасността пред нас като народ да имаме фалшиви представи за оправданието чрез вяра. Показано ми беше, че Сатана действа специално в тази посока, за да обърква мисленето по въпроса. Божият закон се обсъжда и представя пред църквите почти без никаква връзка с познанието за Исус Христос и Неговата връзка със закона, подобно на жертвата на Каин. Показа ми се, че неясните, объркани представи за спасението са попречили на много хора да повярват, защото проповедниците са се опитвали да достигнат сърцата по неправилен начин. Мисълта, която години наред ми внушава Бог, е вменената праведност на Христос (…)

Няма друго, върху което да разсъждаваме по-сериозно, да повтаряме по-често или да внушаваме по-убедително в съзнанието на всички, отколкото невъзможността грешните хора да заслужат нещо чрез собствените си най-добри дела. Спасението е чрез вяра единствено в Исус Христос“ (Уайт, Е. Вяра и дела. С. 18,19 – англ. изд.).

„Законът изисква праведност и именно това дължи грешникът на закона, обаче не може да я постигне. Единственият начин да постигне праведност е чрез вяра. Чрез вяра той може да занесе пред Бога заслугите на Христос и Господ влага в сметката на грешника послушанието на Своя Син. Бог приема Христовата праведност на мястото на човешкия провал и приема, опрощава, оправдава покаяната, вярваща душа; и обича човека, както обича Своя Син“ (Уайт, Е. Избрани вести. Т. 1. С. 367 - англ. изд.).

**За разискване**:

`1. В първия цитат по-горе Елън Уайт казва, че няма тема, която да трябва да бъде подчертавана повече, отколкото оправданието чрез вяра. Обсъдете с групата дали коментарите ѝ са актуални за нас днес, както са били, когато ги е написала преди повече от сто години. Ако да, защо?`

`2. Помислете за протестантската Реформация и за Лутер. Колкото и различни да са времето, мястото и обстоятелствата, защо представената от Павел истина става толкова решаващ фактор за освобождението на милиони хора от духовното робство на Рим?`

**Резюме**: Поведението на Петър в Антиохия внушава, че езичниците не могат да бъдат истински християни, ако първо не се обрежат. Павел изтъква колко погрешно е подобно мислене. Бог не може да обяви, че някой е праведен въз основа на неговото поведение, защото дори и най-добрите човеци не са съвършени. Единствено когато приемат това, което е сторил Бог за тях в Христос, грешниците могат да бъдат оправдани в Неговите очи.