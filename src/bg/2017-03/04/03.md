---
title:  Делата на закона
date:   17/07/2017
---


`В Галатяни 2:16 Павел три пъти казва, че човек не се оправдава чрез „делата на закона“. Какво има предвид с този израз: „делата на закона“? Как следните стихове (Галатяни 2:16,17; 3:2, 5, 10; Римляни 3:20, 28) ни помагат да разберем какво иска да каже?`

Преди да разтълкуваме фразата „делата на закона“, първо трябва да разберем какво има предвид Павел с думата „закона“. Тази дума (nomos на гръцки) се среща 121 пъти в неговите писма. Може да се отнася за няколко различни неща, включително за Божията воля спрямо Неговия народ, за първите пет книги на Мойсей, за целия Стар Завет или дори само за един общ принцип. Обаче Павел я употребява предимно за целия сборник от Божии заповеди, дадени на народа Му чрез Мойсей.

Следователно фразата „делата на закона“ вероятно включва всички изисквания на заповедите, дадени от Бога чрез Мойсей, независимо дали са морални, или церемониални. Идеята на Павел е, че независимо колко усърдно се опитва човек да следва и да изпълнява Божия закон, нашето послушание никога няма да бъде достатъчно добро, че да може Бог да ни оправдае, да ни обяви за праведни пред Него. Защото Неговият закон изисква абсолютна вярност в мисли и действия – не само за известно време, а през цялото време; не само за някои от заповедите Му, но и за всички тях.

Въпреки че фразата „делата на закона“ не се среща в Стария Завет, нито в Новия, с изключение на писмата на Павел, удивително потвърждение на нейното значение се разкрива през 1947 г. с откриването на свитъците от Мъртво море: сборник от Писания, преписвани от група евреи, наречени есеи, живели по времето на Исус. Макар и написан на еврейски, един от свитъците съдържа точно тази фраза. Заглавието на свитъка е „Miqsat Ma’as Ha-Torah“, което може да бъде преведено „Важните дела на закона“. Той съдържа доста въпроси, свързани с библейския закон, особено как да се предотврати превръщането на святите неща в нечисти, включително няколко особености, които различават евреите от езичниците. Накрая авторът пише, че ако следваш тези „дела на закона“, „ще бъдеш счетен за праведен“ пред Бога. За разлика от Павел, авторът не предлага на своите читатели правда въз основа на вяра, а правда въз основа на дела.

`Доколко добре спазвате Божия закон в личния си живот? Имате ли чувството, че го спазвате толкова добре, че можете да бъдете оправдани пред Бога въз основа на това (Римляни 3:10-20)? Ако не, защо – и как отговорът ви помага да разберете идеята на Павел тук?`