---
title:  Опасните последици от законничеството
date:   05/09/2017
---

_Галатяни 5:2-12_

Начинът, по който апостол Павел започва Галатяни 5:2-12, говори за значението на това, което ще каже. „Вижте“ (превод ESV), „Слушайте!” (NRSV), „Обърнете внимание на думите ми!” (NIV), „Аз, Павел, ви казвам” (ESV). Апостолът не се шегува. Чрез силното звучене на израза „Да не бъде“ не само привлича пълното внимание на своите читатели, но дори се усеща апостолският му авторитет. Иска те да разберат, че ако езичниците се подложат на обрязване, за да бъдат спасени, тогава галатяните ще трябва да осъзнаят опасните последици от едно такова тяхно решение.

`Прочетете Галатяни 5:2-12. За какво предупреждава Павел във връзка с целия въпрос относно обрязването?`

Първата последица от опита да се спечели Божието благоразположение чрез обрязване, е, че това задължава човека да спазва целия закон. Езикът на Павел в стихове 2 и 3 включва интересна игра на думи. Христос, казва той, няма да ги ползва (ophelesei); по-скоро ще бъдат задължени (opheiletes) към закона. Ако човек желае да живее според закона, не може просто да си избира кои заповеди да спазва. Всичко или нищо!

Второ, те ще бъдат „отлъчени“ от Христос. Решението да се оправдаваме чрез дела моментално изключва Божия начин за оправдание в Христос. „Не можете да имате и двете. Невъзможно е да приемете Христос, признавайки по този начин, че не можете да се спасите сами, а след това да приемете обрязването, признавайки чрез него, че можете“ (John R. W. Stott. The Message of Galatians. Leicester, England: InterVarsity Press, 1968, p. 133).

Третото възражение на Павел срещу обрязването е, че то спъва духовния растеж. Апостолът прави аналогия с лекоатлет, чието бягане към финалната линия умишлено бива саботирано. Всъщност думата, преведена като „попречи“ (ст. 7), се употребява във военните кръгове за „прекъсване на път или разрушаване на мост, или поставяне на препятствия по пътя на врага, за да се възпре неговото напредване“ (Адвентен библейски коментар. Т. 6. С. 978 – англ. изд.).

Накрая, обрязването премахва „съблазънта“ на Кръста. Как? То внушава, че можете да се спасите сами и по този начин ласкае човешката гордост. Вестта за Кръста обаче е „съблазън“ за човешката гордост, защото трябва да признаем, че зависим напълно от Христос.

Павел е толкова възмутен от тези хора заради манията им по обрязването, че пожелава ножът да се плъзне и те сами да се кастрират! Силни думи, но неговият тон просто отразява сериозното му отношение по този въпрос.