---
title:  Изпълняване на целия закон
date:   07/09/2017
---

_Галатяни 5:13-15_

`Как съгласувате негативните думи на Павел спрямо дълга да се „изпълни целия закон“ (Галатяни 5:3), с положителното му свидетелство, че „целият закон се изпълнява“ (Галатяни 5:14)? Сравнете Римляни 10:5; Галатяни 3:10, 12; 5:3 с Римляни 8:4; 13:8; Галатяни 5:14.`

Много хора смятат за парадокс разликата между негативните коментари на Павел да се „изпълни целият закон“ и положителните му коментари, че „целият закон се изпълнява“. Но всъщност няма противоречие. Разрешението на проблема се крие във факта, че Павел целенасочено употребява всяка от тези фрази, за да направи съществено разграничение между две различни определения за отношението на християните спрямо закона. Например важно е, че когато говори положително за спазването на закона от християните, той никога не го описва като „вършене на закона“. Запазва този израз само за неправилното поведение на хората, които живеят под закона и се опитват да спечелят Божието одобрение, като „вършат“ това, което заповядва законът.

Но това не намеква, че онези, които са намерили спасение в Христос, вече не се покоряват на заповедите. Нищо не би могло да бъде по-далеч от истината. Павел казва, че те „изпълняват“ закона. Има предвид, че истинското християнско поведение е нещо повече от външно послушание или просто „вършене“ на закона; то е „изпълняване“ на закона. Апостолът употребява думата „изпълнявам“, защото тя включва повече отколкото само „вършене“. Този вид послушание е вкоренено в Исус (Матей 5:17). То не е отхвърляне на закона, нито приравняването му само до любов, а е начинът, по който вярващият човек може да преживее истинската цел и смисъл на целия закон!

`В какво според Павел се състои пълното значение на закона? Левит 19:18; Марк 12:31, 33; Матей 19:19; Римляни 13:9; Яков 2:8.`

Макар че представляват цитат от книгата „Левит“, думите на Павел се основават най-вече на начина, по който Исус използва този стих. Обаче Христос не е единственият еврейски учител, който говори за Левит 19:18 като обобщение на целия закон. Равин Хилел, живял около едно поколение преди Него, казва: „Това, което е омразно за теб, не причинявай на ближния си; в това се състои целият закон“. Но перспективата на Исус е съвсем различна (Матей 7:12). Тя е не само по-положителна, но разкрива също, че законът и любовта не са несъвместими. Без любов законът е празен и студен; без закон любовта няма посока.

`Кое е по-лесно и защо: да обичаме другите или просто да изпълняваме Десетте заповеди? Споделете отговора със съботноучилищната си група.`