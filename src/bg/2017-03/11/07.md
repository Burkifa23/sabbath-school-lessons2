---
title:  Разширено изучаване
date:   08/09/2017
---

„Истинската вяра винаги действа с любов. Когато гледате към Голгота, не го правите, за да успокоявате съвестта си за неизпълнените задължения, нито за да се приспивате с фалшиво спокойствие, а за да изграждате вярата си в Исус: вяра, която ще пречиства душата от шлаката на егоизма. Когато се хванем за Христос с вяра, ние сме едва в началото на нашето дело. Всеки човек има покварени и греховни навици, които трябва да победи в жестока борба. Всяка душа е длъжна да участва в битката на вярата. Ако човек е последовател на Христос, той не може да бъде рязък в отношението си, коравосърдечен, безчувствен. Не може да говори груби думи. Не може да бъде надут и самодоволен. Не може да бъде надменен, нито да използва сурови думи, да критикува остро и да осъжда.

Любящите действия извират от делото на вярата. Библейската религия означава постоянна работа. „Нека свети вашата светлина пред човеците, за да виждат добрите ви дела и да прославят вашия Отец, Който е на небесата“. „Изработвайте спасението си със страх и трепет. Защото Бог е, Който, според благоволението Си, действа във вас и да желаете това, и да го изработвате“. Трябва да бъдем ревностни за добри дела. А истинският Свидетел казва: „Зная делата ти“.

Макар да е вярно, че изобилните ни дела няма сами по себе си да ни осигурят спасението, вярно е също и че вярата, която ни свързва в едно с Христос, ще подбужда човека към вършене на дела (MS 16, 1890)“ (Коментари на Елън Уайт. Адвентен библейски коментар. Т. 6. С. 1111 – англ. изд.).

**За разискване**:

`1. Разгледайте с групата отговорите си на последния въпрос от частта за четвъртък. Коя от възможностите повечето хора намират за по-лесна и защо? Какви важни истини ви подсказва отговорът за това какво означава да изпълняваме закона?`

`2. Павел казва, че вярата „работи“ чрез любов. Какво има предвид той?`

`3. Обсъдете идеята да използвате свободата си в Христос, за да се отдавате на греха. Защо е толкова лесно да допуснем това? Обаче когато хората мислят по този начин, в какъв капан изпадат? 1 Йоан 3:8.`

**Резюме**: Свободата е една от любимите думи на Павел като определение за евангелието. Тя включва както това, което е сторил Христос за нас, за да ни освободи от робството на света, така също и как сме призовани да живеем като християни. Обаче трябва да внимаваме да не би свободата ни да стане жертва или на законничество, или на разпуснатост. Христос не ни освобождава, за да служим на себе си, а за да отдадем живота си в служене на своите ближни.