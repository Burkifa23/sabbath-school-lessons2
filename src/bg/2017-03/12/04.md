---
title:  Делата на плътта
date:   12/09/2017
---

След като ни запознава с борбата между плътта и Духа, в Галатяни 5:18-26 Павел разсъждава за съществените разлики между двете, като дава списък с нравствени пороци и добродетели. Списъкът с пороци или добродетели е утвърдено литературно средство, което намираме както в юдейската, така и в гръко-римската литература. Тези списъци определят кое поведение трябва да се избягва и на кое да се подражава ревностно.

`Прегледайте внимателно списъците с пороци и добродетели в следващите пасажи. По какво си приличат с тях и по какво се различават изброените от Павел неща в Галатяни 5:19-24? Йеремия 7:9; Осия 4:2; Марк 7:21, 22; 1 Тимотей 3:2,3; 1 Петър 4:3; Откровение 21:8.`

Въпреки че Павел добре познава тези списъци с пороци и добродетели, има значителни различия в начина, по който ги използва в „Посланието към галатяните“. Първо, макар да съпоставя двата списъка, не говори за тях по един и същ начин. Нарича списъка с пороците „делата на плътта“, а списъка с добродетелите – „плодът на Духа“. Това е важно разграничение. Както пише Джеймс Дън: „Плътта изисква, но Духът произвежда. Докато единият списък създава атмосфера на агресивно самоналагане и неконтролируемо себеугаждане, другият говори повече за загриженост към другите, спокойствие, издръжливост, надеждност. Единият изобразява човешка манипулация, другият – небесна сила или о-благодат-стване, подчертавайки идеята, че вътрешното преобразяване е източникът на отговорното поведение“ (Посланието към галатяните. С. 308 – англ. изд.).

Втората интригуваща разлика между двата списъка на Павел е, че списъкът с пороците е целенасочено назован в множествено число: „делата на плътта“. „Плодът на Духа“ обаче е в единствено число. Тази разлика може да ни внушава, че животът, подчинен на плътта, не би могъл да произведе нищо повече от разделения, смут, разногласия и раздори. За разлика от него, животът в царството на Духа „произвежда“ един плод на Духа, който се проявява в девет качества, подхранващи единството.

В този контекст някои хора твърдят, че това, което човек вярва за Бога, всъщност няма голямо значение, стига да е искрен. Това е напълно погрешно. Списъкът на Павел с пороци подсказва точно обратното: изкривените възгледи за Бога водят до изкривени представи за сексуално поведение, религия и нравственост, които довеждат до разрушени човешки взаимоотношения. Освен това те водят и до загубата на вечния живот (Галатяни 5:21).

`Прегледайте списъка с „делата на плътта“. В какво отношение всяко едно от тях е нарушение на една или повече от Десетте заповеди?`