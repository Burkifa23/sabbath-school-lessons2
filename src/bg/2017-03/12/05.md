---
title:  Плодът на Духа
date:   13/09/2017
---

 _Галатяни 5:22-24_

`„А плодът на Духа е: любов, радост, мир, дълготърпение, благост, милосърдие, вярност, кротост, себеобуздание; против такива неща няма закон“ (Галатяни 5:22,23). Как изпълнението на Десетте заповеди отразява плода на Духа, изразен в тези стихове? Матей 5:21,22, 27,28; 22:35-40.`

Десетте заповеди не са алтернатива на любовта – те ни насочват как да показваме любов както към Бога, така и към хората. Колкото и да надминава буквата на закона, любовта не ѝ противоречи. Идеята, че любовта към Бога и любовта към ближните отменя Десетте заповеди, има толкова смисъл, колкото да кажем, че любовта към природата премахва Закона за гравитацията.

Също така, за разлика от описанието на делата на плътта с петнадесет думи, плодът на Духа е описан с девет изящни добродетели. Учените смятат, че те са подредени в три групи по три, но има много различни мнения за значението на подреждането. Някои приемат числото „три“ като препратка към Триединството; други вярват, че трите триади отразяват начина, по който трябва да се отнасяме към Бога, към ближните си и накрая към самите себе си; а трети гледат на списъка като описание на същността на Исус. Макар всяко от тези тълкувания да има своите основания, не бива да пропускаме най-важната особеност: че Павел изтъква върховната стойност на любовта в християнския живот.

Фактът, че я поставя на първо място в списъка с деветте добродетели, не е случаен. Вече е подчертал централната ѝ роля за християнския живот в Галатяни 5:6, 13 и я включва в своя списък с добродетели и на други места (2 Коринтяни 6:6; 1 Тимотей 4:12; 6:11; 2 Тимотей 2:22). Докато всички останали добродетели се намират и в нехристиянски източници, любовта е отличителна черта за християнството. Всичко това показва, че тя не бива да се смята за една от многото, а за кардинална християнска добродетел, която е ключът към всички останали. Любовта е превъзходният плод на Духа (1 Коринтяни 13:13; Римляни 5:5) и трябва да ръководи живота и отношението на всеки християнин (Йоан 13:34,35), колкото и трудно да изглежда понякога това.

`Колко себеотрицание включва любовта? Можете ли да обичате без себеотрицание? Какво ни учи Исус за любовта и себеотрицанието?`