---
title:  Разширено изучаване
date:   15/09/2017
---

„Животът на християнина никак не е лесен. Той трябва да се изправи пред жестоки борби. Връхлитат го страшни изкушения. „Плътта желае силно противното на Духа, а Духът – противното на плътта“. Колкото повече приближаваме края на земната история, толкова по-хитри и коварни ще бъдат атаките на врага. Те ще стават все по-жестоки и по-чести. Хората, които се съпротивляват на светлината и истината, ще се закоравяват и противят все повече, и ще се ожесточават все по-силно срещу тези, които обичат Бога и спазват Неговите заповеди“ (Коментари на Елън Уайт. Адвентен библейски коментар. Т. 6. С. 1111 – англ. изд.).

„Влиянието на Светия Дух е животът на Христос в душата. Ние не виждаме Христос и не говорим с Него, но Неговият Свят Дух е много близо до нас, независимо къде се намираме. Той действа във и чрез всеки човек, който приема Христос. Хората, които познават пребъдването на Духа в душата, изявяват плодовете на Духа – любов, радост, мир, дълготърпение, благост, доброта, вяра (MS 41, 1897)“ (Коментари на Елън Уайт. Адвентен библейски коментар. Т. 6. С. 1112 – англ. изд.).

**За разискване**:

`1. Обсъдете идеята за разпъване желанията на плътта. Какво означава това? Как точно го правим? Колко често трябва да го правим? Защо Павел употребява такъв силен глагол? Какво ни говори неговата употреба на думата разпъвам за това колко трудна е битката с егоизма?`

`2. Имат ли някаква роля човешките усилия за изграждане на плода на Духа? Каква е тази роля според вашата лична опитност?`

`3. Павел казва, че тези, които вършат делата на плътта, няма да наследят Божието царство. Как съвместявате това твърдение с факта, че апостолът казва: спасени сме чрез вяра, а не чрез дела?`

`4. В личната ви опитност с Господа коя е най-голямата битка, която водите? Не е ли грехът и това, което причинява той на връзката ви с Бога? Кой християнин не е усещал отчуждението, съмненията и разочарованието, породени от греха в живота си, особено след като имаме обещанието за победа над греха? Имайки предвид този факт в контекста на победата над греха, защо трябва винаги да помним, че спасението зависи изцяло от това, което е сторил Исус за нас?`

**Резюме**: Въпреки че в живота на всички вярващи се наблюдава борбата между желанията на плътта и желанията на Духа, християнският живот не е обречен на провал. Тъй като Христос е надделял над силата на греха и над смъртта, християнският живот може да бъде ръководен от Духа. Той всеки ден може да ни осигурява достатъчно Божия благодат, която ще ни прави способни да държим юздите на плътските желания.
