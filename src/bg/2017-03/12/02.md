---
title:  Да ходим в Духа
date:   10/09/2017
---

`Прочетете Галатяни 5:16. Какво общо има понятието „ходене“ с живота на вярата? Второзаконие 13:4,5; Римляни 13:13; Ефесяни 4:1, 17; Колосяни 1:10.`

„Ходенето“ е метафора, извлечена от Стария Завет, която се отнася за поведението на човека. Като евреин Павел я използва често в писмата си, за да опише типичното за християнина поведение. Неговата употреба на тази метафора вероятно е свързана с първото име, дадено на ранната църква. Преди последователите на Исус да бъдат наречени християни (Деяния 11:26), те са известни просто като последователи на Пътя (Йоан 14:6; Деяния 22:4; 24:14). Това подсказва, че още съвсем в началото християнството не е просто набор от теологични учения, съсредоточени върху Исус, но е също и „път“ на живот, по който трябва да „ходят“.

`По какво се различава метафората на Павел от старозаветната? Сравнете Изход 16:4; Левит 18:4; Йеремия 44:23 с Галатяни 5:16, 25; Римляни 8:4.`

Поведението в Стария Завет не се определя просто като „ходене“, а по-конкретно като „ходене в закона“. Halakhah е юридическият термин, който евреите използват за правилата и наредбите както в закона, така и в равинските традиции на своите прадеди. Докато Halakhah обикновено се превежда като „еврейският закон“, думата всъщност произлиза от еврейската дума „ходя“ и буквално означава „път, по който да се ходи“.

Коментарите на Павел за „ходене в Духа“ не отричат послушанието към закона. Апостолът не предлага християните да живеят в нарушение на закона. И пак да повторим, че той не отрича закона или послушанието към закона. Противопоставя се на неправилния законнически подход при прилагането му на практика. Истинското послушание, което изисква Бог, никога не може да се постигне чрез външна принуда, но само чрез вътрешното убеждение от Духа (Галатяни 5:18).

`Каква е вашата лична опитност на „ходене в Духа“? Как точно го правите? Кои навици в живота ви затрудняват това ходене?`