---
title:  Разширено изучаване	Петък
date:   28/07/2017
---

„На Христос като наш заместник и застъпник е възложено нечестието ни. Той е сметнат за престъпник, за да може да ни изкупи от присъдата на закона. Вината на всеки Адамов потомък тежи на сърцето Му. Божият гняв против греха, страшното изявление на Неговото неодобрение към нечестието изпълват душата на Божия Син с ужас. През целия Си живот Христос е проповядвал на един паднал свят добрата вест за милостивата и опрощаваща любов на Отец. Спасение и за най-големия грешник – това е Неговата тема. Но сега, когато носи ужасната тежест на вината, Той не може да види милостивото лице на Отец. Оттеглянето на Божественото присъствие от Спасителя в този час на агония пронизва сърцето Му с такава мъка, която никога не може да бъде разбрана от човеците. Тази агония е толкова силна, че физическата болка е трудно доловима“ (Уайт, Е. Животът на Исус Христос. София: Нов живот, 1996, с. 469, 470).

„Сега Лутер смело навлиза в своето дело като борец за истината. Гласът му звучи от амвона сериозно, с тържествено предупреждение. Излага пред народа отвратителния характер на греха и учи, че е невъзможно човек чрез собствени дела да намали вината или да избегне наказанието си. Нищо друго освен покаяние и вяра в Христос не може да спаси грешника. Неговата благодат не може да бъде купена; тя е свободен дар. Съветва хората да не купуват индулгенции, а да погледнат с вяра към един разпнат Изкупител“ (Уайт, Е. Великата борба. София: Нов живот, 1996, с. 93).

**За разискване:**

**Основни въпроси:**

`1. Дори днес в нашата църква за някои хора все още е трудно да приемат спасението единствено чрез вяра – че Божията благодат ни спасява чрез Христос, без никакви дела от наша страна. Кое ги кара да се колебаят в приемането на тази съдбоносна истина?`

`2. Апостол Павел изрича много силни думи срещу теологичната заблуда „спасение чрез дела“. Какво ни говори това за значението на добрата теология? Защо трябва ние като църква да застанем твърдо, ако е необходимо, когато сред нас се проповядват заблуди?`

**Резюме**: От началото до края на християнския живот основата на нашето спасение е вярата единствено в Христос. Авраам е счетен за праведен само заради вярата си в Божиите обещания и същият този дар е на разположение на всеки човек днес, който има неговата вяра. Единствената причина да не бъдем осъдени за греховете си, е, че Исус е платил цената за тях чрез заместническата Си смърт.