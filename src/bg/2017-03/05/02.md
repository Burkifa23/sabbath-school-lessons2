---
title:  Неразумните галатяни
date:   23/07/2017
---

`Прочетете Галатяни 3:1-5. Обобщете накратко какво казва Павел на галатяните. В какъв смисъл и нас ни заплашва опасността да изпаднем в същия духовен капан – да започнем по правилния начин, а след това да се подхлъзнем към законничество?`

Няколко съвременни превода са се опитали да уловят смисъла на думите на Павел в стих 1 за „неразумните“ галатяни. Думата в оригинал, която той употребява на гръцки език, е доста по-силна. Тя е anoetoi и произлиза от думата за ум (nous). Буквално означава „лишени от ум“. Галатяните са си изгубили ума. Но Павел не се задоволява с това. Той казва, че след като постъпват толкова глупаво, се пита дали някой магьосник не ги е омаял с магията си. „Кой ви омая?“. Думите, които използва, биха могли дори да намекват, че върховният източник на тяхното състояние е дяволът (2 Коринтяни 4:4).

Това, което изумява толкова много Павел в отстъплението на галатяните, е фактът, че те знаят, че спасението се корени в кръста на Христос. Не биха могли да пропуснат нещо подобно. Думата, преведена като „обрисуван“ или „изложен“ в Галатяни 3:1, буквално означава „поставен на плакат“ или „нарисуван“. Използва се за описание на всякакви публични съобщения. Павел казва, че Кръстът е заемал толкова централно място в проповедите му, че галатяните на практика са видели в съзнанието си разпнатия Христос (1 Коринтяни 1:23; 2:2). В известен смисъл той казва, че чрез действията си те се отричат от Кръста.

След това прави разлика между сегашната опитност на галатяните и как отначало са приели вярата в Христос. Затова им задава няколко реторични въпроса. Как са приели Духа, което значи как отначало са станали християни? И от малко по-различна перспектива: Защо Бог им е дал Духа? Дали защото са направили нещо, за да Го спечелят? Категорично не! По-скоро защото са повярвали в благата вест за това какво вече е сторил Христос за тях. След това добро начало, какво ги кара сега да мислят, че трябва да разчитат на своите дела?

`Случва ли ви се понякога да мислите: „Нещата вървят доста добре. Аз съм стабилен християнин, не правя това или онова… А след това неусетно да стигнете до мисълта, че все пак не сте достатъчно добри, за да бъдете спасени? Какво не е наред в тази картина?`