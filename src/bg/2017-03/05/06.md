---
title:  Изкупени от проклятието
date:   27/07/2017
---

_Галатяни 3:9-14_

Противниците на Павел несъмнено са озадачени от смелите му думи в Галатяни 3:10. Те ни най-малко не смятат, че са под проклятие; очакват поне да бъдат благословени заради послушанието си. Обаче Павел е категоричен: „Защото всички, които се облягат на дела, изисквани от закона, са под клетва, понеже е писано: „Проклет всеки, който не постоянства да изпълнява всичко, писано в книгата на закона“.

Апостол Павел противопоставя две напълно различни алтернативи: спасението чрез вяра и спасението чрез дела. Заветните благословения и проклятия, изброени във Второзаконие, 27 и 28 гл., са прости и ясни. Хората, които се покоряват, са благословени; тези, които не изпълняват, са прокълнати. Това означава, че ако човек разчита на послушанието към закона, за да бъде приет от Бога, следва да спази целия закон. Не можем да избираме кое искаме да изпълняваме, нито да приемем, че Бог ще пропусне няколко грешчици тук или там. Всичко или нищо!

Разбира се, това е лоша новина не само за езичниците, но и за законниците опоненти на Павел, защото „всички съгрешиха и не заслужават да се прославят от Бога“ (Римляни 3:23). Независимо колко усърдно се опитваме да бъдем добри, законът може единствено да ни осъди като престъпници.

`Как ни избавя Христос от проклятието на закона? Галатяни 3:13; 2 Коринтяни 5:21.`

Апостол Павел въвежда още една метафора, за да обясни какво е сторил за нас Бог в Христос. Думата изкупвам означава „да откупя обратно“. Употребявала се е за откупната цена, платена при освобождаването на заложници, или за цената, платена за освобождаването на роб. Тъй като заплатата на греха е смърт, проклятието вследствие от неспазването на закона е смъртна присъда. Откупът за нашето спасение не е никак незначителен; за Бога той струва живота на Неговия собствен Син (Йоан 3:16). Исус ни изкупва от проклятието, като поема нашия грях (1 Коринтяни 6:20; 7:23). Доброволно приема нашето проклятие върху Себе Си и понася заради нас пълното наказание за греха (2 Коринтяни 5:21).

Павел цитира Второзаконие 21:23 като библейско доказателство. Според еврейския обичай човек се намира под Божието проклятие, ако след екзекуцията тялото се окачи на дърво. Смъртта на Исус на кръста се смята за пример за такова наказание (Деяния 5:30; 1 Петър 2:24).

Затова не е чудно, че кръстът става камък за препъване за някои евреи, които не могат да си обяснят, че Месията е прокълнат от Бога. Но точно това е Божият план. Да, Месията понася проклятието, но не Своето – а нашето!