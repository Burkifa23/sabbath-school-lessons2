---
title:  Евангелието в Стария Завет
date:   26/07/2017
---

„И Писанието, като предвиждаше, че Бог чрез вяра ще оправдае езичниците, изяви предварително благовестието на Авраам с думите: „В тебе ще се благославят всички народи“ (Галатяни 3:8). Павел пише не само, че евангелието е било проповядвано на Авраам, но и че именно Бог му го е предал. Затова то е истинското евангелие. Но кога Господ го е разкрил пред Авраам? Павел цитира Битие 12:3, като пояснява, че има предвид завета на Бога с Авраам, когато го призовава в Битие 12:1-3.

`Прочетете Битие 12:1-3. Какво ни говорят тези стихове за естеството на завета, който Бог сключва с Авраам?`

Основата на Божия завет с Авраам е концентрирана в Божиите обещания. Бог четири пъти му казва: „Аз ще…“. Тези обещания към него са изумителни, защото идват само от една страна. Бог ги дава – Авраам не обещава нищо. Това е точно обратното на начина, по който много хора се опитват да се свържат с Господа. Ние обикновено обещаваме, че ще Му служим, ако Той направи нещо за нас в отговор. Но това е законничество. Бог не иска от Авраам да Му обещава нищо, а да приеме Неговите обещания с вяра. Разбира се, това не е лесно, защото патриархът трябва да се научи да се доверява напълно на Бога, а не на себе си (Битие, 22 гл.). Следователно призивът на Авраам илюстрира същността на евангелието, която е спасение чрез вяра.

Някои стигат до погрешното заключение, че Библията е разкрила два начина за спасение. Твърдят, че в старозаветни времена спасението се основава върху спазване на заповедите; а тъй като този подход не се увенчава с успех, Бог премахва закона и осигурява спасение чрез вяра. Нищо не е по-далеч от истината. Както пише Павел в Галатяни 1:7, има само едно евангелие.

`Какви други примери за спасение единствено чрез вяра можете да посочите в Стария Завет? Например Левит 17:11; Псалми 32:1-5; 2 Царе 12:1-13; Захария 3:1-4.`

`Често чуваме фразата „евтина благодат“. Това е некоректно название. Благодатта не е евтина – тя е безплатна (поне за нас). Но ние я омаловажаваме, когато смятаме, че можем да добавим нещо към нея чрез своите дела, или когато смятаме, че можем да я използваме като извинение за греха. Към кое от двете сте по-склонни самите вие и как бихте могли да се поправите?`