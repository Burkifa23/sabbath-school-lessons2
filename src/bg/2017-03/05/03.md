---
title:  Основани върху Писанието
date:   24/07/2017
---

До този момент в писмото си до галатяните Павел защитава своето евангелие за оправдание чрез вяра, като се позовава на съгласието, постигнато от апостолите в Йерусалим (Галатяни 2:1-10) и на личната опитност на самите галатяни (Галатяни 3:1-5). От Галатяни 3:6 той се обръща за доказателства към Писанието, където намира окончателното и най-авторитетното потвърждение на евангелието. Всъщност Галатяни 3:6-4:31 представлява поредица от разгръщащи се аргументи, основани на Библията.

`Какво има предвид Павел, когато споменава „Писанието“ в Галатяни 3:6-8? Прочетете и Римляни 1:2; 4:3; 9:17.`

Важно е да помним, че по времето, когато Павел пише писмото си до галатяните, Новият Завет не съществува. Павел е първият новозаветен автор. „Евангелието от Марк“ е вероятно първото от четирите евангелията, но сигурно не е било написано до времето на смъртта на Павел (65 г.сл.Хр.) – т.е. около петнадесет години след писмото му до галатяните. Затова, когато апостолът споменава Писанията, той има предвид единствено Стария Завет.

Старозаветните Писания играят съществена роля в неговите учения. Той не ги смята за отживелица, а за авторитетно и живо Божие Слово. Във 2 Тимотей 3:16 пише: „Цялото писание е боговдъхновено“. Думата, преведена „боговдъхновено“, е theopneustos. Първата част от нея (theo) означава „Бог“, докато втората половина означава „вдъхнат“. Павел използва Писанието, за да докаже, че Исус е обещаният Месия (Римляни 1:2), да дава съвети за християнски начин на живот (Римляни 13:8-10) и да доказва валидността на своите учения (Галатяни 3:8,9).

Трудно е да се определи точно колко стотин пъти той цитира Стария Завет, но тези цитати изпълват всичките му писма с изключение на най-кратките – до Тит и до Филимон.

`Прочетете внимателно Галатяни 3:6-14. Определете кои пасажи от Стария Завет цитира Павел в тези стихове. Какво ни говори това за авторитета на Стария Завет?`

`Случвало ли ви се е да смятате една част от Библията за по-„боговдъхновена“ от останалите? Имайки предвид свидетелството на Павел във 2 Тимотей 3:16, каква опасност ни дебне, ако тръгнем по този път?`