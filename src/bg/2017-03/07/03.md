---
title:  „Под стражата на закона“
date:   07/08/2017
---

В Галатяни 3:23 Павел пише, че сме били „под стражата на закона, затворени до времето на вярата“. „Ние“ обхваща вярващите евреи в галатийските църкви. Те са запознати със закона и Павел говори конкретно на тях в Галатяни 2:15. Това личи от разликата между „ние“ в Галатяни 3:23 и „вие“ в Галатяни 3:26.

Галатяни 3:23 гласи „до времето на вярата“, но на гръцки буквално звучи „преди да дойде вярата“. Тъй като Павел прави сравнение между мястото на закона преди и след Христос (Галатяни 3:24), „вярата“ най-вероятно означава самият Исус, а не християнската вяра по принцип.

`Апостол Павел казва, че евреите са държани „под закона“ преди идването на Христос. Какво има предвид с фразата „под закона“? Сравнете Галатяни 3:22,23 с Римляни 6:14,15; 1 Коринтяни 9:20; Галатяни 4:4,5, 21; 5:18.`

Апостол Павел употребява фразата „под закона“ дванадесет пъти в своите писма. В зависимост от контекста, тя може да означава две различни неща.

1. _„Под закона“_, като алтернативен начин на спасение (Галатяни 4:21). Опонентите в Галатия се опитват да спечелят животворната праведност чрез послушание. Обаче, както Павел вече е пояснил, това е невъзможно (Галатяни 3:21,22). По-късно той дори ще посочи, че с желанието си да бъдат под закона галатяните всъщност отхвърлят Христос (Галатяни 5:2-4).
2. _„Под закона“_, в смисъл под осъждането му (Римляни 6:14,15). Тъй като законът не може да изкупва греха, нарушаването на неговите изисквания накрая води до осъждане. Това е състоянието, в което се намират всички хора. Законът действа като надзирател в затвор, който заключва всички, които са го нарушили и са си навлекли смъртна присъда. Както ще видим в частта от урока за утре, употребата на думата „стража“ (Галатяни 3:23) разкрива, че именно това има предвид апостолът с „под закона“ в този пасаж.

Една сродна гръцка дума – ennomos, която обикновено се превежда „под закона“, буквално означава „в границите на закона“ и се отнася за живот в рамките на изискванията на закона чрез единство с Христос (1 Коринтяни 9:21). С „делата на закона“, т.е. когато се опитваме да спазваме закона, отделени от Христос, е невъзможно да се оправдаем, защото само хората, които са праведни чрез вяра, ще живеят (Галатяни 3:11). Тази истина не отменя закона; тя ни показва само, че законът не може да ни даде вечен живот. Той няма силата за това.