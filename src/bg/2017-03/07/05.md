---
title:  Законът като детеводител
date:   09/08/2017
---

`В Галатяни 3:23 Павел описва закона като страж и пазител. С какво го сравнява в стих 24 и какво означава то?`

Думата, преведена като „детеводител“, произлиза от гръцката дума paidagogos. Някои преводи я предават като „защитник на дисциплината“, „възпитател“ или дори „настойник“, но нито една дума не може да обхване пълното ѝ значение. Paidagogos е роб в римското общество, поставен на авторитетен пост като надзирател на синовете на господаря от момента, когато станат на шест или седем години, докато достигнат пълна зрялост. Освен грижа за физическите нужди на подопечните си, като къпане, хранене и обличане, защита от опасности, paidagogos е отговорен и за това дали синовете на господаря ходят на училище и дали си пишат домашните. Освен това от него се очаква не само да преподава и да бъде пример за моралните добродетели, но също и да направи така, че самите момчета да ги научат и практикуват.

Макар че някои учители сигурно са били любезни и обичани от поверениците си, древната литература ги описва предимно като привърженици на строгата дисциплина. Те си осигуряват послушание не само с груби заплахи и мъмрене, но също и с бой с камшик и пръчка.

Описанието на Павел относно закона като учител дава още по-ясно разбиране за неговата роля. Законът се прибавя, за да посочва греха и да дава съвети. Самото естество на тази задача предполага законът да има и отрицателен аспект, и то защото той ни порицава и осъжда като грешници. Обаче дори този „отрицателен“ аспект Бог използва в наша полза, защото осъждането от закона ни води при Христос. Затова законът и евангелието не са в противоречие. Бог ги е определил да работят в синхрон за нашето спасение.

„В този стих [Галатяни 3:24] Светият Дух говори чрез апостола конкретно за моралния закон. Законът ни разкрива греха и ни кара да почувстваме нуждата си от Христос, за да се втурнем към Него за прошка и мир, като се покайваме пред Бога и вярваме в нашия Господ Исус Христос“ (Уайт, Е. Избрани вести. Т. 1. София: Ел Уай, 2013, с. 236).

`Кога за последен път сравнихте своите действия, думи и мисли със закона? Направете го сега, като ги сравните не само с буквата на закона, но и с неговия дух (Матей 5:28; Римляни 7:6). Добри ли са резултатите? Какво говори отговорът ви за основната идея на Павел в това Послание?`