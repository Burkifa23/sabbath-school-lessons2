---
title:  Пътят към вярата
date:   05/08/2017
---

### За тази седмица прочетете:
Галатяни 3:21-25; Левит 18:5; Римляни 3:9-19; 1 Коринтяни 9:20; Римляни 3:1,2; 8:1-4

> <p>Стих за запаметяване</p>
> „Писанието затвори всички под грях, така че обещанието, изпълнено чрез вяра в Исус Христос, да се даде на тези, които вярват“ (Галатяни 3:22).

Отдавна е известна способността на пощенските гълъби да прелитат стотици километри дневно и да достигат с изумителна точност мястото, откъдето са тръгнали. Обаче дори и най-добрите от тях понякога се объркват и никога не се връщат в началната точка. Най-неприятният подобен инцидент се случил в Англия, където около двадесет хиляди птици (оценени на повече от 600 хиляди долара) никога не се върнали в гълъбарниците.

Както повечето от нас са изпитвали по един или друг начин, изгубването на ориентация не е приятно нещо. То ни изпълва със страх и безпокойство; може да изпаднем даже в паника.

Същото важи и за духовната реалност. Дори след като приемем Христос, може да се загубим или да изгубим ориентация; и то до такава степен, че никога да не се върнем при Господа.

Обаче добрата новина е, че Бог никога не ни оставя да се справяме сами. Той е очертал пътя към вярата, разкрит в евангелието, и този път включва закона. Много хора се опитват да отделят закона от евангелието; някои дори ги смятат за противоположни. А това гледище е не само погрешно, но и може да доведе до трагични последици. Без закона ние не бихме имали никакво евангелие. Всъщност е много трудно да разберем евангелието без закона.