---
title:  Законът и вярващият човек
date:   10/08/2017
---

_Галатяни 3:25_

Много хора тълкуват коментара на Павел в Галатяни 3:25 като пълно отхвърляне на закона. Обаче в това почти няма никакъв смисъл, като имаме предвид положителните му думи за закона на други места в Библията.

Тогава какво иска да каже той?

Първо, вече не сме под осъждането на закона (Римляни 8:3). Като вярващи ние сме в Христос и се наслаждаваме на привилегията да живеем под благодат (Римляни 6:14,15). Това ни дава свободата да служим на Христос с цяло сърце, без страх от осъждане за грешките, които междувременно бихме могли да допуснем. Именно това е истинската свобода в евангелието, нещо радикално различно от идеята повече да не изпълняваш закона – което някои наричат „свобода“ в Христос. Всъщност неподчинението на закона е грях – а грехът няма нищо общо със свободата (Йоан 8:34).

`Прочетете Римляни 8:1-3. Какво означава да не бъдем повече осъждани от закона? Как тази невероятна истина следва да повлияе върху начина ни на живот?`

След като сме получили опрощение чрез Христос, сега отношението ни към закона е съвсем различно. Вече сме призовани да живеем така, че да радваме Бога (1 Солунци 4:1); Павел го нарича ходене в Духа (Галатяни 5:18). Това не означава, че моралният кодекс вече не е необходим – този въпрос изобщо не стои на дневен ред. И как законът би могъл да бъде излишен, когато съвсем ясно видяхме, че именно той определя какво е грях?

Всъщност тъй като законът е точно копие на Божия характер, когато го изпълняваме, ние просто отразяваме Неговия характер. Дори нещо повече, следваме не просто някакъв сборник от правила, а примера на Исус, Който извършва за нас това, което законът никога не би могъл да стори – записва го в нашите сърца (Евреи 8:10) и прави възможно изпълнението в нас на праведните изисквания на закона (Римляни 8:4). Т.е. чрез нашата връзка с Исус имаме силата да изпълняваме закона както никога преди.

`Прочетете Римляни 8:4. Какво казва Павел тук? Как сте видели да се изпълнява това обещание в собствения ви живот? Същевременно, въпреки всички положителни промени, които сте забелязали, защо трябва спасението винаги да бъде основано върху онова, което е направил за нас Христос, а не върху нещо друго?`