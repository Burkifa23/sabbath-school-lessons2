---
title:  Законът и обещанието
date:   06/08/2017
---

**„Тогава законът противен ли е на Божиите обещания?“ (Галатяни 3:21).**

Като предвижда, че коментарите му биха могли да накарат неговите опоненти да стигнат до заключението, че пренебрегва закона или че думите му за предимството на Божиите обещания са просто завоалирано подценяване на Мойсей и на Тората, Павел задава именно въпроса, който се върти в главите им: „Значи казваш, че законът противоречи на Божиите обещания?“. На това отговаря с категорично „Не!“. Подобно заключение е абсурдно, защото Господ не противоречи на самия Себе Си. Той дава както обещанието, така и закона. Законът не е несъвместим с обещанието. Двете просто имат различни роли и функции в цялостния спасителен план на Бога.

`Какви погрешни представи имат опонентите на Павел за ролята на закона? Сравнете Галатяни 3:21, Левит 18:5 с Второзаконие 6:24.`

Тези хора смятат, че законът може да им придаде духовен живот. Тяхната гледна точка вероятно произтича от неправилно тълкуване на старозаветни текстове като Левит 18:5 и Второзаконие 6:24, където законът посочва как трябва да живеят хората, които пребъдват в Божия завет. Законът наистина управлява живота в рамките на завета, но те стигат до заключението, че законът е източникът на лична връзка с Бога. Обаче Библията категорично заявява, че способността „да оживотворява“, е сила, упражнявана единствено от Бога и от Неговия Дух (4 Царе 5:7; Неемия 9:6; Йоан 5:21; Римляни 4:17). Законът не може да съживи никого духовно. Това обаче не означава, че той противоречи на Божието обещание.

В стремежа си да докаже неспособността на закона да дава живот, Павел пише в Галатяни 3:22: „Писанието затвори всички под грях“. В Римляни 3:9-19 той използва поредица стихове от Стария Завет, за да покаже точно колко сме лоши. Пасажите не са подредени случайно. Апостолът започва със сърцевината на проблема с греха – егоизмът, който разболява човешкото сърце – а след това преминава към стихове, които описват способността на греха да прониква надълбоко, и накрая – неговата универсалност.

Каква е идеята? Поради силата на греха и ограниченията на закона обещанието за вечен живот може да се осъществи за нас единствено чрез верността на Христос в наша полза. Отново виждаме великата истина, дала тласък на протестантската Реформация.

`Въпреки че законът не може да ни спаси, какви големи предимства ни носи придържането към него? Или какво добро ви е донесло действително в живота послушанието към Божия закон?`