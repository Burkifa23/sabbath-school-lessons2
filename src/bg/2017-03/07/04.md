---
title:  Законът като наш „страж“
date:   08/08/2017
---

Павел прави две генерални заключения за закона: (1) законът не анулира Божието обещание, дадено на Авраам (Галатяни 3:15-20); (2) законът не противоречи на обещанието (Галатяни 3:21,22).

Тогава каква всъщност е неговата роля? Павел пише, че той е прибавен „да се изявят престъпленията“ (Галатяни 3:19), и разширява тази идея, като използва три различни думи или фрази във връзка със закона: бяхме под стражата (ст. 23), затворени (ст. 23) и детеводител (ст. 24).

`Прочетете внимателно и с молитва Галатяни 3:19-24. Какво казва Павел за закона?`

Много съвременни преводи тълкуват коментарите на Павел в Галатяни 3:19 в напълно отрицателен смисъл. Но оригиналната гръцка дума съвсем не е толкова еднозначна. Еврейската дума, преведена като „бяхме под стражата“ (ст. 23), буквално означава „пазя“. Въпреки че може да се използва в отрицателен смисъл, както „държа в подчинение“ или „наблюдавам“ (2 Коринтяни 11:32), в Новия Завет тя по принцип носи по-положителен смисъл, като „защитавам“ или „предпазвам“ (Филипяни 4:7; 1 Петър 1:5). Същото важи за думата, преведена като „затворени“ (Галатяни 3:23). Тя може да бъде преведена „заключвам“ (Битие 20:18), „затварям“ (Изход 14:3; Исус Навин 6:1; Йеремия 13:19), „улавям“ (Лука 5:6) или „ограничавам” (Римляни 11:32). Както показват тези примери, в зависимост от контекста думата може да носи както положително, така и отрицателно значение.

`Какви предимства дава на израилтяните законът (морален и церемониален)? Римляни 3:1,2; Второзаконие 7:12-24; Левит 18:20-30.`

Макар Павел да говори за закона в отрицателно отношение (Римляни 7:6; Галатяни 2:19), той ще каже и много положителни неща за него (Римляни 7:12, 14; 8:3,4; 13:8). Законът не е проклятие, което Бог е положил върху Израил; точно обратното, предвиден е за благословение. Макар че жертвената му система не би могла напълно да премахне греха, той сочи към обещания Месия, Който може да го постигне, а законовите правила за човешкото поведение до голяма степен предпазват Израил от пороците, пропили се в другите древни цивилизации. Имайки предвид положителните коментари на Павел за закона на други места, би било грешка да разбираме думите му тук в напълно отрицателен смисъл.

`Помислете за нещо добро, което се използва неправилно. Например как лекарство, създадено за лечение на болест, може да се използва като наркотик от някого. Какви подобни примери срещате в своя живот? Как идеята, че нещо добро може да се използва неправилно, ни помага да разберем какво разяснява тук Павел?`