---
title:  Разказ
date:   11/08/2017
---

#### Невинна в затвора – Част 1

Възможно ли е животът да се обърка повече от това? Прабха размишлявала, докато стояла в затворническата килия. „Аз съм невинна, защо боговете не ме чуват?“ Прабха едва навършила 16 години, когато я арестували за убийство, което не е извършила.

Семейството й било бедно. Заедно със сестра си не ходели на училище, тъй като трябвало да работят, за да изхранват семейството. Когато била на 15 години, баща й починал и семейството изпаднало в крайна бедност. Баща й бил станал християни преди смъртта си, но нима това му помогнало, чудела се Прабха.

Прабха работела за богата възрастна жена, която почтително наричана „Ма“. Готвела, чистела и понякога стояла при нея. Ма се отнасяла добре с Прабха, която често била единствената й придружителка, тъй като съпругът й бил починал.

Една вечер Прабха се приготвяла да се прибира вкъщи, но Ма я помолила да остане с нея през нощта, за да не е сама. Момичето се съгласило. Знаела, че Ма е самотна поради отсъствието на осиновения й син.

В около 3 ч. Ма повикала Прабха. „Моля те, стопли ми води за ритуалното къпане. Искам да съм готова за сутрешните молитви, защото днес е празникът на моя бог.“ Прабха кимнала с глава и се запътила през тъмната къща към кухнята.

Отваряйки вратата, видяла няколко мъже да се крият там. Преди да успее да извика, те я хванали и й запушили устата. Един от тях извадил нож и го размахал заплашително, като я порязал няколко пъти. Друг я завързал с въже и я блъснал в ъгъла. Тя треперела и наблюдавала как мъжете тръгват към стаята на Ма.

Прабха чула Ма да вика. Чула също как мъжете искат от нея пари, накити и злато. След това се чул писък и силен удар. Последвала кратка борба, след което мъжете излезли с тичане от къщата.

Прабха с мъка се освободила от въжето, но открила, че вратата на кухнята е заключена. Счупила прозореца, излязла през него и започнала да вика за помощ. В стаята на Ма открила възрастната жена на пода. Вече било прекалено късно. Ма не дишала.

Прабха помолила през прозореца един минаващ човек да извика полицията. „Крадци влязоха и убиха Ма“, викала тя истерично.

Полицаите пристигнали и Прабха им разказала какво се случило. Те я отвели в болницата, където превързали раните й. След като си тръгнала от болницата обаче полицаите я арестували и я вкарали в затвора. Те били убедени, че Прабха е убила Ма.

_Продължението следва._