---
title:  Защо да се връщаме към робството?
date:   17/08/2017
---

_Галатяни 4:8-20_

`Прочетете Галатяни 4:8-20. Напишете обобщение на казаното от Павел тук. Доколко сериозно приема той тези фалшиви учения сред галатяните?`

Павел не описва в какво точно се състоят религиозните обичаи на галатяните, но определено има предвид фалшива система на поклонение, която довежда до духовно робство. Той наистина я смята за толкова опасна и разрушителна, че се налага да напише пламенно писмо с предупреждение към галатяните; техните действия приличат на пропадане от статута на син към положението на роб.

`Макар да не споменава нищо конкретно, кое действие на галатяните според него е толкова осъдително? Галатяни 4:9-11.`

Много хора тълкуват споменатите от Павел „дни, месеци, времена и години“ (Галатяни 4:10) като възражение не само срещу церемониалния закон, но също и срещу съботата. Обаче за подобно тълкувание липсват каквито и да било доказателства. За начало, ако Павел наистина имаше предвид съботата и други конкретни еврейски обичаи, от Колосяни 2:16 става ясно, че лесно би могъл да ги нарече по име. Второ, Павел е категоричен, че каквото и да вършат галатяните, това ги води от свобода в Христос към робство. „Ако спазването на съботата от седмия ден подчиняваше човека на робство, тогава би трябвало самият Творец да е станал роб, когато е спазил първата събота в света!“ (Адвентен библейски коментар. Т. 6. С. 967 – англ. изд.). Освен това защо Исус не само спазва съботата, но и поучава другите как да я освещават, ако правилното ѝ съблюдаване лишаваше по някакъв начин хората от свободата, която имат в Него (Марк 2:27,28; Лука 13:10-16)?

`Възможно ли е да има някои обичаи в адвентизма, които да отнемат от свободата, която притежаваме в Христос? Или ако самите обичаи не са проблематични, дали нашето отношение към тях не е такова? Как едно неправилно отношение може да ни въведе в този вид робство, за което Павел толкова настоятелно предупреждава галатяните?`