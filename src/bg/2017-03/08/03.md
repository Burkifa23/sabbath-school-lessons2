---
title:  Роби на елементарни принципи
date:   14/08/2017
---

След като току-що е сравнил нашата връзка с Бога с тази на синове и наследници, Павел сега доразвива метафората, като включва темата за наследството в Галатяни 4:1-3. Неговите думи извикват в ума ситуация, в която собственикът на голямо имение е починал и е оставил собствеността си на най-големия от своите синове. Обаче синът все още е непълнолетен. Както е прието за завещанията дори и днес, волята на бащата постановява синът да бъде под опеката на настойници и управители, докато достигне пълнолетие. Макар че е господар на бащиния си имот по право, като непълнолетен той на практика е почти роб.

Аналогията на Павел е сходна с детеводителя от Галатяни 3:24, но в този случай властта на настойниците и управителите е много по-голяма и съществена. Те са отговорни не само за отглеждането на господарския син, но също и за управлението на всички финансови и административни дела, докато синът порасне достатъчно, за да поеме сам тези задължения.

`Прочетете Галатяни 4:1-3. Кое в думите на Павел ни помага да изясним каква трябва да бъде ролята на закона в нашия живот, след като вече сме в Христос?`

Спорно е какво точно има предвид Павел под фразата „първоначалните учения“ (Галатяни 4:3, 8). Гръцката дума stoicheia буквално означава „елементи“. Някои смятат, че тя е описание на основните елементи, образуващи Вселената (2 Петър 3:10, 12); или че това са демонични сили, които контролират тази покварена епоха (Колосяни 2:15); или елементарните принципи на религиозния живот, „АБВ“-то на религията (Евреи 5:12). Фокусът на Павел върху положението на хората като „непълнолетни“ преди идването на Христос (Галатяни 4:1-3) подсказва, че тук той говори за елементарните принципи на религиозния живот. Ако е така, значи казва, че старозаветният период, с неговите закони и жертви, е просто евангелски буквар, който излага основните понятия на спасението. Затова колкото и важни, и информативни да са за Израил церемониалните закони, те са само сянка на онова, което предстои. Целта никога не е била да заемат мястото на Христос.

Да направляваме живота си според тези правила, а не според Христос, е като да се връщаме назад във времето. За християните връщането към тези първоначални учения, след като Христос вече е дошъл, прилича на пълнолетния син от аналогията на Павел, който отново иска да стане непълнолетен!

`Въпреки че по детски доверчивата вяра е нещо положително (Матей 18:3), дали тя е задължително равностойна на духовната зрялост? Можете ли да защитите становището, че колкото повече израствате духовно, толкова по-детски доверчива ще става вашата вяра? Доколко детска, „невинна“ и доверчива е тя сега?`