---
title:  Нашето положение в Христос
date:   13/08/2017
---

_Галатяни 3:26-29_

`Прочетете Галатяни 3:26, след като си припомните Галатяни 3:25. Как този стих ни помага да разберем каква е връзката ни със закона сега, след като сме били изкупени от Исус?`

Думата „защото“ в началото на стих 26 показва, че Павел вижда пряка връзка между този стих и предишния. Точно както синът на господаря е под опеката на настойник, докато е непълнолетен, така и според Павел хората, които са приели вярата в Христос, вече не са непълнолетни; връзката им със закона е променена,защото сега са пълнолетни Божии „синове“.

Разбира се, думата „син“ не се отнася само за мъжете; Павел определено включва и жените в тази категория (Галатяни 3:28). Причината да употреби „синове“ вместо „деца“, е фактът, че има предвид семейното наследство, което се предава само по мъжка линия, заедно с разбирането, че фразата „Божии синове“ е специалното наименование за Израил в Стария Завет (Второзаконие 14:1; Осия 11:1). Сега в Христос езичниците също получават достъп до особената връзка с Бога, която е била изключително право на Израил.

`Кое прави кръщението толкова важно събитие? Галатяни 3:27,28; Римляни 6:1-11; 1 Петър 3:21.`

Думата „понеже“, употребена от Павел в стих 27, още веднъж потвърждава тясната логическа връзка в неговите аргументи. Той смята кръщението за радикално решение, свързващо живота ни с Христос. В Римляни, 6 глава го описва символично като сливане с Него както в смъртта, така и във възкресението Му. В „Галатяни“ Павел използва различна метафора: кръщението е обличане с Христос. Думите му напомнят за прекрасните пасажи в Стария Завет, които говорят за обличане с правдата и спасението (Исая 61:10; Йов 29:14). „Павел смята кръщението за момент, когато Христос обгръща вярващия човек като дреха. Макар че не употребява точно тази дума, Павел описва праведността, с която се удостояват вярващите“ (Frank J. Matera. Galatians. Collegeville, Minn.: The Liturgical Press, 1992, p. 145).

Нашето единство с Христос, символизирано чрез кръщението, означава, че каквото е валидно за Христос, важи и за нас. Тъй като Той е Авраамовият „потомък“, вярващите, като „сънаследници с Христос“ (Римляни 8:17), също наследяват всички заветни обещания, дадени на Авраам и на неговите потомци.

`Разсъждавайте върху мисълта, че каквото е валидно за Христос, важи и за нас. Как тази невероятна истина следва да повлияе върху всеки аспект от живота ни?`