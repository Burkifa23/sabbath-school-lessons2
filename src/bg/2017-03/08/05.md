---
title:  Привилегиите на осиновението
date:   16/08/2017
---

_Галатяни 4:5-7_

В Галатяни 4:5-7 Павел разширява темата, като подчертава, че сега Христос „изкупи онези, които бяха под закона“. Думата „изкупвам“ означава „откупвам обратно“. Става въпрос за цената, която се плаща при откупването на свободата на пленник или роб. Както показва контекстът, изкуплението включва неприятни обстоятелства – някой човек е изпаднал в беда и трябва да бъде освободен.

Обаче от какво трябва да бъдем освободени? Новият Завет споменава, освен всичко друго, четири неща: (1) освободени от дявола и от неговите примки (Евреи 2:14,15); (2) освободени от смъртта (1 Коринтяни 15:56,57); (3) освободени от силата на греха, който ни поробва по рождение (Римляни 6:22); и (4) освободени от осъждането на закона (Римляни 3:19-24; Галатяни 3:13; 4:5).

`Каква добра цел е постигнал Христос за нас чрез изкуплението, което имаме в Него? Галатяни 4:5-7; Ефесяни 1:5; Римляни 8:15,16, 23; 9:4,5.`

Често наричаме това, което е сторил Христос за нас, „спасение“. Макар и правилна, тази дума в никакъв случай не може да се сравни със значението и нагледността на употребената от Павел удивителна дума „осиновение“ (huiothesia). Въпреки че единствен той от новозаветните автори я използва, осиновяването е добре позната юридическа процедура в гръко-римския свят. Няколко римски императори през живота на Павел я използват като средство да изберат свой приемник, когато са лишени от законен наследник. Осиновяването гарантира доста привилегии: „(1) Осиновеният син става истински син (…) на своя осиновител (…). (2) Осиновителят приема да отгледа детето, както е редно, и да осигури необходимите храна и облекло. (3) Осиновителят не може да се откаже от осиновения си син. (4) Детето не може да бъде превърнато в роб. (5) Биологичните родители на детето нямат никакво право да си го поискат обратно. (6) Осиновяването включва правото на наследство“ (Derek R. Moore-Crispin. “Galatians 4:1-9: The Use and Abuse of Parallels,” The Evangelical Quarterly, vol. LXI/No. 3 (1989), p. 216).

Щом тези права са гарантирани тук, на земята, само си представете колко по-велики са привилегиите, които имаме като осиновени Божии деца!

`Прочетете Галатяни 4:6, като имате предвид, че еврейската дума „Авва“ е съкровеното обръщение на децата към техния баща, нещо като днешното „татко“. Исус го употребява в молитва (Марк 14:36), а като Божии деца ние също имаме привилегията да наричаме Бога „Авва“. Усещате ли такава тясна близост с Него в живота си? Ако не, какъв е проблемът? Какво можете да промените, за да изградите подобна близост?`