---
title:  „Бог изпрати Сина Си“
date:   15/08/2017
---

_Галатяни 4:4_

**„А когато се изпълни времето, Бог изпрати Сина Си, Който се роди от жена, роди се и под закона“ (Галатяни 4:4).**

Употребата на думата „изпълни“ разкрива Божията активна роля в осъществяването на намеренията Му в човешката история. Исус не идва просто така, по някое време; Той идва в точно определеното от Бога време. От историческа гледна точка, това време е известно като Pax Romana (Римският мир) – двестагодишен период на относителна стабилност и мир в Римската империя. Завладяването на Средиземноморието донася мир, общ език, благоприятни условия за пътуване и еднородна култура, която улеснява бързото разпространение на евангелието. От библейска гледна точка, то бележи времето, което е определил Бог за идването на обещания Месия (Даниил 9:24-27).

`Защо трябва Христос да поема нашето човешко естество, за да ни изкупи? Йоан 1:14; Галатяни 4:4,5; Римляни 8:3,4; 2 Коринтяни 5:21; Филипяни 2:5-8; Евреи 2:14-18; 4:14,15.`

Галатяни 4:4,5 съдържа едно от най-сбитите и ясни изложения на евангелието в Свещеното Писание. Навлизането на Исус в човешката история не е въпрос на случайност. „Бог изпрати Своя Син.“ С други думи, Бог поема инициативата за нашето спасение.

В тези думи се съдържа и основополагащото християнско вярване във вечната божественост на Христос (Йоан 1:1-3, 18; Филипяни 2:5-9; Колосяни 1:15-17). Бог не изпраща някакъв небесен пратеник. Идва самият Той.

Въпреки че е Божият предсъществуващ Син, Исус освен това се „роди от жена“. Чрез непорочното зачатие, за което загатва тази фраза, още по-недвусмислено се потвърждава Неговото наистина човешко естество.

Изразът „роди се и под закона“ посочва не само Неговия еврейски произход, но и факта, че понася нашето осъждение.

Налага се Христос да приеме нашето човешко естество, защото ние не бихме могли сами да спасим себе си. Съчетавайки в едно Своето Божествено естество и грешната ни човешка природа, Христос придобива законното право да стане наш Заместник, Спасител и Първосвещеник. Като втория Адам, Той идва да изиска обратно всичко, което е загубил първият Адам заради непослушанието си (Римляни 5:12-21). Чрез Своето послушание съвършено изпълнява изискванията на закона и по този начин изкупва трагичния провал на първия човек. А чрез смъртта на кръста поема справедливостта на закона, изискваща смъртта на грешника, и така спечелва правото да изкупи всички, които Му предават живота си с истинска вяра.