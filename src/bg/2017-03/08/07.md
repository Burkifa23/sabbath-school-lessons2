---
title:  Разширено изучаване
date:   18/08/2017
---

„В небесния съвет се взема решението, че макар и престъпници, хората не трябва да загиват в непокорството си, но чрез вяра в Христос като техен заместник и гарант да могат да станат Божии избрани, предопределени да бъдат осиновени деца от Исус Христос според Неговата блага воля. Бог желае всички хора да бъдат спасени, защото е направил всичко възможно, като е дал Своя Единороден Син да плати откупа за човека. Тези, които загиват, са обречени, защото отказват да бъдат осиновени като Божии деца чрез Христос Исус. Гордостта на човека му пречи да приеме плана на спасението. Но човешки заслуги няма да вкарат нито една душа в Божието присъствие. Това, което ще направи човека угоден пред Бога, е придадената благодат на Христос чрез вяра в Неговото име. Ни най-малко не може да се разчита на дела или на щастлив полет на чувствата като доказателство, че хората са приети от Него, защото избраните са избрани чрез Христос“ (Уайт, Е. „Избрани в Христос“. Знамения на времето. 2 януари 1893).

**За разискване**

`1. Помислете върху идеята какво означава и какво не означава да приличаме на деца в християнския си живот. На кои детски черти трябва ревностно да подражаваме в нашата вяра и отношения с Бога? Същевременно в какво отношение можем да прекалим с тази идея? Обсъдете!`

`2. Кое в човека го кара толкова силно да се плаши от идеята за благодат, за спасение единствено чрез вяра? Защо толкова много хора по-скоро биха се опитали да изработят пътя към спасението си сами, ако това беше възможно?`

`3. Прегледайте с групата последните въпроси от частта за четвъртък. Как ние като адвентисти от седмия ден бихме могли да се оплетем в този вид робство, от което в най-добрия случай сме били освободени? Как би могло да ни се случи това, как да го осъзнаем и да се освободим?`

**Резюме**: В Христос ние сме осиновени в Божието семейство като Божии синове и дъщери. След като сме Негови деца, имаме достъп до всички права и привилегии, които произтичат от такава семейна връзка. Глупаво би било връзката ни с Бога да се основава единствено на правила и постановления. Ще заприличаме на син, който желае да се откаже от положението и наследството си, за да стане роб.