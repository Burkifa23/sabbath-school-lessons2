---
title:  Пастирският призив на Павел
date:   19/08/2017
---

### За тази седмица прочетете:
Галатяни 4:12-20; 1 Коринтяни 11:1; Филипяни 3:17; 1 Коринтяни 9:19-23; 2 Коринтяни 4:7-12

> <p>Стих за запаметяване</p>
> „Моля ви се, братя, станете като мене, защото и аз станах като вас“ (Галатяни 4:12).

Както видяхме досега, Павел никак не се церемони с галатяните. Силните му думи обаче просто отразяват боговдъхновената загриженост за духовното благополучие на църквата, която е основал. Освен съдбоносния теологичен въпрос, с който се занимава, „Посланието към галатяните“ в по-широк смисъл разкрива и колко важни са доктрините. Ако това, в което вярвахме, не беше чак толкова важно, ако истинността на доктрината нямаше чак толкова голямо значение, защо тогава апостолът би бил толкова ревностен, толкова безкомпромисен в писмото си? Истината е, че определено това, в което вярваме, има огромно значение особено що се отнася до цялото евангелие.

В Галатяни 4:12-20 Павел продължава коментара си, макар че променя подхода, поне мъничко. Вече е изложил доста изчерпателни и теологично сложни аргументи, за да убеди галатяните в заблудите им, а сега отправя един по-личен, по-пастирски призив. За разлика от фалшивите учители, които не се интересуват истински от галатяните, Павел проявява искрената загриженост, тревога, надежда и любов на пастира към непокорното му стадо. Той не просто поправя теологията, а се опитва да служи на хората, които обича.