---
title:  Разширено изучаване
date:   25/08/2017
---

„В галатийските църкви евангелската вест е заменена с явни, крещящи заблуди. Христос, истинската основа на вярата, е на практика отречен заради отживелите церемонии на юдаизма. Апостолът разбира, че за да бъдат вярващите в Галатия предпазени от застрашаващите ги опасни влияния, трябва да бъдат предприети най-решителни мерки, трябва да бъде дадено най-остро предупреждение.

Важен урок, който всеки служител на Христос следва да научи, е да нагажда работата си към положението на хората, на които желае да служи. Необходими са както нежност и търпение, така и решителност и твърдост, но трябва да се прилагат с необходимата мъдрост. Мъдрото отношение към различни начини на мислене, при различни обстоятелства и условия, е работа, която изисква мъдрост и преценка, просветени и осветени от Божия Дух (…)

Павел умолява хората, които някога са преживели в живота си Божията сила, да се върнат към първата си любов в евангелската истина. С необорими аргументи той представя пред тях привилегията да станат свободни мъже и жени в Христос, чрез Чиято изкупителна благодат всички хора, които Му се предадат напълно, са облечени в дрехата на Неговата праведност. Той защитава разбирането, че всяка душа, която иска да бъде спасена, трябва да преживее истинска, лична опитност в Божиите неща.

Силните призивни думи на апостола не са безплодни. Светият Дух заработва с пълна сила и много от хората, отклонили се по криви пътеки, се връщат към първоначалната си вяра в евангелието. Оттогава насетне те застават твърди в свободата, която им е дал Христос“ (Уайт, Е. Деяния на апостолите. София: Нов живот, 1992, с. 172, 173).

**За разискване**:

`1. Помислете по въпроса за страданието и как Бог би могъл да го използва. Как се справяме със ситуации, в които изглежда, че от страданията не е произлязло нищо добро?`

`2. Обсъдете идеята за това как се изобразява Христос в нас. Какво на практика означава това? Как да разберем дали се случва и в нас? Как да не се обезсърчаваме, ако не става толкова бързо, колкото го очакваме?`

**Резюме**: След като изтъква доста подробни и теологично издържани аргументи, сега Павел отправя по-личен и емоционален призив към галатяните. Умолява ги да послушат съветите му, като им напомня за добрите отношения, които са изградили в миналото, и за искрената любов и загриженост, които изпитва към тях като техен духовен родител.