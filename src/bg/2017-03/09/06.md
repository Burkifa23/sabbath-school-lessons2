---
title:  Да говорим истината
date:   24/08/2017
---

`Прочетете Галатяни 4:16. Какво важно свидетелство изрича тук Павел? Преживявали ли сте нещо подобно? Йоан 3:19; Матей 26:64,65; Йеремия 36:17-23.`

Изразът „казвам ти истината“ често е натоварен с отрицателен смисъл, особено в наши дни, когато може да бъде възприет като остра, необуздана, унищожителна тактика да кажем на някого фактите, независимо колко неприятни или нежелани могат да бъдат те. Ако не бяха коментарите на Павел в Галатяни 4:12-20 и на още няколко различни места в писмото му, човек би могъл да стигне до погрешния извод, че интересът на Павел към истината на евангелието е по-силен от любовта му. Обаче, както видяхме, макар апостолът да има голямо желание галатяните да научат „истината на евангелието“ (Галатяни 2:5, 14), това желание е мотивирано от любовта му към тях. Кой не е изпитвал на свой гръб колко болезнено може да бъде изобличаването на някого, или да му се кажат в очите истини, които по никакъв начин не би желал да чуе? Ние го правим, защото сме загрижени за човека, а не защото искаме да му причиним болка, макар че понякога непосредственият резултат от нашите думи е обида или дори гняв и негодувание срещу нас. Въпреки всичко ние го правим, защото знаем, че именно това трябва да чуе той, независимо колко много не му се иска да го чуе.

`Какво казва Павел в Галатяни 4:17-20 за хората, на които се противопоставя? Какво още оспорва освен тяхната теология?`

За разлика от прямотата на евангелието, с която Павел вероятно рискува да си навлече яростта на галатяните, неговите противници с всички сили се домогват до благосклонността им не заради любов към самите галатяни, а поради свои лични егоистични мотиви. Не е ясно какво точно има предвид апостолът, когато казва, че неговите опоненти „искат да ви отлъчат“, макар че това може да е опит да лишат галатяните от привилегиите на евангелието, докато първо не се обрежат.

`Помислете за случай, когато вашите думи, макар и истинни, и на място, са породили у някого гняв спрямо вас. Какво научихте от това преживяване, което би могло да ви помогне следващия път, когато трябва да направите нещо подобно?`