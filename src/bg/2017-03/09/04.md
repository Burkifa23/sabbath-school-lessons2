---
title:  Аз станах като вас
date:   22/08/2017
---

`Прочетете 1 Коринтяни 9:19-23. Кое в думите на Павел може да ни помогне по-добре да разберем идеята му във втората част от Галатяни 4:12? Вж. Деяния 17:16-34; 1 Коринтяни 8:8-13; Галатяни 2:11-14.`

Галатяни 4:12 може да звучи малко объркващо. Защо галатяните да стават като Павел, щом той вече е станал като тях?

Както видяхме вчера, апостол Павел желае те да станат като него в пълната му вяра и доверие в цялостното спасително дело на Христос. Неговият коментар, че те трябва да станат като него, напомня за това как той, макар и евреин, е станал като езичник „без закон“, за да достигне езичниците сред тях с евангелието. Като най-великият мисионер за езическия свят, той се е научил да проповядва евангелието както на евреи, така и на езичници. Всъщност според 1 Коринтяни 9:19-23 методът на Павел се променя в зависимост от хората, които се опитва да достигне, въпреки че евангелието си остава едно и също.

„Павел е пионер в това, което днес наричаме контекстуализация – нуждата да се предава евангелието по такъв начин, че да съответства на средата на хората, към които е отправено“ (Timothy George. The New American Commentary: Galatians. Nashville, Tenn.: Broadman & Holman Publishers, 1994, p. 321).

Коментарите на Павел в 1 Коринтяни 9:21 показват, че той смята, че има граници на това доколко далеч в контекстуализацията на евангелието трябва да стига човек. Например споменава, че макар да е свободен да достига по различен начин до евреи и езичници, тази свобода не включва правото да живее без закон, защото християните са под „закона на Христос“.

Въпреки че контекстуализацията невинаги е лесна, „ако успеем да отделим сърцевината на евангелието от нейния културен пашкул, да контекстуализираме вестта на Христос, без да правим компромис със съдържанието, ние също би трябвало да станем подражатели на Павел“ (Timothy George. Galatians, pp. 321, 322).

`Толкова е лесно да правим компромиси, нали? Понякога колкото по-дълго човек е бил християнин, толкова по-лесно му е да ги допуска. Защо се случва така? Бъдете честни спрямо себе си. До каква степен е проникнал компромисът в живота ви и по какъв начин го оправдавате? Как бихте могли да сложите точка на това там, където се налага?`