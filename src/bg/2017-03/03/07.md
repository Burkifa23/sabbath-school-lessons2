---
title:  Разширено изучаване
date:   14/07/2017
---

**Прочетете още**

За по-подробно изучаване на въпроса за единството и многообразието в църквата прочетете следните материали от Елън Уайт: „Преценка на нова светлина“, с. 45, 47 от „Съвети към автори и издатели“ – англ. изд.; „Обяснение на някои ранни свидетелства”, с. 57 от „Избрани вести“, Т. 1; „Тактичност“, с. 117-119 от „Служители на евангелието“ – англ. изд.; и „Ръкопис 898”, с. 1092, 1093 от „Материали от 1888“, Т. 3 – англ. изд.

„Дори и най-добрите сред хората ще допуснат сериозни грешки, ако бъдат оставени сами на себе си. Колкото по-големи отговорности носи един човек, колкото по-висок пост заема с произтичащите от него власт и контрол, толкова по-голямо зло ще причини, ако не следва внимателно Господния път, а заблуждава душите и сърцата на хората. В Антиохия Петър не успява да изпълни принципите на почтеността. Налага се Павел да се противопостави на неговото разрушително влияние лице в лице. Това е записано, за да може и други да си извлекат поуки и за да бъде урокът сериозно предупреждение към хората на влиятелни постове – да не допускат компромис с почтеността, но да се държат здраво за принципа“ (Коментари на Елън Уайт. Адвентен библейски коментар. Т. 6. С. 1108 – англ. изд.).

**За разискване**

`1. Почти никой не обича противопоставянето, но понякога то е необходимо. При какви обстоятелства трябва една църква да осъди заблудата и да постави под дисциплина хората, които отказват да се поправят?`

`2. Докато Църквата на адвентистите от седмия ден расте навсякъде по света, тя същевременно започва да приема все по-различни хора. Какви стъпки може да предприеме, за да е сигурно, че единството няма да се изгуби в това голямо многообразие? Как да се научим да приемаме и дори да приветстваме разнообразието от култури и традиции сред нас, докато същевременно поддържаме единството?`

`3. Когато разнасяме благата вест в различна от нашата култура, кои са съществените елементи, които не бива да се променят, и кои могат да бъдат променени? Как да се научим да различаваме това, което трябва да остане непроменено, от това, което можем да пропуснем при необходимост?`

**Резюме**: Настояването от страна на някои християни евреи, че езичниците трябва да се обрязват, за да станат истински последователи на Христос, поставя единството на ранната църква под сериозна заплаха. Вместо да допуснат този въпрос да раздели църквата на две различни движения, апостолите работят заедно въпреки споровете помежду си, за да направят така, че тялото Христово да остане обединено и вярно на евангелската истина.