---
title:  Сблъсък в Антиохия
date:   12/07/2017
---

_Галатяни 2:11-13_

Известно време след посещението на Павел в Йерусалим Петър отива в Антиохия, Сирия – мястото на първата църква от езичници и базата на мисионските дейности на Павел, описани в „Деяния на апостолите“. Докато се намира там, Петър се храни непринудено заедно с християните езичници, но когато пристига една група християни евреи, изпратени от Яков, той се държи по коренно различен начин, защото се опасява какво ли ще си помислят те.

`Защо е трябвало Петър да постъпи по-правилно? Сравнете Галатяни 2:11-13 и Деяния 10:28. Какво ни говори неговото поведение за дълбочината, до която са се вкоренили в нашия живот културата и традициите?`

Някои хора допускат грешката да приемат, че Петър и другите евреи са престанали да изпълняват старозаветните закони за чисти и нечисти храни. Обаче случаят не е такъв. Ако той и другите християни евреи бяха изоставили напълно еврейските наредби за храненето, в църквата със сигурност щеше да се вдигне голямо негодувание. Ако беше така, определено щеше да има записано нещо по този въпрос, обаче не откриваме нищо подобно. Най-вероятно става въпрос за хранене на една маса с езичниците. Тъй като много евреи са смятали езичниците за нечисти, е било обичайно да се избягват социални контакти с тях при всеки удобен случай.

Самият Петър е имал колебания по този въпрос и затова се е наложило да получи видение от Бога, за да разбере истината. Петър казва на Корнилий: „Вие знаете колко е незаконно за юдеин да се събира или да дружи с другоплеменник; Бог обаче ми показа, че не бива да наричам никого мръсен или нечист“ (Деяния 10:28). Въпреки че знае какво трябва да се направи, той толкова се страхува да не засегне съотечествениците си, че се връща към старото си поведение. Това показва колко силно е влиянието на културата и традициите в живота му.

Обаче Павел нарича действията на Петър с истинското им име – гръцката дума, която употребява в Галатяни 2:13, е „лицемерие“. Дори Варнава, казва той, „се увлече от лицемерието им“. Силни думи от един Божи човек към друг.

`Защо е толкова лесно да бъдеш лицемер? (Сигурно откриването на грешки в другите ни помага да не забелязваме своите собствени!) Какво лицемерие откривате в собствения си живот? И най-важното, как можете да го разпознаете, а след това да го изкорените?`