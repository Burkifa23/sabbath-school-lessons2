---
title:  Обрязването и лъжебратята
date:   10/07/2017
---

`Защо обрязването е такъв важен въпрос в спора между Павел и определени християни от еврейски произход? Вж. Битие 17:1-22; Галатяни 2:3-5; 5:2, 6; Деяния 15:1, 5. Защо не е чак толкова трудно да разберем как е възможно някои да смятат, че дори езичниците трябва се обрязват?`

Обрязването е белегът на завета, който Бог сключва с Авраам – патриархът на еврейската нация. Макар то да е само за мъжете, всички са поканени да участват в заветната връзка с Бога. Знакът на обрязването е даден на Авраам в Битие, 17 глава. Това се случва след катастрофалния опит на патриарха да помогне на Бога в изпълнение на заветното Му обещание, като придобие дете от египетската слугиня на жена си.

Обрязването е подходящ белег на завета. То напомня, че и най-добре обмислените човешки планове никога не могат да постигнат това, което Бог е обещал. Външното обрязване трябва да бъде символ на обрязването на сърцето (Второзаконие 10:16; 30:6; Йеремия 4:4; Римляни 2:29). То символизира факта, че вече не разчитаме на себе си, а полагаме предано своето доверие в Бога.

По времето на Павел обаче обрязването е станало белег на гордост за национална и религиозна идентичност – а не това, което първоначално е трябвало да символизира. Около сто и петдесет години преди рождението на Исус някои прекалено ревностни патриоти не само принудили всички необрязани евреи в Палестина да се обрежат, но и наложили това върху всички жители в съседните народи, попаднали под техен контрол. Някои дори смятали, че обрязването е паспорт за спасението. Това става ясно и от древните епиграми, които убедително заявяват, че „обрязаните мъже не слизат в геената [ада]“ (C. E. B. Cranfield. A Critical and Exegetical Commentary on the Epistle to the Romans. Edinburgh: T. & T. Clark Ltd., 1975, p. 172).

Би било грешка да твърдим, че Павел е против самото обрязване. Това, което той не приема, е изискването езичниците да се обрязват. Фалшивите учители заявяват: „Ако не се обрежете според Мойсеевия обред, не можете да се спасите“ (Деяния 15:1). Следователно въпросът всъщност не е свързан с обрязването, а със спасението. Спасението е или само чрез вяра в Христос, или се спечелва с човешко послушание.

`Днес няма спорове за обрязването. Но има ли други подобни въпроси, по които имаме разногласия като църква?`