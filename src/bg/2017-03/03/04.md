---
title:  Единство в разнообразието
date:   11/07/2017
---

`Прочетете Галатяни 2:1-10. Павел казва, че фалшивите братя „дойдоха да наблюдават тайно нашата свобода, която имаме чрез Исус Христос“ (Галатяни 2:4). От какво са освободени християните? Прочетете Йоан 8:31-36; Римляни 6:6,7; 8:2,3; Галатяни 3:23-25; 4:7,8; Евреи 2:14,15. Как самите ние преживяваме в действителност тази свобода?`

Като описание на християнската опитност, свободата е важно понятие за Павел. Той употребява тази дума по-често от всеки друг автор в Новия Завет, а в книгата „Галатяни“ многократно срещаме думите „свободен“ и „свобода“. Обаче за християнина свободата означава свобода в Христос. Това е възможността да живеем живот на безрезервно посвещение на Бога. Тя включва освобождение от робството на пожеланията в греховното ни естество (Римляни, 6 гл.), освобождение от присъдата на закона (Римляни 8:1,2) и освобождение от силата на смъртта (1 Коринтяни 15:55).

`Апостолите признават, че Павел е упълномощен да проповядва „благовестието между необрязаните, както на Петър между обрязаните“ (Галатяни 2:7). Какво ни разкрива това за същността на единството и разнообразието вътре в църквата?`

Апостолите признават, че Бог е призовал Павел да проповядва евангелието на езичниците точно както е призовал Петър да проповядва на евреите. И в двата случая евангелието е едно и също, но начинът на представянето му зависи от хората, които апостолите се опитват да достигнат. В този стих се подразбира „важната идея, че една и съща формула трябва да бъде чута по различен начин и да има различна сила в различните социални и културни обстоятелства (…) Точно това единомислие е основата на християнското единство – единство в многообразието“ (James D. G. Dunn. The Epistle to the Galatians. Peabody, Mass.: Hendrickson Publishers, Inc., 1993, p. 106).

`Доколко възприемчиви/отворени трябва да бъдем за евангелизационни методи, които ни изкарват извън нашата „зона на комфорт“? Има ли някои форми на евангелизиране, които ви притесняват? Ако да, кои са те, защо ви тревожат и трябва ли да бъдете по-либерални за тези неща?`