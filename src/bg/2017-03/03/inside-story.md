---
title:  Разказ
date:   14/07/2017
---

Разказ
Удивителното откритие на Дейвид, Част 1

Дейвид Пан се взирал в текста от Библията си на своя роден бенгалски език: „Седмият ден е събота на Господа твоя Бог.“ Като учител в традиционна християнска църква, Дейвид с удивление открил, че никога преди не бил забелязвал тези думи.
Какво означават? Кой ден е седмият? Според календара му седмият ден бил събота. Не познавал никой, който да се покланя в събота. „Ще трябва да попитам епископа по този въпрос – казал той на съпругата си Суарна. – Той със сигурност ще знае отговора.“
„Няма значение какво пише в Библията – отговорил епископът. – Продължавай да се покланяш на Бога в неделя, както винаги си правил.“
Отговорът озадачил Дейвид още повече. „Защо епископът не желае да говори с мене за почивния ден?“, зачудил се той. Върнал се у дома и споделил за недоумението си със Суарна. „Библията казва съвсем ясно, че трябва да спазваме седмия ден свято. Епископът обаче не може да ми отговори защо се покланяме в неделя. Не знам какво да правя.“
„Може би трябва да постим и да се молим – предложила Суарна. – Ако се покланяме в погрешния ден, Бог ще ни го покаже.“ Колкото повече постели и се молели, толкова повече в тях се затвърждавало убеждението, че трябва да се покланят в седмия ден, събота.
На следващия ден в къщата им дошъл гост. „Чувал ли си за църква, която се покланя на Бога в събота, седмия ден от седмицата?“, попитал Дейвид.
„Да – отговорил посетителят. – В Калкута има църква, която провежда богослуженията си в събота.“ После им дал адреса на църквата.
Следващата събота Дейвид и Суарна отишли в Калкута и намерили църквата. С радост видели, че там има хора, които изучават Библията. След службата семейството посетила един бизнесмен на име Джон и съпругата му. По време на разговора Дейвид и Суарна разказали как търсят истината. „Бихме желали някой да ни посети у дома и да ни обясни защо спазвате съботата“, казал Дейвид.
„Обезателно ще дойдем“, обещал Джон.
Не след дълго Джон и още един мъж посетили Дейвид и Суарна. След известно време Дейвид и семейството му поканили Джон и приятеля му да провеждат съботни богослужения в дома им. Още няколко души от църквата в Калкута дошли да подкрепят семейството в търсенето им на истината.
След като се убедил, че Църквата на адвентистите от седмия ден проповядва библейската истина, Дейвид напуснал работата си като учител в своята църква и започнал да споделя съботната истина с други хора. След повече от седем месеца на изучаване Дейвид и Суарна били кръстени заедно с още много хора, с които били говорили за вярата си.
Продължението следва.
