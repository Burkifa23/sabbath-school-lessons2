---
title:  Евангелието на Павел
date:   04/07/2017
---

`Освен че защитава своя авторитет като апостол, какво още подчертава Павел в началния поздрав към галатяните? Сравнете Галатяни 1:3-5 с Ефесяни 1:2, Филипяни 1:2 и Колосяни 1:2.`

Една от уникалните особености в писмата на Павел е начинът, по който той свързва думите благодат и мир в поздравите си. Съчетанието на тези две думи е видоизменение на най-характерните поздрави в гръцкия и юдейския свят. Там, където гръцкият автор би написал „поздрави“ (chairein), Павел пише „благодат“, която има сходно звучене на гръцки (charis). Към това Павел добавя типичния еврейски поздрав – „мир“.

Съчетанието на тези две думи не е формално любезничене. Точно обратното, те по същество описват неговата евангелска вест. (Всъщност Павел употребява тези две думи повече от всеки друг автор в Новия Завет.) Благодатта и мирът не са от Павел, но от Бог-Отец и Господ Исус Христос.

`Кои аспекти на евангелието включва Павел в Галатяни 1:1-6?`

Въпреки че в поздравите апостолът не разполага с много място да изяснява същността на евангелието, той майсторски описва есенцията му само в няколко кратки стиха. Коя е основополагащата истина, върху която почива то? Според Павел това не е съобразяването със закона – идеята, която възхваляват неговите опоненти. Точно обратното, евангелието се основава изцяло върху това, което Христос е постигнал за нас чрез смъртта на кръста и възкресението Си от мъртвите. Смъртта и възкресението на Христос правят онова, което ние никога не бихме могли да извършим за себе си. Те разкъсват силата на греха и смъртта, като освобождават последователите Му от силата на злото, подчиняваща толкова много хора на страх и робство.

Докато Павел разсъждава за чудесната вест на благодатта и мира, които Бог ни дава в Христос, от устните му спонтанно избликва славословие, записано в Галатяни 1:5.

`Напишете своето собствено разбиране за същността на евангелието с такъв обем думи, колкото използва Павел в Галатяни 1:1-5. Донесете написаното в съботноучилищната си група.`