---
title:  Павел – авторът на писмото
date:   02/07/2017
---

`Прочетете 2 Петрово 3:15,16. Какво е отношението на ранната църква към писанията на Павел според тези стихове? Какво научаваме за действието на боговдъхновението?`

Когато Павел пише на галатяните, не се опитва да създаде литературен шедьовър. А под ръководството на Светия Дух разглежда конкретни ситуации, с които се сблъскват той и вярващите в Галатия.

Писма като това играят съществена роля в апостолското служене на Павел. Мисионер за езическия свят, той основава много църкви, разпръснати из Средиземноморието. Въпреки че ги посещава при всяка възможност, не може да остане твърде дълго на едно и също място. За да компенсира отсъствията си, апостолът пише писма до църквите и чрез тях им дава напътствия. С течение на времето копия от неговите писма достигат и до други църкви (Колосяни 4:16). Въпреки че някои от тях са изгубени, поне тринадесет книги от Новия Завет носят неговото авторство. Както разкриват думите на Петър по-горе, в определен момент писмата на Павел започват да се смятат за част от Свещените Писания. Това показва какъв голям авторитет е придобило неговото служене още в самото начало на църковната история.

По някое време част от християните сметнали, че форматът на неговите писма е уникален – специфичен стил, създаден от Духа, който да съхранява Божието вдъхновено Слово. Това гледище се променя, когато двама млади учени от Оксфорд – Бернард Гренфел и Артър Хънт, откриват в Египет около петстотин хиляди фрагмента от древни папируси (документи, написани върху папирус – популярен материал за писане, използван няколкостотин години преди и след Христос). Освен че намират някои от най-древните копия на Новия Завет, те откриват фактури, данъчни декларации, разписки и лични писма.

За голяма изненада на всички, основният формат на писмата на Павел съответства напълно на обичайния стил за писане на писма по онова време. Той включва (1) начало, в което се споменават подателят и получателят, а след това е включен поздрав; (2) благодарности; (3) основната част на писмото; и накрая – (4) заключителна забележка.

Накратко, Павел следва утвърдения стандарт на своето време, като говори на съвременниците си с познати за тях средства и стил.

Ако Библията трябваше да бъде написана днес, какви средства, оформление и стил би използвал Господ според вас, за да достигне до нас?`