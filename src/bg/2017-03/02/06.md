---
title:  Откъде произлиза евангелието на Павел
date:   06/07/2017
---

`Отстъпниците в Галатия твърдят, че евангелието на Павел всъщност е породено от неговото желание да спечели одобрението на хората. Какво щеше да промени той в писмото си, ако наистина се стремеше към хорското одобрение? Галатяни 1:6-9, Галатяни 1:11-24.`

Защо Павел не изисква от обърнатите езичници да се обрязват? Неговите противници твърдят, че причината е желанието му хората да се кръщават на всяка цена. Сигурно са смятали, че той се опитва да не бъде настъпателен, понеже знае, че езичниците имат някакви резерви. Желае да угажда на хората! В отговор на такива голословни твърдения Павел посочва на опонентите си силните думи, които току-що е написал в Галатяни 1:8,9. Ако желаеше само одобрение, определено щеше да отговори по друг начин.

`Защо Павел казва, че е невъзможно да бъдеш последовател на Христос, ако се опитваш да угаждаш на хората?`

`След като в Галатяни 1:11,12 заявява, че е получил евангелието и авторитета си директно от Бога, как думите му в Галатяни 1:13-24 изясняват това?`

Галатяни 1:13-24 представляват автобиографичен очерк за положението на Павел преди обръщането му (Галатяни 1:13,14), по време на обръщането му (Галатяни 1:15,16) и след него (Галатяни 1:16-24). Той твърди, че обстоятелствата около всяко от тези събития правят абсолютно невъзможно някой да заявява, че е получил евангелието си от друг, освен от Бога. Апостолът няма да стои безучастно и да чака, и да позволява някой да очерня вестта му, оспорвайки неговото призвание. Той знае какво му се е случило, знае какво е призован да поучава и ще го направи, каквото и да му коства това.

`Доколко сте сигурни в призванието си в Христос? Как можете да знаете със сигурност какво ви е призовал Бог да извършите? Същевременно, дори ако сте уверени в какво сте призовани, защо трябва да се научите да се вслушвате в съветите на останалите?`