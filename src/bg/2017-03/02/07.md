---
title:  Разширено изучаване
date:   07/07/2017
---

„В почти всяка църква има някои членове, които са евреи по рождение. Еврейските учители намират лесен достъп до тези вярващи, а чрез тях печелят солидни позиции в църквите. С библейски аргументи е невъзможно да се оборят доктрините на Павел. Затова те прибягват до най-безскрупулни мерки, за да се противопоставят на неговото влияние и да подриват авторитета му. Заявяват, че той не е бил ученик на Исус и не е бил упълномощен за нищо от Него, а въпреки това дръзва да поучава доктрини, съвсем противоположни на ученията на Петър, на Яков и на другите апостоли (…)

Павел изпитва силни душевни терзания, когато вижда злото, застрашаващо бързо да унищожи тези църкви. Веднага пише на галатяните, за да разобличи фалшивите учения и изключително строго да порицае хората, които са се отклонили от вярата“ (Уайт, Е. Случки от живота на Павел. С. 188, 189 – англ. изд.).

**За разискване**:

`1. Прочетете пред групата какво сте написали за същността на евангелието. Какво можете да научите един от друг?`

`2. В поздрава на Павел към галатяните той заявява, че за смъртта на Исус има конкретна причина. Коя е тази причина и какво е значението ѝ за нас днес?`

`3. В Галатяни 1:14 Павел казва, че е бил изключително ревностен за традициите на бащите им. Под „традиции“ вероятно има предвид както устните традиции на фарисеите, така и самия Стар Завет. Имат ли някакво място традициите в нашата вяра? Какво е предупреждението за нас днес въз основа на преживяванията на Павел по всеобхватния въпрос за традицията?`

`4. Защо Павел изглежда толкова „нетолерантен“ спрямо хората, чието вярване е по-различно от неговото? Прочетете отново някои от думите, които пише на хората с различно гледище относно евангелието. Какво би било отношението в нашата църква днес към човек с такава силна, безкомпромисна позиция?`

**Резюме**: Фалшивите учители в Галатия се опитват да подкопаят служенето на Павел, като твърдят, че неговият апостолски авторитет и евангелска вест не са дадени от Бога. Павел разобличава смело тези две обвинения в началните стихове от писмото си до галатяните. Той дързостно заявява, че има само един път за спасение и описва как събитията около собственото му обръщане доказват, че призванието му и евангелието произтичат единствено от Бога.