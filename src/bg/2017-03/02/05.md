---
title:  Същото евангелие
date:   05/07/2017
---

`Какво обикновено следва след поздрава в началото на писмата на Павел? Какво е различното в „Галатяни“? Сравнете Галатяни 1:6 с Римляни 1:8, 1 Коринтяни 1:4, Филипяни 1:3 и 1 Солунци 1:2.`

Въпреки че в писмата си до църквите Павел коментира всякакви местни трудности и проблеми, все пак за него е обичай след поздрава да изкаже молитва или благодарност към Бога за вярата на своите читатели. Прави това дори в писмата си към коринтяните, които се борят с всевъзможни тежки грехове (1 Коринтяни 1:4 и 1 Коринтяни 5:1). Обаче положението в Галатия е толкова обезпокоително, че Павел прескача изцяло благодарността и направо подема основната тема.

`Какви силни думи употребява Павел, за да покаже колко много се безпокои за случващото се в Галатия? Прочетете Галатяни 1:6-9 и Галатяни 5:12.`

Павел не спестява нищо от критиките си срещу галатяните. Накратко той ги порицава, че са изменили на своето християнско призвание. Всъщност думата „преминавате“, която се споменава в Галатяни 1:6, често се употребява при описание на войници, предали собствената си страна, като са дезертирали от армията. В духовен смисъл, Павел казва, че галатяните са вероотстъпници, обърнали гръб на Бога.

Как са дезертирали те от Него? Като са приели различно евангелие. Апостолът не казва, че има повече от едно евангелие, но че има някои в църквата, които – с учението си, че вярата в Христос не е достатъчна (Деяния 15:1-5) – се държат така, сякаш съществува и нещо друго. Той е толкова обезпокоен от изопачаването на благата вест, че пожелава всеки, който проповядва различно евангелие, да попадне под Божието проклятие (Галатяни 1:8)! Толкова енергично подчертава тази идея, че всъщност повтаря същото нещо два пъти (Галатяни 1:9).

`Днес дори в нашата църква има тенденция (на някои места) да се набляга повече на опитността, отколкото на доктрината. Това, което има най-голямо значение (ни се казва), е нашата опитност, нашата връзка с Бога. Но колкото и да е важна тя, какво ни казва тук Павел за значението на правилните доктрини?`