---
title: Законът като учител
date: 10/10/2020
---

### За изучаване през седмицата
Второзаконие 6:5; 31:9-27; Римляни 3:19-23; Откровение 12:17; 14:12; Марк 6:25-27; Евреи 5:8.

> <p>Стих за запаметяване</p>
> „Да възлюбиш Господа, твоя Бог, с цялото си сърце, с цялата си душа и с всичката си сила” (Второзаконие 6:5).

Когато предупреждава галатяните за законничеството, Павел пише: „Защото ако беше даден закон, който да може да оживотвори, то наистина правдата щеше да бъде от закона“ ( Галатяни 3:21 ). Разбира се, ако някой закон можеше да дава живот, това щеше да бъде Божият закон. Обаче идеята на Павел е, че дори Божият закон не може да донесе живот на нас като грешници. Защо? „Но Писанието затвори всички под грях, така че обещанието, изпълнено чрез вяра в Исус Христос, да се даде на тези, които вярват“ ( Галатяни 3:22 ).

Но ако законът не може да дава живот на грешниците, какъв е смисълът на съществуването му, освен да ни показва нашата нужда от благодат? Дали тогава функцията му е единствено негативна, т.е. само да показва греховете ни?

Не, законът съществува, за да ни разкрива пътя на живота, който се крие единствено в Исус. Такава трябва да бъде и целта на истинското образование: да ни насочва към живот на благодат, на вяра и послушание към Христос. Затова тази седмица ще изучаваме ролята на Божия закон в християнското образование. Въпреки че законът не може да спасява, нека, докато го изучаваме, да видим на какво може да ни научи той за вярата, за благодатта и за любовта на нашия Бог към падналото в грях човечество.