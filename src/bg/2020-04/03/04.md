---
title: За да имате добър успех
date: 13/10/2020
---

В цялата Библия четем и за други резултати от познаването – и изпълняването – на Божия закон.

`Прочетете Исус Навин 1:7,8 . Какво казва Господ на Исус Навин и как можем да приложим тези принципи и днес?`

Когато Исус Навин влиза в Ханаан, Господ му казва: „Само бъди силен и твърде храбър, за да постъпваш внимателно според целия закон, за който слугата Ми Мойсей ти даде заповед; не се отклонявай от него нито надясно, нито наляво, за да имаш добър успех, където и да идеш“ ( Исус Навин 1:7 ).

Разбирането, че успехът е страничен продукт на послушанието, противоречи на критериите, с които мерим успеха днес. Много хора смятат, че белезите за успех са новаторските подходи, изобретателността и самоувереността. Успехът в определена индустрия често изисква изключително голям талант и готовност за поемане на рискове.

Обаче в Божиите очи успехът изисква различен набор от средства.

`Прочетете Откровение 12:17; 14:12; Римляни 1:5; 16:26; Яков 2:10-12 . Какво говорят тези стихове за послушанието спрямо Божия закон? Въпреки че не се спасяваме чрез изпълняването му, все пак защо е важно да го спазваме?`

Няма значение дали говорим за Стария Завет, за Новия Завет, за завета в старозаветните писания или за завета в новозаветните писания: като християни, вярващи на Библията, ние сме призовани да се покоряваме на Божия закон. Нарушаването му, познато като грях, може да доведе единствено до болка, страдания и вечна смърт. Кой ли не е опитвал от собствен опит последиците от греха, от нарушаването на Божия закон? Както древният Израил е трябвало да има добър успех чрез изпълняване на Божия закон (макар че и на тях им е била нужна благодат), така е и за нас днес. Затова християнското образование трябва да включва Божия закон като централен елемент в живота на вяра и доверие в Божията благодат.

`Каква е твоята опитност с последиците от греха? Какво научи и сега би могъл да споделиш с другите, за да не допуснат и те същите грешки?`