---
title: Разширено изучаване
date: 16/10/2020
---

„Любовта, основата на Сътворението и Изкуплението, е основата на истинското образование. Това е ясно разкрито в закона, който Бог е дал като ръководство за живот. Първата и най-голяма заповед е: „Да възлюбиш Господа, твоя Бог, с цялото си сърце, с цялата си душа, с всичката си сила и всичкия си ум“ ( Лука 10:27 ). Да обичаш Безкрайния и Всезнаещия с цялата си сила, ум и сърце означава да развиваш в най-висша степен всяка своя способност. Означава, че Божият образ трябва да бъде възстановен в цялата личност – тяло, душа и ум.

„А втора, подобна на нея, е тази: „Да възлюбиш ближния си, както себе си“ ( Матей 22:39 ). Законът на любовта изисква отдаване на тяло, душа и ум в служене на Бога и на хората. И чрез това служене, благославяйки другите, ние носим най-голямото благословение за самите себе си. Себеотрицанието лежи в основата на всяко истинско развитие. Чрез себеотрицателно служене ние култивираме в най-висша степен всяка своя способност. Все повече и повече ставаме участници в Божественото естество. Ставаме годни за небето, защото го приемаме в сърцата си“ (Уайт, Е. Възпитание. С. 12,13).

**Въпроси за разискване**

`Също като древните израилтяни, и ние трябва да обичаме Бога и същевремнно да се боим от Него (Матей 22:37; Откровение 14:7). В групата поговорете още малко за това как да съчетаем тези две неща. Отговорете и на въпроса: Защо тези две заповеди не си противоречат?`

`Каква е разликата между поставяне на стандарт и създаване на правило? От какво според вас се вълнува повече адвентизмът: от поставяне на високи стандарти в общността от вярващи или от създаването на правила, които обединяват общността? Какво казва Библията за поставянето на високи стандарти пред себе си? А пред семейството? Пред църквата?`

`Как определяме правилната връзка между значението на послушанието спрямо Божия закон и същевременно идеята, че това послушание не е източникът на нашето спасение?`

`Прочетете целия Псалом 119 и отбележете колко пъти се споменават понятията послушание, свобода, закони, правила . Каква идея иска да предаде неговият автор на тези понятия?`

Тази събота, 17.10.2020 г., ще се молим за църкви „Осетеново” и „Пазарджик”.