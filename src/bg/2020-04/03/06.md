---
title: Исус, нашият Образец
date: 15/10/2020
---

Исус Христос, Божият Син, е единственият човек, живял в пълно покорство на Бог-Отец, в съвършено послушание спрямо Божия закон. Той е направил това не само за да може да бъде наш съвършен заместник, какъвто и е, но и за да бъде наш Образец.

`Прочетете следните пасажи: Лука 2:51,52; Филипяни 2:8; Евреи 5:8; Йоан 8:28,29 . Как те ни напомнят за послушанието на Христос през целия Му живот?`

Най-добре сякаш го заявява Йоан, когато пише: „Който казва, че пребъдва в Него, е длъжен да постъпва, както е постъпвал Христос“ ( 1 Йоан 2:6 ). Когато насочим погледа си към живота на Христос и служенето Му на земята, лесно ще забележим как Той радва Своя Отец с покорството Си. Христос наистина изпълнява пророчествата и издига Божия закон през целия Си живот.

Както Бог казва на Мойсей да запише закона Му, за да бъде свидетелство за Израил, така и Христос е живо олицетворение на свидетелството за Своите апостоли и ученици, за грешниците и светиите. И сега, вместо да имаме просто сбор от правила, които сме длъжни да следваме, разполагаме с примера на Исус, Който е човешко същество от плът и кръв, Когото също можем да следваме.

Какъв по-добър образец за подражание можем като учители да представим на учениците си, от примера на Исус и как Той се покорява на Отец?

„Така наречената вяра в Христос, която претендира, че освобождава хората от дълга им да се покоряват на Бога, не е вяра, а дързост. „По благодат сте спасени чрез вяра“ ( Ефесяни 2:8 ). Обаче „вярата, ако няма дела, сама по себе си е мъртва“ ( Яков 2:17 ). Още преди да дойде на земята Исус казва за Себе Си: „Драго ми е, Боже мой, да изпълнявам Твоята воля. Да! Законът Ти е дълбоко в сърцето ми“ ( Псалми 40:8 ). А точно преди да се възнесе на небето, Той заявява: „Аз опазих заповедите на Моя Отец и пребъдвам в Неговата любов“ ( Йоан 15:10 ). Писанието свидетелства: „И от това разбираме, че Го познаваме, ако пазим заповедите Му. (…) Който казва, че пребъдва в Него, е длъжен да постъпва, както е постъпвал Христос“ ( 1 Йоан 2:3-6 )“ (Уайт, Е. Пътят към Христос. Нов живот, 2016, с. 61).

`Какво можете да направите, за да следвате по-добре Христовия пример във всички сфери на живота си и така да бъдете по-добри учители за другите? Макар че често повтаряме тази позната идея, защо действията ни говорят много по-гръмко от думите?`