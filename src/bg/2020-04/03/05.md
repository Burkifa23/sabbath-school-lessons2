---
title: Бремето и борбите на законопазителите
date: 14/10/2020
---

Има огромни ползи от следването на Божия закон, както е видно от хората, на които Бог дава добър успех. Исус Навин стриктно следва Божиите заповеди и успешно води израилтяните. Господ многократно повтаря на народа, че ако спазва закона, ще има добър успех.

`Прочетете 2 Летописи 31:20,21 . Кои са основните причини за успеха на Езекия?`

В която и сфера на образованието да работим, трябва да подчертаваме значението на послушанието. Обаче нашите ученици не са глупави. Те рано или късно ще забележат жестокия факт, че някои хора са верни, любящи и послушни, а накрая какво? И тях ги поразява беда. Как да си обясним това?

Всъщност не можем да го обясним. Живеем в свят на грях, на зло, където бушува великата борба и никой от нас не е имунизиран срещу нея.

`Какво ни казват следните стихове по тази трудна тема? Марк 6:25-27; Йов, 1 и 2 гл.; 2 Коринтяни 11:23-29`

Не можем да отречем, че добри и верни хора, опитващи се да спазват закона, невинаги жънат добър успех, поне според светското разбиране за успех. И това също може да е частичен отговор на този труден въпрос, а той несъмнено ще възникне, докато се опитваме да преподаваме колко важен е законът. Какво точно имаме предвид под „успех“? Какви са думите на псалмиста? „Бих предпочел да стоя на прага в дома на моя Бог, отколкото да живея в шатрите на нечестието“ (Псалми 84:10) . Няма никакво съмнение, че според светските стандарти дори верните на Бога и изпълняващите Неговия закон невинаги „благоденстват“, поне в наше време. Ако твърдим нещо друго, няма да направим добра услуга на учениците си.

`Прочетете Евреи 11:13-16 . Как тези стихове ни помагат да разберем защо верните може да страдат в този живот?`