---
title: Да обичаме Бога и да се боим от Него
date: 11/10/2020
---

Книгата „Второзаконие“ съдържа последните думи на Мойсей към израилтяните пред едно ново поколение, което накрая ще влезе в Обещаната земя. Но преди това той желае да им предаде няколко съвсем ясни съвета.

`Прочетете Второзаконие 31:9-13 . Какво означава да се боим от Господа?`

Бог дава Своя закон на Израил със съвсем ясна цел. Той прави всичко възможно законите Му да не бъдат забравени. Така се разкрива като дълготърпелив възпитател. Той поучава, повтаря, изпраща пророци и използва служителите Си, за да предаде Своята вест. И върши това постоянно. Нима огромна част от Стария Завет не е израз на Божия стремеж да учи Своя народ как да върви по пътя на живота?

Забележете как в тези стихове Мойсей подчертава колко е важно бъдещите поколения да усвояват закона. Той описва това като процес от два етапа. Първо, децата ще чуят закона, а след това ще „се научат да се боят от Господа” ( Второзаконие 31:13 ).

Първо чуват, а след това се научават да се боят от Бога. Иначе казано, изучаването на закона предполага, че страхопочитанието не е естествена последица от срещата със закона. Процесът на страхопочитание към Бога трябва да бъде усвоен. Мойсей внушава, че познаването и страхът са процеси, а не непосредствена причинно-следствена връзка.

А какво означава „страх от Бога“, когато на народа също се казва: „да възлюбиш Господа, твоя Бог, с цялото си сърце, с цялата си душа и с всичката си сила“ ( Второзаконие 6:5 )? Сигурно можем да го сравним с начина, по който едно дете обича и почита добрия си баща, разкриващ любовта и грижата си, като казва, каквото мисли, и мисли, каквото казва. При един такъв баща, ако извършите нещо нередно, наистина ще понесете последиците от лошата си постъпка. Да, можем и трябва едновременно да обичаме Бога и да се боим от Него. Тези възгледи не си противоречат. Колкото повече научаваме за Бога, толкова повече започваме да Го обичаме заради добротата Му. Но същевременно колкото повече опознаваме Бога, толкова повече и се боим от Него, защото осъзнаваме колко свят и праведен е Той, а колко грешни и неправедни сме ние. Осъзнаваме, че сме живи единствено по благодат – незаслужена милост.

`Какво според вас означава едновременно да обичате Бога и да се боите от Него?`