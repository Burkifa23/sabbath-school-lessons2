---
title: Свидетел срещу теб
date: 12/10/2020
---

Когато Мойсей разбира, че скоро ще умре, той съвсем ясно осъзнава какво ще последва след смъртта му. Знае, че след като умре, израилтяните ще влязат в Обещаната ханаанска земя. Знае също, че те ще се разбунтуват срещу Бога, когато стигнат до дългоочакваната земя.

`Прочетете Второзаконие 31:14-27 . Как се подготвя Мойсей преди смъртта си? Какви са основните му тревоги и как се справя с тях?`

Тонът на Мойсей прилича малко на тона на учител, който подготвя почвата за заместника си. Той знае, че учениците му са били непослушни в негово присъствие в класната стая и не се самозалъгва, че няма да се разбунтуват и в отсъствието му. Дава указания на левитите, носещи ковчега на завета, да сложат Книгата на закона до ковчега, за да бъде за „свидетелство“. Мойсей не просто подготвя учебния план за своя заместник. Той подготвя и един свидетел. Говори за Книгата на закона като за живо същество, което има силата да изобличава човешките сърца.

`Помислете за закона, който е „свидетелство против“ тях. Съдържа ли се такава идея и в Новия Завет? Римляни 3:19-23 . Иначе казано, как законът посочва нашата нужда от благодат?`

Във Второзаконие, 31 гл. Бог заповядва на Мойсей да запише песента, на която Господ го е научил. След това трябва да научи израилтяните на тази песен, за да може, както се казва в стих 19 , „тази песен да Ми бъде за свидетелство против израилтяните“. Отново виждаме олицетворение на Божиите наставления. Песента много по-лесно се споделя и разпространява, когато се пее. И когато тя е свидетелство, има способността да кара хората да се вгледат в себе си и да осъзнаят какво им казва за самите тях.

`Дори когато се опитваме да изпълняваме Божия закон с цялата дадена ни от Бога сила, в какво отношение Неговият закон е „свидетелство против“ нас? Какво ни учи това свидетелство за нуждата от евангелието в живота ни?`