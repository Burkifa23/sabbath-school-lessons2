---
title: Натрапник
date: 28/09/2020
---

Едно от най-големите удоволствия за много учители е подреждането на класната стая: окачването на таблата, подреждането на материалите и на стаята по възможно най-привлекателния начин. Когато разгледаме Божията представа за класната стая, каквато е Едемската градина, виждаме колко внимателно Той е подготвил учебната среда за Адам и Ева. Желанието Му е те да бъдат обградени от красота. Можем да си представим, че всяко цвете, птица, животно и дърво са давали възможност на хората да научат повече за света и за своя Създател.

Обаче виждаме рязка промяна от Битие, 2 гл. към Битие, 3 гл. Направили сме опис на всичко добро, което Бог е създал целенасочено. Но в Битие 3:1 разбираме, че Той е създал условията и за свободна воля. Описанието на змията, която „беше най-хитра от всички полски зверове“, се различава от досега използвания език. Думи като „много добро“, „не се срамуваха“ и „приятно“ са прилагателните, употребени за описание на Божието творческо дело в предишните глави. Сега обаче, със змията, тонът се променя. Думата „хитра“ в някои преводи е предадена и като „коварна“. Изведнъж е въведен отрицателен нюанс в обстановката, която до този момент е била съвършена.

„Битие“, от своя страна, описва Бога като антипод на „хитър“. Бог съвсем категорично заявява очакванията Си за човешката двойка в градината. От заповедта Му в Битие 2:16,17 разбираме, че е установил едно най-важно правило, с което трябва да се съобразяват, и то е да не ядат от забраненото дърво.

Бихме могли да си направим много изводи от тази история, но на преден план изпъква едно: Адам и Ева са създадени като свободни морални същества, които могат да избират между послушание и непослушание. Следователно още от самото начало на безгрешния свят виждаме съществуването на свободната човешка воля.

`Разгледайте в Битие 3:1-6 описанията, използвани от змията, които Ева след това повтаря. Какво забелязвате във връзка с информацията, която дава на жената? Според вас как се променя отношението на Ева към дървото за познаване на доброто и злото?`

В Битие 2:17 Господ казва на Адам, че ако яде от дървото, „непременно ще умре“. Когато Ева, в Битие 3:3 , повтаря заповедта, тя не я изрича с такова ударение и изпуска думата „непременно“. В Битие 3:4 змията връща репликата, но смисълът е напълно противоположен на Божиите думи. Изглежда, че когато Бог е поучавал Ева в градината, тя не е възприела достатъчно сериозно Неговите думи, както би трябвало, и това личи от използвания от нея език.