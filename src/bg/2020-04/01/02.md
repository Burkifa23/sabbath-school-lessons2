---
title: Първото училище
date: 27/09/2020
---

Въпреки че не смятаме градината за класна стая, това звучи съвсем логично, особено за Едем, който е изпълнен с непокътнатите богатства на Божието творение. Днес ни е особено трудно да си представим колко много неща вероятно са били способни да усвоят тези безгрешни същества в един безгрешен свят от уроците на своя Създател в онази „класна стая“.

`Прочетете Битие 2:7-23. Какво ви прави впечатление относно Божията целенасоченост, когато сътворява Адам, поставя го в градината и му възлага работа?`

Бог създава мъжа и жената по Своя образ и им дава дом и смислена работа. От гледна точка на динамичния процес „учител-ученик“, това е идеалната ситуация. Бог познава способностите на Адам, понеже е негов Създател. Може да го обучава със съзнанието, че човекът би могъл да реализира пълния си потенциал.

Бог дава на Адам отговорности, но също така иска той да бъде щастлив. И поне отчасти щастието му зависи от поверените отговорности. Все пак кой човек не е доволен – дори щастлив – когато са му поверени отговорности и той коректно ги изпълнява? Бог познава сърцето на Адам и какво му е необходимо, за да се развива пълноценно, затова му възлага задачата да се грижи за градината. „И Господ Бог взе човека и го засели в Едемската градина, за да я обработва и да я пази“ ( Битие 2:15 ). Тъй като познаваме само един свят на грях и смърт, ни е трудно да си представим какво е представлявала тази работа и какви точно уроци е усвоил Адам, несъмнено, докато е работил и е пазил своя дом-градина.

Според Битие 2:19-23 Бог създава животните като другари на Адам, а също и Ева като негова съпруга. Творецът знае, че мъжът има нужда от другари и от помощта на някой, равен на него, затова сътворява жената.

Бог знае също, че човекът трябва да бъде в тясна връзка със самия Него, затова създава специално място в Едем, в границите на градината. Всичко това доказва Неговата целенасоченост при Сътворението и любовта Му към човечеството. Отново ни е трудно да си представим какво е било тогава, преди толкова много време – макар че би било интересно да опитаме, нали?

`Въпреки че сме толкова далеч от Едем, все още можем да се учим от природата. Какви уроци може да ни даде тя и как да се възползваме от тях, като ги тълкуваме през лупата на Писанието?`