---
title: Възвръщане на изгубеното
date: 30/09/2020
---

Когато Адам и Ева решават да приемат вестта на змията, те понасят много последици, но една от тях е да бъдат прогонени от Божията класна стая. Помислете какво губят те заради греха си. Когато разберем тяхното падение, бихме могли да схванем по-добре целта на образованието за нас днес. Въпреки прогонването им, животът в един несъвършен свят налага въвеждането на нова цел за образованието.

Ако преди грехопадението то е било средството на Бога да запознае Адам и Ева със Себе Си, със Своя характер, доброта и любов, то след прогонването им от Едем образованието трябва едновременно да запознава човечеството с тези неща, а също и да пресътворява Божия образ в нас. Въпреки че са физически отстранени от Божиите присъствие, Божиите деца все още могат да опознават Бога, Неговата доброта и любов. Чрез молитва, служене и изучаване на Словото ние можем да се приближаваме до нашия Бог като Адам и Ева в Едем.

Добрата вест е, че благодарение на Исус и изкупителния план не всичко е изгубено. Имаме надежда за спасение и възстановяване. И голяма част от християнското образование трябва да насочва учениците към Исус: какво Той е направил за нас и какво възстановяване ни предлага.

`Прочетете 2 Петър 1:3-11 . В светлината на всичко, което е било изгубено, когато хората са напуснали градината, тези стихове са насърчение, че можем да си възвърнем много. Какво според Петър трябва да направим, за да се стремим към възстановяване на Божия образ в живота ни?`

Чрез Исус ни е дадено „всичко, което е потребно за живота и за благочестието“. Какво невероятно обещание! Кои са някои от тези неща? Ами Петър ни осигурява следния списък: вяра, добродетел, знание, самоконтрол, търпение и т.н. Също така обърнете внимание, че едно от споменатите неща е знание. Разбира се, този възглед насочва към образованието. Истинското образование ще дава истинско знание, познание за Христос, и по този начин ние не само ще се оприличаваме все повече с Него, но и ще можем да споделяме знанието си за Него с други хора.

`Нека да помислим малко върху факта, че забраненото дърво е дървото за „познаване на доброто и злото“. Какво следва да ни говори този факт за истината, че не всяко познание е добро? Как да разграничаваме доброто от лошото познание?`