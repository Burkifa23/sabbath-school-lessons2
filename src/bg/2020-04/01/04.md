---
title: Да пропуснеш вестта
date: 29/09/2020
---

Както видяхме вчера, въпреки категоричната Божия заповед, Ева – дори чрез думите си – омаловажава това, на което е била научена. Макар че възприема правилно казаното от Господа, тя явно не го приема достатъчно сериозно. Едва ли може да има по-тежки последици от действията ѝ.

И когато Ева се среща със змията, тя повтаря (но не съвсем точно) думите на Бога за дърветата в градината ( Битие 3:2,3 ). Разбира се, това послание не е новина за змията. Тя знае заповедта и затова е готова да я изопачи, като похити невинността на жената.

`Разгледайте внимателно Битие 3:4-6 . Освен че директно отрича Божиите думи, какво още казва змията, с което явно успява да заблуди Ева? От какви принципи се възползва Лукавият?`

Когато змията ѝ казва, че част от Божиите думи са неверни, Ева би могла да отиде и да се посъветва с Бога. Това е най-прекрасното качество в едемското образование: достъпът на учениците до техния могъщ Учител – категорично отвъд всичко, което ние днес бихме могли да си представим. Обаче вместо да побегне, вместо да потърси Божията помощ, Ева приема посланието на змията. Фактът, че приема тази променена вест, показва, че е имала някакви съмнения в Бога и в това, което Той им е казал.

Междувременно Адам попада в трудна ситуация. „Адам разбираше, че другарката му беше нарушила Божията заповед и беше пренебрегнала единствената забрана, която им беше наложена, за да изпита тяхната вярност и любов. Той водеше страшна битка със себе си. Ужасно съжаляваше, че беше допуснал Ева да се отдалечи от него. Но извършеното бе факт. Той трябваше да се лиши от тази, която му носеше радост с присъствието си. Как можа да се случи това?“ (Уайт, Е. Патриарси и пророци. С. 56 – англ. изд.). За съжаление, Адам също взема неправилно решение, въпреки че знае кое е добро и кое – не.

`Забележете каква измамна ирония: змията казва, че ако ядат от дървото, ще бъдат „като Бога“ ( Битие 3:5 ). Но не казва ли Битие 1:27 , че те вече са като Бога? Какво ни учи този пример за лесното ни поддаване на заблуди и за това как вярата и послушанието са единствената ни защита дори когато сме получили най-доброто образование, като това на Адам и Ева?`