---
title: Образованието в Едемската градина
date: 26/09/2020
---

### За изучаване през седмицата
Битие 2:7-23; 3:1-6; 2 Петър 1:3-11; 2:1-17; Евреи 13: 7,17,24.

> <p>Стих за запаметяване</p>
> „Ето, Бог е възвишен в силата Си; кой е господар като Него?“ (Йов 36:22).

Повечето от хората, изучаващи Библията, познават историята от Битие, 1-3 глава и героите в пиесата: Бог, Адам, Ева, ангелите и змията. Декорите са великолепната градина в рая, наречена „Едем“. Сюжетът следва логическа последователност от събития. Бог твори. Той наставлява Адам и Ева. Адам и Ева извършват грях. Двамата са прогонени от Едем. Ако обаче разгледаме първите няколко глави от „Битие“ по-подробно, особено през лупата на образованието, ще открием много истини в героите, декорите, историята.

„Образователната система, която беше установена при сътворяването на света, трябваше да бъде модел за цялото бъдещо развитие на човечеството. За илюстрация на нейните принципи в Едем беше създадено образцово училище – домът на първите ни родители. Едемската градина беше класната стая, природата беше учебникът, самият Творец беше учителят, а родителите на човешкото семейство бяха учениците“ (Уайт, Е. Възпитание. С. 16).

Господ е основател, директор и учител в това първо училище. Но както знаем, Адам и Ева всъщност избират друг учител и научават погрешните уроци. Какво се е случило, защо се е случило и какви поуки можем да извлечем от този първи разказ за образованието?