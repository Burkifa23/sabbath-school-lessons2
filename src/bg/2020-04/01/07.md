---
title: Разширено изучаване
date: 02/10/2020
---

„Мъжът и жената от святото семейство бяха не само деца под бащинската грижа на Бога, но и ученици, наставлявани от всемъдрия Създател. Посещаваха ги ангели и имаха общение с Твореца си без никаква закриваща завеса помежду им. Изпълваше ги енергията, придавана от дървото на живота, а силата на разума им беше малко по-малка от тази на ангелите. Тайните на видимата вселена – „чудесните дела на Съвършения в знание“ ( Йов 37:16 ) – представляваха неизчерпаем източник на мъдрост и наслада. Действащите в природата закони, които от шест хиляди години хората изучават, бяха изложени пред тях от безкрайния Дизайнер и Вседържител. Те беседваха с листа, цветя и дървета, събирайки от всяко от тях тайните на живота му. Адам познаваше всяко живо същество – от могъщия левиатан, играещ сред вълните, до миниатюрното насекомо, носещо се под слънчевите лъчи. Той беше дал на всяко едно име и познаваше природата и навиците на всички тях. Божията слава в небесата, безбройните светове, въртящи се по своите неизменни орбити, „висенето на облаците“, загадките на светлината и звука, на деня и нощта – нашите първите родители можеха свободно да изучават всички тях. Божието име беше написано на всеки лист в гората, на всеки камък в планините, на всяка бляскава звезда, на земята, във въздуха и в небето. Редът и хармонията на Творението им говореха за безкрайната мъдрост и сила. Постоянно откриваха нови и привлекателни неща, които изпълваха сърцата им с все по-дълбока любов и предизвикваха все по-нови изблици на благодарност“ (Уайт, Е. Патриарси и пророци. Нов живот, 2019, с. 20).

**Въпроси за разискване**

`Ако още отначало Бог е промислил училището и работата да бъдат възможност за хората да се срещат с Него и с Неговото творение, съобразяваме ли се днес с Божието намерение в работата си? Как бихме могли по-добре да опознаваме Бога чрез своята заетост (труд, образование, доброволчество, служене и т.н.)?`

`Когато мислим за хитростта на Сатана в Едемската градина, е лесно да изпитаме отчаяние в човешката си слабост. Адам и Ева са знаели, че Бог е наблизо, обаче са приели полуистините на змията. Как бихме могли ние, които сме физически далеч от Бога, все пак да получим сила от Него, за да побеждаваме изкушенията?`

`Обсъдете въпроса за авторитета и защо е важно да се съобразяваме с него. Какво става, когато се заличат границите му? Как би могло да се злоупотребява с него и как да реагираме в подобен случай?`

Тази събота, 03.10.2020 г., ще се молим за църкви „Монтана А” и „Монтана Б”.