---
title: Църквата и образованието
date: 21/11/2020
---

### За изучаване през седмицата
Лука 10:30-37; Матей 5:14-16; Лука 4:18-23; Йеремия 29:13; Матей 7:7; 1 Солунци 2:6-8.

> <p>Стих за запаметяване</p>
> „Нито сме търсили слава от човеци, било от вас или от други (ако и да сме могли да притежаваме власт като Христови апостоли), а сме били нежни сред вас, както кърмачка, когато се грижи за децата си. Така, като имахме гореща любов към вас, беше ни драго да ви предадем не само Божието благовестие, но и своите души, защото ни бяхте станали мили“ (1 Солунци 2:6-8).

От най-древните времена, когато Божиите верни са се събирали да се покланят на Бога – по синагоги, домове и църкви – Библията ни разкрива хора, копнеещи да опознаят Бога чрез изучаване на Писанието и чрез поклонение, и желаещи да разберат Неговата воля в живота си. Библията също така непрекъснато разкрива, че църквата е мястото, където трябва да се провеждат сериозни и практични дискусии и където хората могат да израснат в познанието си за Бога и за Неговата воля в своя живот.

Понякога се страхуваме да задаваме въпроси. Обаче в Библията често се използват въпроси, за да могат хората по-добре да разберат Бога. Също така се разказват и истории, за да имат хората възможност да преценят доколко са отдадени на вярата. Исус често използва този тип преподаване пред учениците и последователите Си.

Щом църквата трябва да бъде източник на образование, тя трябва да осигурява възможности за искрен диалог. Както в училище постоянно са ни повтаряли, че „няма глупави въпроси“, така и в църквата трябва да създаваме спокойна среда всеки човек да израства в благодат и разбиране за Бога и за Неговия план в своя живот.