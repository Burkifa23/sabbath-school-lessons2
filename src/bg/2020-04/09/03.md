---
title: Призовани да бъдем светлина
date: 23/11/2020
---

Накъдето и да се обърнем, сякаш нашата планета се затваря в себе си и заменя светлината с тъмнина. Обаче и в нас самите тъмнината сякаш идва все по-близо, когато се замислим над преживяванията си в този труден и опасен свят. Защото изпитваме ужасите на този живот, когато се измъчваме от болест, от загуба на близък човек, от разделени семейства и разводи, от невъзможността да си обясним злините в нашето общество и култура.

Но в тази картина на морална разруха и духовен мрак, сред тази външна и вътрешна какофония, чуваме думите на Исус, отправени към всеки един от нас:

`„Вие сте светлината на света. Град, поставен на хълм, не може да се укрие. И когато запалят светило, не го слагат под шиника, а на светилника, и то свети на всички, които са в къщи. Също така нека свети вашата светлина пред човеците, за да виждат добрите ви дела и да прославят вашия Отец, Който е на небесата“ (Матей 5:14-16) . Как трябва да живеем според тези стихове и как животът ни влияе върху начина, по който другите възприемат Бога?`

Как ли са възприели слушателите на Исус Неговите думи, докато са седели край Галилейското езеро в онзи горещ ден? Те са знаели всичко за светлината и тъмнината. Определено са познавали много мрачни неща, от които да се боят. Живеели са под римското владичество, в едно военизирано общество, което въпреки липсата на телефони, компютри и световна интернет мрежа, в много отношения е било също толкова добре организирано като нашето, но в някои отношения – много по-плашещо.

Римляните са били буквално навсякъде. А това е напомняло на множеството хора, че бунтовниците на бърза ръка ще се окажат пред мъчителите – и ще увиснат голи на римския кръст.

Обаче ето че Исус ги призовава да живеят като светлина. Да бъдат милостиви. Да бъдат чисти по сърце. Да бъдат миротворци. Следователно християнското образование трябва да включва обучение на учениците да бъдат светлина на света: да могат да вземат решения, които разкриват съществуването и добротата на Бога пред околните.

`Как бихме могли наистина да разкриваме пред другите съществуването и добротата на Бога?`