---
title: Да живеем като ученици
date: 24/11/2020
---

Ако църквата приема сериозно ролята си като авторитет по християнско образование, тогава е задължително да започнем от самия Исус. Той призовава учениците. Обучава ги за мисията им, като живее заедно с тях. Създава им възможности да помагат на хората, за които трябва да се грижат и обичат. Всеки ден ги подтиква да осъзнаят Неговия копнеж за това какъв би могъл да стане този свят, когато хората започнат да се отнасят един към друг като братя и сестри.

`Прочетете Лука 4:18-23 . Какво е посланието на Христос към всички нас като Негови последователи?`

Три години учениците наблюдават как Исус, техният Учител, живее идеалите на Царството – идеали, оповестени в първата Му проповед в синагогата на Назарет. Прошката, благодатта и любовта вървят ръка за ръка със светостта, посвещението и бедите. Ако трябва да научим някой урок, то той е, че ученичеството не е нещо незначително. Ние сме ученици за цял живот – а не само за ден.

„Поръчението на Спасителя, отправено към учениците (…) включва всички вярващи хора до края на времето. (…) На всички, получили просветление от небето, е поверено евангелието. Всички, приели живота на Христос, са упълномощени да работят за спасението на останалите. Именно за това е изградена църквата и всички, които поемат върху себе си нейните свещени обети, чрез това дават тържествено обещание да бъдат съработници на Христос“ (Уайт, Е. Копнежът на вековете. Нов живот, 2005, с. 508).

Като ученици на Исус ние днес трябва да поставяме винаги Него в центъра на своето общение и поклонение. Добре е да помним, че именно Той е постановил ученичеството. Макар че равините по Негово време са привличали последователи, именно Исус е призовавал мъже и жени да Го последват. Равините никога не биха могли да си представят такъв радикален призив, който заявява, че да бъдеш с Исус е по-важно от всички техни заповеди.

Като ученици на Исус ние не само уважаваме всички хора, но и осигуряваме такава обстановка, в която всички те да могат да израстват и да се развиват.

Следователно всяко християнско образование трябва да включва подобно усещане за мисия, за цел: че не само си изкарваме прехраната, но правим това, което Исус ни е призовал да правим – да вървим по стъпките Му, да служим на нуждаещите се и да споделяме с тях добрата вест на евангелието.