---
title: Истинско християнско образование
date: 22/11/2020
---

Известна е една история за равин, който, след като видял, че младежите в класната му стая едва успявали да си държат очите отворени, ги попитал:

– Ученици, кога човек знае, че нощта е свършила и денят е започнал?

Няколко от учениците предпазливо вдигнали ръка.

– Учителю – попитал един от тях – не е ли, когато можеш да различиш смокиня от маслина?

– Не.

Друг ученик също вдигнал ръка:

– Учителю, не е ли, когато можеш да различиш между овца и коза?

След като изслушал доста отговори, равинът обявил:

– Ученици, човек знае, че нощта е свършила и денят е започнал, когато можеш да погледнеш лице, което никога не си виждал, и да разпознаеш в този непознат свой брат или сестра. Докато това не стане, над нас винаги ще тегне нощ независимо колко ярка е дневната светлина.

`Прочетете Лука 10:30-37 . Какъв възглед преподава Исус с тази история? Какво според нея трябва да включва всяко истинско християнско образование?`

Като адвентисти от седмия ден сме благословени с изобилие от светлина и истина за доктрините (състоянието на мъртвите, съботата, 1844 г. и съда, великата борба и много други), които повечето християни не разбират. Обаче колкото и важни да са тези истини, каква полза от тях, ако не сме любезни с хората, ако таим предразсъдъци към другите и допускаме културните и социалните предубеждения на нашата среда да ни карат да се отнасяме с тях като с по-низши?

Истинското християнско образование трябва да ни издига над тези човешки слабости и злини и да възприемаме другите така, както ги възприема Христос: хора, за които е умрял, чиито грехове е понесъл на кръста и за които е платил безкрайно висока цена. Ако издигаме Кръста, както би трябвало да правим, тогава ще осъзнаем каква е цената и стойността на всеки един човек, а в най-добрия случай, ще се отнасяме с хората така, както би трябвало според стойността, която Бог е вложил във всеки един от тях. Християнското образование трябва да включва този принцип, иначе не би било достойно за името „християнско“.

`Какви предразсъдъци се ширят във вашата култура и общество, прикрити или явни, над които вие като християни трябва да се издигнете?`