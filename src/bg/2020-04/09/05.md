---
title: Да търсим истината
date: 25/11/2020
---

Алберт Айнщайн, често смятан за бащата на съвременната физика, пише: „Най-важното е да не спираме да задаваме въпроси. Любопитството не съществува без причина. Човек не може да не се удивлява, когато разсъждава върху тайните на битието, на живота, на невероятната структура на реалността. Достатъчно е да се опитва да схване по мъничко от тази тайна всеки ден. Никога не губете святото си любопитство“.

Наистина живеем в свят на загадки, нали? Съвременната наука ни показва забележителната сложност, съществуваща във всеки детайл на живота. И ако това важи за чисто физическите неща, колко повече за духовните?

`Какво ни казват следните стихове за търсенето на истината и на отговорите? Йеремия 29:13; Матей 7:7; Деяния 17:26,27; Псалми 25:5; Йоан 16:13; 17:17`

В Библията има много истории за любопитни хора, които много са приличали на нас – мъже и жени, които са имали въпроси, страхове, надежди и радости и които по свой собствен начин са търсили истината, отговорите на най-трудните житейски въпроси.

„Той е направил всяко нещо хубаво на времето му; положил е и вечността в тяхното сърце, без обаче да може човек да издири от начало до край делото, което е направил Бог“ ( Еклесиаст 3:11 ). Какво има предвид тук Соломон? Някои превеждат еврейската дума ‘ olam като „вечност“, а други като „съзнание за миналото и бъдещето“. Значи според този стих Бог е вложил в човешкото сърце и ум усещане за миналото и бъдещето, за самата вечност. Тоест като хора можем да мислим за така наречените „големи въпроси“ на живота и за съществуването ни по принцип.

Разбира се, тук Писанието играе централна роля. Кои сме ние? Защо сме тук? Как трябва да живеем? Какво става, когато умрем? Защо съществуват злини и страдания? Това са все въпроси, които изследователите на истината си задават от самото начало на записаната история. Каква привилегия и каква отговорност е да успеем да насочим тези търсачи към някои от отговорите. Какво би било християнското образование, ако не насочваше хората към тези отговори, които намираме в Божието Слово?

`Защо трябва Писанието да играе централната роля в отговорите на големите въпроси от живота?`