---
title: Да споделяме своя житейски опит
date: 26/11/2020
---

`Прочетете 1 Солунци 2:6-8 . Какво ни казва Павел тук, което можем и трябва да прилагаме в своите училища и църкви?`

Като свидетели на разпадането на връзките в обществото ние живеем в епоха, в която библейското разбиране за църквата вече няма никакво влияние. Както ни напомня Матей 18:20 : „Защото, където двама или трима са събрани в Мое име, там съм и Аз посред тях“. Новозаветната представа за църквата и общността се оформя предимно в домовете на вярващи хора. Именно там те се събират на малки групи, за да се молят, да пеят, да празнуват Господна вечеря, да се учат и да споделят един с друг думите на Исус.

Тези групи се превръщат и в първите църковни училища, защото там е мястото, където новите членове се запознават с Библията и с този нов живот, който са открили в Исус. Думите на Павел, например тези в Римляни 12:2 : „И недейте се съобразява с този век, но се преобразявайте чрез обновяването на ума си“, подсказват, че църквата приема много сериозно това образователно дело.

Първите вярващи скоро откриват, че евангелието може да се живее най-добре в общност. Когато сме заедно, имаме основание да пеем по-силно, да се молим по-ревностно и да бъдем по-загрижени и състрадателни. Когато чуваме други да говорят за Божията доброта, усещаме колко добър е бил Бог спрямо нас. Когато слушаме за трудностите и болките един на друг, усещаме как Той изцелява собствения ни живот и в нас отново се поражда желанието да бъдем инструменти на Неговата благодат и изцеление.

В стиховете за днес Павел заявява, че Божието евангелие е всичко: силата на Кръста, възкресението на Господа, обещанието за завръщането Му. По целия свят няма по-прекрасна вест и апостолът изцяло отдава живота си на най-важната си цел – да разказва историята за Исус с пълна отдаденост и истинност.

Но тук Павел внушава, че евангелската вест може най-добре да бъде разбрана и преживяна, когато живеем заедно. Никога не бива да забравяме, че хората внимателно ни наблюдават, за да видят дали в живота ни се изобразява благодатта, разкрита в Библията.

`Сериозно се замислете за начина си на живот и се запитайте: Какъв свидетел съм аз за хората около себе си?`