---
title: Разширено изучаване
date: 27/11/2020
---

„Христос не оправда очакванията за светско величие. В Планинската проповед Той се опитваше да поправи злините от неправилното образование и да даде на слушателите Си правилна представа за Своето царство и характер. Обаче не нападна директно заблудите на хората. Исус виждаше нещастията в света поради греха, но не им натрапи картината на окаяното им положение. Учеше ги на нещо безкрайно по-добро от това, което дотогава познаваха. Без да оспорва представите им за Божието царство, Той им каза условията за влизане в него, като ги остави сами да си направят заключенията за неговото естество. Истините, които поучаваше, са също толкова важни за нас днес, както бяха за множествата, които вървяха след Него. Ние имаме същата огромна нужда да научим основните принципи на Божието царство“ (Уайт, Е. Копнежът на вековете. Нов живот, 2005, с. 174).

**Въпроси за разискване**

`Робърт Луис Стивънсън е роден в Единбург, Шотландия, през 1850 г. Той разказва как една вечер, докато бавачката му го приготвяла за лягане, се промъкнал до прозореца и видял забележителна гледка. Един фенерджия минавал от фенер на фенер, като ги запалвал. С присъщото на децата вълнение Стивънсън извикал бавачката си и казал: „Виж този човек! Той пробива дупки в мрака!“. Каква роля ви е поверил Бог, за да носите светлина и любов във вашето общество? Ако не сте сигурни, поканете няколко църковни членове, за да обсъдите заедно какво бихте могли да направите.`

`Щом църквата трябва да сътрудничи на Бога за достигането на целия свят, то ние трябва да възприемем думите и служенето на Исус. Самата реалност на въплъщението – Бог, Който идва при нас, за да живее в нашия свят, да преодолява проблеми, да се смее и да плаче с нас – ни напомня, че сме призовани да се грижим за хората около себе си. Как ще направите това? Как ще включите младите хора от вашата църква в това дело?`

`Помислете за отговорността ни като адвентисти от седмия ден да предаваме на другите чудесните истини, които сме получили. Каква важна роля трябва да има местната ви църква в поучаването на тези истини? Същевременно как може тя да бъде място за спокойно обсъждане на тези истини с хора, задаващи трудни въпроси? Какво бихте могли да направите, за да създадете среда, в която да се разглеждат сериозни въпроси?`

`Поговорете в групата за културните предразсъдъци на обществото, в което живеете. Как вашата църква може да учи хората да се издигат над тези предубеждения и да следват библейските учения?`

Тази събота, 28.11.2020 г., ще се молим за църкви „Радомир” и „Разград”.