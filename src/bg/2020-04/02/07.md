---
title: Разширено изучаване
date: 09/10/2020
---

Прочетете главите „Подготовка“, „Сътрудничество“ и „Дисциплина“ от книгата „Възпитание“ на Елън Уайт.

„Както върху бащите, така и върху майките лежи отговорността за ранното и по-нататъшното обучение на детето и най-неотложната нужда и за двамата родители е да се подготвят внимателно и задълбочено. Преди да се възползват от възможността да бъдат бащи и майки, мъжете и жените трябва да се запознаят със законите на физическото развитие (…). Те трябва също да разбират законите на умственото развитие и моралното обучение“ (Уайт, Е. Възпитание. С. 253).

„Сътрудничеството трябва да започне от бащата и майката, от семейния живот. За обучаването на децата те имат съвместна отговорност и постоянно трябва да се стремят да действат заедно. Трябва да се предават на Бога, като търсят помощ от Него да се подкрепят един друг. (…) Малко вероятно е родителите, които обучават по този начин децата си, да започнат да критикуват учителя. Те осъзнават, че както интересите на децата им, така и справедливостта към училището изискват, доколкото е възможно, да подкрепят и почитат този, който споделя тяхната отговорност“ (Уайт, Е. Възпитание. С. 260).

**Въпроси за разискване**

`Независимо дали имаме деца, или не, всички ние живеем в някаква среда, където си взаимодействаме с околните. Кое от урока за тази седмица би могло да ви помогне по-добре да общувате с другите или дори да им свидетелствате в родното си място или където и да било?`

`Склонни сме да възприемаме образованието като нещо добро. Кой ли би могъл да има нещо против образованието? Но винаги ли е така? Има ли примери, когато то бива изопачавано и превръщано в нещо лошо? Кое в тези лоши примери би могло да ни помогне да го превърнем в добро?`

`Всички ние сме получили свещения дар на свободната воля, както беше казано в частта от урока за сряда. Рано или късно, когато децата станат младежи и дори възрастни, ще трябва да вземат свои собствени решения за Бога, за Когото са слушали през всичките си детски години. Защо трябва всички родители – всъщност всеки човек – които се стремят да свидетелстват на другите и да им предадат евангелието, винаги да помнят тази решаваща истина за свободната воля?`

Тази събота, 10.10.2020 г., ще се молим за църкви „Нова Загора” и „Ново Село”.