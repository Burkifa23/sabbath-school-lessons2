---
title: Първото семейство
date: 04/10/2020
---

Върху първите страници на Писанието не са ни дадени много подробности – всъщност никакви – за образованието в семейството през първите дни от човешката история, въпреки че можем да бъдем сигурни – именно там е било средището на образованието в древността.

„Образователната система, учредена в Едем, действаше предимно в семейството. Адам беше „[син] на Бога“ ( Лука 3:38 ) и именно от своя Отец децата на Всевишния получаваха наставления. Тяхното училище беше семейно училище в най-висш смисъл“ (Уайт, Е. Възпитание. С. 27).

И макар че не знаем какво точно се е преподавало, можем да бъдем сигурни, че са учили за чудесата на Творението, а след греха – за плана на Изкуплението.

`На какво ни учат следните стихове и защо можем да бъдем сигурни, че те са били част от предметите, които Адам и Ева са преподавали на децата си? Битие, 1 и 2 гл., Битие 3:1-15, 2 Коринтяни 4:6, Лука 10:27, Галатяни 3:11, Откровение 22:12`

„Образователната система, която беше установена при сътворяването на света, трябваше да бъде модел през цялата бъдеща история на човечеството. За илюстрация на нейните принципи в Едем беше създадено образцово училище – домът на първите ни родители“ (Уайт, Е. Възпитание. С. 16).

Християнското образование е решението на различни семейства да изучават доктрини, форми на поклонение, наставление, общение, евангелизиране и служене. Домът е мястото, където показвате на семейството си Божията любов и обещания. Там децата се запознават с Исус като свой Господ и Спасител и Библията се издига като Божие Слово. Там показвате на практика какво представлява здравата връзка с нашия Небесен Отец.

Според Битие 4:1-4 и Каин, и Авел са занесли приносите си пред Господа. Можем с основание да предположим, че те са научили за смисъла и важността на жертвите от семейните поучения за спасителния план. Разбира се, както показва историята, доброто образование невинаги води до очакваните резултати.

`Каквото и да е семейното ви положение, какви решения бихте могли да вземете, за да бъде домът ви среда, в която истината се преподава и живее на практика?`