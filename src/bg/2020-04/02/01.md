---
title: Семейството
date: 03/10/2020
---

### За изучаване през седмицата
Битие 3:1-15; 2 Коринтяни 4:6; Лука 1:26-38; Матей 1:18-24; Ефесяни 4:15; 1 Йоан 3:18; Второзаконие, 6 гл.

> <p>Стих за запаметяване</p>
> „Сине мой, слушай поуката на баща си и не отхвърляй наставлението на майка си“ (Притчи 1:8).

За нас, хората, е обичайно постоянно да учим (в идеалния случай). Всъщност самият живот е едно училище. „От древни времена верните в Израил отдаваха голямо внимание на образованието на младежите. Господ беше заповядал още от най-ранна възраст децата да бъдат поучавани на Неговата доброта и величие, особено както са разкрити в Неговия закон и историята на Израил. Песните, молитвите и уроците от Писанието трябваше да бъдат представяни в съответствие с развиващия се ум. Бащите и майките трябваше да учат децата си, че Божият закон е израз на Неговия характер и че когато възприемеха принципите на закона в сърцата си, Божият образ се отпечатваше върху ума и душата. Повечето от поученията се предаваха устно. Но децата също така се учеха да четат юдейските писания и пергаментните свитъци на Старозаветното Писание бяха представяни свободно на всички желаещи да ги изучават“ (Уайт, Е. Копнежът на вековете. Нов живот, 2005, с. 32).

През по-голямата част от човешката история образованието се е извършвало предимно в дома, особено през първите години на детството. Какво казва Библията за образованието в семейството и какви принципи бихме могли да извлечем за себе си независимо какво е семейното ни положение?