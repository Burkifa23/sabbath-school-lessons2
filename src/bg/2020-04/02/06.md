---
title: Да не би да забравим
date: 08/10/2020
---

Преди израилтяните да влязат в Обещаната земя, Мойсей отново говори пред тях, като разказва чудесата, чрез които ги е водил Господ, и ги съветва отново и отново да не забравят какво е сторил Бог за тях. В много отношения книгата „Второзаконие“ е последната воля и завещание на Мойсей. И въпреки че е написана преди хиляди години в култура и обстановка, коренно различни от нашите днес, принципите ѝ остават общовалидни.

`Прочетете Второзаконие, 6 глава . Какво можем да научим от тази глава за принципите на християнското образование? Коя трябва да бъде централната тема на всичко, което преподаваме не само на децата си, но и на всеки, който не познава Бога и Неговите велики спасителни дела? А какви предупреждения намираме в тези стихове?`

Централната тема на всичко, което те е трябвало да преподават на децата си, са били Божиите свръхестествени дела. А също така е дадено съвсем ясното предупреждение да не забравят всичко, което е направил Бог за тях.

Разбира се, щом родителите следва да имат основната роля за вграждане на библейските учения в живота на децата си, тогава те носят отговорността да организират и подготвят собствения си живот по такъв начин, че да имат необходимите знания и време за децата си.

„Първият учител на детето е майката. До голяма степен върху нея лежи отговорността за образованието му в този период на най-голяма възприемчивост и най-бързо развитие“ (Уайт, Е. Възпитание. С. 252).

Това е най-подходящото време родителите да предадат на децата си Божията любов и обещания. Времето, което редовно отделяте, за да поучавате децата си на Божията мъдрост и обещания, ще окаже положително влияние върху семейството ви поколения напред.

`Прочетете следния стих: „И на тях да учиш прилежно децата си и за тях да говориш, когато седиш в дома си, когато ходиш по пътя, когато лягаш и когато ставаш“ ( Второзаконие 6:7 ). Каква е основната идея и доколко е важно не само за децата ни, но и за самите нас винаги да осъзнаваме присъствието на Господа?`