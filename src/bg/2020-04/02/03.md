---
title: Детството на Исус
date: 05/10/2020
---

Писанието дава съвсем оскъдни подробности за детството на Исус. Голяма част от тези години си остават тайна. Обаче можем да надникнем в характера на земните Му родители, Мария и Йосиф, и наученото за тях би могло да ни помогне да си обясним нещо за Неговото детство и ранно образование.

**Какво ни казват следните стихове за Мария и Йосиф и каква информация получаваме тук за начина, по който вероятно са образовали Исус Неговите родители?**

`Лука 1:26-38`

`Лука 1:46-55`

`Матей 1:18-24`

От тези стихове можем да забележим, че и Мария, и Йосиф са били верни юдеи, които са се опитвали да живеят съобразно Божиите наредби и заповеди. И когато Господ идва и им казва какво ще стане с тях, те предано изпълняват всичко, което им е казано.

„Детето Исус не учеше в училищата към синагогите. Първият Му земен учител беше Неговата майка. Той учеше за небесните неща от нейните думи и от свитъците на пророците. Думите, които самият Той беше изрекъл пред Мойсей за Израил, сега учеше в скута на майка Си. Докато израстваше и се превръщаше от дете в младеж, Той не търсеше училищата на равините. Не се нуждаеше от образованието, получавано от такива източници, защото Бог беше Неговият наставник“ (Уайт, Е. Копнежът на вековете. Нов живот, 2005, с. 33).

Със сигурност Йосиф и Мария са били добри и предани учители на детето, но както разкрива историята от Лука 2:41-50 , не са разбирали много неща за Сина си, понеже Исус е имал знание и мъдрост, дадени Му единствено от Господа.

`Прочетете отново цитата от Елън Уайт по-горе. Как да си обясним думите ѝ, че е научил в скута на майка Си думите, които самият Той е изговорил? Какво ни говори това за удивителната Божия любов? Каква реакция следва да предизвика това в нас, падналите в грях създания?`