---
title: Общуване
date: 06/10/2020
---

Образованието на всякакво ниво е в самата си същност общуване. Учителят е този, който предава на ученика знания, мъдрост, информация, факти и т.н. Човекът, който има много познания, трябва да може да ги предаде на другите. Иначе каква полза от всичко, което знае?

Обаче, от друга гледна точка, добрите преподавателски умения не са просто способността за общуване. Съществено за целия процес е изграждането на взаимоотношения. „Почти никое от уменията, които истинският учител може да предаде на учениците си, не е толкова ценно, колкото неговото приятелство. Това важи за мъжете и за жените, а колко повече за младежите и децата – само когато се свържем с тях чрез съчувствие, ние можем да ги разбираме. А трябва да ги разбираме, за да можем в най-голяма степен да им бъдем от полза“ (Уайт, Е. Възпитание. С. 196).

С други думи, доброто преподаване действа и на едно емоционално, лично ниво. Това е особено важно, когато става въпрос за семейството като образователна система. Трябва да се изгради здрава връзка между ученика и учителя.

Взаимоотношенията се изграждат и развиват чрез общуване. Когато християните не общуват с Бога чрез изучаване на Библията или чрез молитва, тяхната връзка с Него залинява. Семействата се нуждаят от ръководство, ако желаят да растат в благодат и в познаването на Христос.

`Прочетете следващите стихове. Какво научаваме от тях за това как се изграждат здрави семейни връзки (или всякакви връзки)? Псалми 37:7-9; Притчи 10:31,32; 27:17; Ефесяни 4:15; 1 Йоан 3:18; Тит 3:1,2; Яков 4:11`

Отделянето на време за засаждане на подходящите семена на общуване не само ще подготви членовете на семейството за лична връзка с Христос, но и ще им помогне да изградят добри семейни връзки. Ще разкрие форми на общуване, за които ще се радвате, че сте изградили, когато децата ви стигнат до пубертета и зрелостта. Дори да нямате деца, принципите от тези стихове важат за всички видове връзки.

`Помислете още защо е важно не само какво казваме, но и как го казваме. Какво научихте от случаи, когато начинът ви на говорене развали целия ефект от думите ви, дори да сте казвали нещо правилно?`