---
title: Отлични постижения в работата
date: 08/12/2020
---

`Прегледайте Изход 25:10-30:38 . Колко подробен е Бог, когато казва на Мойсей да издигне скиния за богослужение? Какво ни говори това за Божия характер?`

Когато Бог казва на Мойсей да построи шатра „за Него“, Мойсей би могъл да отвърне: „Няма проблеми, Господи! Разпъвам палатки, откакто избягах от Египет преди 40 години… Ей сега ще стане!“. За всеки човек, живеещ в полуномадската култура на мадиамците от онова време, построяването на палатка е било нещо елементарно. Той е можел да го направи с вързани очи, без да мисли, съсредоточен върху по-важни неща. Но вероятно Мойсей не е очаквал подробния списък с описания (за една иначе съвсем проста в архитектурно отношение постройка) плюс дълго „ръководство за сглобяване“ за всеки един предмет вътре, както и за облеклото на свещениците – близо 150 точки с указания. За да сглоби една проста маса, Мойсей е трябвало да следва процедура от седем стъпки ( Изход 25:23-30 ).

Божието внимание към детайла, изявено при построяването на Неговата скиния (както и по-късно в указанията за жертвените ритуали), разкрива стремежа към съвършенство и желанието за създаване на шедьовър. Използват се най-качествените материали, оформлението е безупречно, работата трябва да е впечатляваща – посланието е ясно: „Бог не приема немарлива работа!“.

Обаче независимо от високия стандарт, самият Бог осигурява не само импулса за работа, но и човешките ресурси, необходими за постигането му. В Изход 31:1-6 и 35:30-36:1 четем, че сам Бог дава на хората необходимите умения. Те са „изпълнени с Духа“, който им дава всякакви способности и познания в занаятите, за да може построяването на скинията и оборудването ѝ да стане, „както Господ е заповядал“ ( Изход 36:1 ). Освен това същите двама специалисти по вътрешно и външно оформление са удостоени със „способности да поучават“ ( Изход 35:34 ), за да може техните познания и умения да не се изгубят в израилевата общност. Макар че тези двама души изпъкват на преден план в историята като избрани от Бога водачи, и други получават подобни дарби и се включват в делото ( Изход 36:2 ).

Следователно фактът, че сме грешни хора, не е основателно извинение да не влагаме всичките си сили в изпълнението на дадена задача. Бог очаква винаги да правим всичко, на което сме способни, влагайки своите таланти, умения, време и образование в добри каузи.