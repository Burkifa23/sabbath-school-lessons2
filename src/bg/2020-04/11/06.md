---
title: Труд и настойничество
date: 10/12/2020
---

„Всичко, което намери ръката ти да прави според силата ти, направи го“ ( Еклесиаст 9:10 ). Най-мъдрият от човеците дава този съвет за настойничеството във всеки аспект от живота.

Когато трябва да коментират християнското настойничество, много хора ограничават мисленето си до финансовите задължения. Макар че парите са важен аспект от настойничеството, ограничаването ни само до тях стеснява твърде много кръга. В организационната теория настойничество означава отговорността на ръководителите да развиват и използват правилно всички налични ресурси.

Кои са ресурсите, с които Бог ни е благословил в църквата? Ап. Петър заявява, че всеки човек има поверени му от Твореца дарби. И нарича такива християни „свято свещенство“ ( 1 Петър 2:5 ), което има отговорност пред Бога за настойничеството над всички Божии дарове: пари, време, енергия, таланти и други.

`Прочетете Еклесиаст 9:10 и 1 Коринтяни 10:31 . Какво послание намираме в тези стихове за това как трябва да работим и как да учим хората да работят?`

Един от обичайните капани в наше време е склонността да „раздробяваме“ различните аспекти на живота: работа, семейство, духовност и дори почивка. Разделянето на тези сфери от живота по такъв начин, че почти да няма съвпадение помежду им, в някои случаи е желателно. Например не е добре да внасяме работата си в дома до такава степен, че да пречи на отговорностите ни в семейството. Нито пък удоволствията трябва да отнемат от времето за Бога.

Обаче такова ограничение не бива да се прилага за ролята, която трябва да играе духовността ни в нашия живот като цяло. Работата на християнина е повлияна от общуването и от работата с Бога. Тя е един от начините, чрез които преживяваме Божието присъствие. Когато отделяме религиозния си живот от всичко друго, когато ограничаваме Бога до един ден, един час или дори една сфера от живота, ние отхвърляме Божието присъствие в тези други области.

`Два въпроса: Първо, запитайте се дали наистина отделяте духовния си живот от останалите аспекти на ежедневието си. Второ, ако е така, как да се научите да допускате духовността да царува над всичко, което правите?`