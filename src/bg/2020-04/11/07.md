---
title: Разширено изучаване
date: 11/12/2020
---

Прочетете Битие, 3 гл.; Еклесиаст 2:18-23; Ефесяни 6:5-8 ; прочетете главата „Изкушение и падение“ от книгата на Елън Уайт „Патриарси и пророци“.

Работата – проклятие или благословение? Тя привидно е част от проклятието заради греха ( Битие 3:17 ). Но ако се задълбочим в пасажа, всъщност проклятието е върху земята, а не върху работата. Елън Уайт казва, че Бог е планирал трудът да бъде за благословение: „Тежката работа и грижи в живота, които оттук нататък щяха да бъдат участта на човека, бяха определени с любов. Те бяха дисциплината, наложила се заради греха, която щеше да обуздава отдаването на апетита и страстите, за да бъдат развити навиците на самоконтрол. Те бяха част от Божия велик план за възстановяването на човека от разрухата и деградацията на греха“ (Патриарси и пророци. Нов живот, 2019, с. 27). Дали ние не сме ги превърнали в проклятие чрез монотонност, премного работа или надценяване на ролята им в живота ни? Каквото и да е положението ни, трябва да се научим да възприемаме работата от правилната гледна точка. Християнското образование трябва да учи хората да оценяват стойността на труда, като същевременно не го превръщат в свой идол.

**Въпроси за разискване**

`Прочетете Еклесиаст 2:18-24. Как е възможно Соломон да оценява труда като едновременно благословение и проклятие в един и същ библейски пасаж? Кое в стиховете ни подсказва как да имаме правилен подход към работата си?`

`Чрез труда ние се грижим (храним) семействата си. Как да предадем положителното отношение към работата в семействата си?`

`Границата между отличния работник и работохолика понякога е много тънка. Как да се предпазим от прекрачването на тази линия? Еклесиаст 2:23.`

`Павел много категорично заявява: „Защото и когато бяхме при вас, заръчахме ви това: Ако някой не иска да работи, той не бива и да яде“ (2 Солунци 3:10). Разбира се, този принцип носи изключително голям смисъл. В кои случаи може и да не е приложим? Защо трябва да внимаваме да не го превръщаме в желязно и никога ненарушимо правило?`

Тази събота, 12.12.2020 г., ще се молим за църкви „Розино” и „Русе”.