---
title: Многото аспекти на работата
date: 06/12/2020
---

`„Познах, че няма друго, по-добро за тях, освен да се весели всеки и да благоденства през живота си; и още всеки човек да яде и да пие, и да се наслаждава от доброто на целия си труд. Това е дар от Бога“ (Еклесиаст 3:12,13).`

„Работа“ – една наистина сериозна дума. На английски [ job ] тя е едносрична, обаче има много значения. По силата на необходимостта ние работим, за да имаме храна на масата, да си плащаме сметките и да спестяваме по малко за черни дни. Загубата на работа често се смята за по-лошо събитие от неприятната работна среда.

Работата може да придава на човека усещане за собствена стойност. Обикновено споменаваме професията си, когато ни питат „Какво работиш?“ или дори „Какъв си?“. Повечето пенсионери продължават да работят на половин работен ден, докато са в състояние да го правят, на заплата или като доброволци. Работата ни мотивира да ставаме сутрин. Намерете на тийнейджъра работа и ще имате един кандидат по-малко за групата на малолетните престъпници.

`Прочетете Битие 3:19 . Какъв е контекстът тук и какво ни говори той за една друга страна на работата, поне за някои хора?`

Работата, дадена преди грехопадението, внезапно се променя след него. Тук се споменава за един друг аспект от нея. За някои „работа“ означава само ежедневен тежък робски труд, който ще завърши със смърт. Такива хора продължават да изпълняват работните си задължения, които презират, като се надяват да се пенсионират, докато са все още здрави. За други работата поглъща целия им живот и стават център на съществуването им, дори всеобхватен източник на себеоценка. Когато не са на работа, те се чувстват депресирани или объркани, не знаят какво да правят и къде да се дянат. Когато се пенсионират, преживяват физически и психологически срив, дори умират преждевременно.

Християните трябва да се учат да работят по Божия начин. Работата е нещо повече от икономическа необходимост. Човекът е нещо повече от наемен работник. Оценена от правилната перспектива, работата на човека е средство за служене, израз на връзката с Господа. Част от задачата на учителя е да помогне на учениците да открият професията, в която техните умения и вложените им от Бога интереси се пресичат с нуждите на света.

`Каква е твоята професия? Какво правиш с живота си и как можеш по-добре да прославиш Господа чрез работата си?`