---
title: В Дух и истина
date: 10/11/2020
---

Един от най-прекрасните новозаветни разкази за това как Исус служи на съкрушените, е историята за жената при кладенеца.

`Прочетете Йоан 4:7-26 . Какво ѝ казва Исус за поклонението? А как въобще двамата стигат до въпроса за поклонението?`

Въпреки че жената се опитва да смени темата, като започва да говори за поклонението, Исус използва нейната тактика, за да ни представи някои дълбоки истини за това поклонение. Може би най-важното за нас са Неговите думи в Йоан 4:24 : „Бог е Дух; и онези, които Му се покланят, с дух и истина трябва да се покланят“.

Истинското поклонение пред Господа трябва да бъде „с дух“, т.е. трябва да идва от любовта към Бога, от личната опитност с Него. „Религията, идваща от Бога, е единствената религия, която ще води към Бога. За да Му служим правилно, трябва да бъдем родени от Божествения Дух. Това ще очисти сърцето и ще обнови ума, което ще ни придаде нова способност да опознаваме и обичаме Бога. Ще ни внуши съзнателно послушание към всички Негови изисквания. Това е истинско поклонение. То е резултат от действието на Светия Дух“ (Уайт, Е. Копнежът на вековете. Нов живот, 2005, с. 102).

Същевременно поклонението трябва да бъде „с истина“. Трябва да имаме правилно познание за Бога: кой е Той и какво изисква от нас. Иначе казано, необходими са ни също и доктрини. Например за нас е изключително важно да знаем, че се покланяме на един Бог, Който не мъчи хората в адски пламъци през цялата вечност.

Следователно тук откриваме два елемента на поклонението: опитността, произтичаща от познаването на Бога и от послушанието ни, както и обективните истини, които са ни разкрити за Него. Дух без истина може да доведе до повърхностен сантиментализъм, основаващ се повече на променливи чувства, отколкото на нещо друго. А истина без дух може да доведе до безжизнен формализъм. Затова се нуждаем от съчетанието на двете.

`Как ще научите някого да се покланя „с дух и истина“? В какви случаи човек може да има нужда да наблегне повече на едното, отколкото на другото?`