---
title: Ние всички се покланяме
date: 08/11/2020
---

Има нещо в нас, което копнее за поклонение – нещо, което несъмнено е изначално вложено от Бога, но както всичко останало, е било деформирано от греха. Явно е, че в началото е трябвало да се покланяме на Единствения, достоен за поклонение, на нашия Господ и Творец. Но след грехопадението всичко това се е променило до неузнаваемост.

И да, всички се покланяме на нещо, на някого, по някакъв начин. Това обяснява защо през цялата човешка история, дори и днес, хората участват в поклонение. В Древен Египет някои са се покланяли на фараона. В други епохи, в други страни хората са се покланяли на статуи на риби, идоли с много глави и други хипотетични божества. Някои хора са се покланяли на слънцето, на луната и звездите.

Днес повечето хора са твърде напредничави, за да коленичат пред статуя на жаба (но явно същото не важи за статуята на Дева Мария). Обаче това едва ли означава, че дори светски хора не се покланят на нещо: пари, власт, секс, самите себе си, рок звезди, актьори, политици. Какво обичаме най-много, какво най-много привлича вниманието ни, за какво живеем – на това и се покланяме. А както предупреждава светският автор Дейвид Фостър Уолъс, ако се покланяш на неподходящото нещо, то „жив ще те изяде“.

`На какво ни учи историята от Даниил, 3 глава за значението на истинското поклонение?`

Тримата юдейски младежи явно са приемали сериозно втората заповед ( Изход 20:4-6 ), както Бог е възнамерявал тя да бъде зачитана. Все пак тя е част от Десетте заповеди и стои до забраните за убийство, кражба и така нататък. Поклонението, правилното поклонение, е толкова важно, че всъщност става централен въпрос в последните дни преди Второто пришествие на Христос. Затова християнското образование трябва да включва всеобхватния въпрос за поклонението: какво представлява, как да го извършваме, защо то е важно и на кого да се покланяме?

`Прочетете Откровение 14:6-12 . Какво ни казват тези стихове за централната роля на темата за поклонението в последната криза, преди Христос да дойде отново?`