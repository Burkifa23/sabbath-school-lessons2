---
title: Поклонението в образованието
date: 07/11/2020
---

### За изучаване през седмицата
Даниил, 3 глава; Откровение 14:6-12; Псалми 78:1-17; Йоан 4:7-26; 1 Летописи 16:1-36; Марк 7:1-13.

> <p>Стих за запаметяване</p>
> „Отдайте на Господа славата, дължима на името Му; донесете принос и влезте пред Него; поклонете се на Господа с великолепие свято“ (1 Летописи 16:29).

Поклонението е неразривна част от нашата човешка природа, дори от грешната човешка същност. Несъмнено ние сме създадени като същества, които, благодарение на дадената ни от Бога свобода, можем да се покланяме на Господа, защото Го обичаме и знаем, че Той е достоен за поклонение. Това трябва да е било доста лесно в света преди грехопадението, където хората са имали пряк достъп до Бога сред творение, неопетнено от греха, смъртта и унищожението – творение, което едва ли можем да си представим ние, които познаваме единствено грешния свят.

Разбира се, днес, въпреки че вътрешната нужда да се покланяме все още присъства в нас, тя, както и всичко останало в този свят, е деформирана и обезобразена от греха. А това означава, че освен всичко друго, ние, като покланящи се същества, май се покланяме на неправилните неща, а дори може да се окаже, че не се покланяме на Господа както трябва ( Марк 7:1-13; Йеремия 7:4 ).

И тъй като поклонението заема централно място в християнската опитност, християнското образование трябва да се занимава с въпроса за поклонението. Именно това е темата на урока ни за тази седмица.