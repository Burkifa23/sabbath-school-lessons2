---
title: Разширено изучаване
date: 13/11/2020
---

„Сърцето е измамливо повече от всичко и е неизлечимо болно. Преподавателите по религия не желаят да се себеизпитат дълбоко, за да видят дали са във вярата, и е плашещо колко много от тях разчитат на фалшива надежда. Някои разчитат на миналата си опитност отпреди много години, но когато дойде моментът на сериозно себеизпитване, когато всички трябва да имат ежедневна опитност, те нямат какво да разкажат. Изглежда смятат, че изповядването на истината ще ги спаси. Когато отхвърлиш греховете, които Бог ненавижда, Исус ще влезе и ще вечеря с теб, и ти – с Него. Тогава ще черпиш Божествена сила от Него и ще растеш в Него; ще можеш със свято тържество да кажеш: „Благословен да е Бог, който ни дава победата чрез нашия Господ Исус Христос“. На Господа щеше да бъде по-угодно, ако хладките преподаватели по религия никога не бяха споменавали Неговото име. Те са постоянно бреме за хората, които искат да бъдат верни последователи на Исус. Те са препъникамък за невярващите и зли ангели тържествуват над тях и се подиграват на Божиите ангели заради уродливостта на такива хора. Те са проклятие за делото в страната и чужбина. Приближават се до Бога с устните си, но сърцето им е далеч от Него“ (Уайт, Е. Духовни дарби. Т. 2. С. 227 – англ. изд.).

**Въпроси за разискване**

`От Марк 7:1-13 научаваме, че основата на фалшивото поклонение е проблем, произтичащ от сърцето. Бог не зачита поклонението от нашите устни, ако то не извира от сърцето ни. Защо евангелието и историята за смъртта на Исус вместо нас е най-въздействащият начин да разтворим сърцата си за истинската Божия любов?`

`Разсъждавайте още малко върху възгледа за поклонението пред Бога „в дух и истина“. Възможно ли е да правим едното, а да не вършим другото, или истинското поклонение изисква и двете? Ако да, защо?`

`Да, сърцата ни трябва да бъдат праведни, за да се покланяме наистина пред Бога, но какво означава това? Трябва ли да изчакате с поклонението, докато станете напълно свързани с Господа и животът ви бъде поставен в съвършен ред? От друга страна, как може поклонението, истинското поклонение, да направи сърцето ви право пред Бога?`

Тази събота, 14.11.2020 г., ще се молим за църкви „Пловдив Център” и „Поморие”.