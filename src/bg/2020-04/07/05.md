---
title: Красотата на светостта
date: 11/11/2020
---

`Прочетете 1 Летописи 16:1-36 . Опитайте да си представите тази сцена. Каква ви се струва тя: тържествена, страшна или празнична и жизнерадостна? А може ли да е съчетание и от двете? Какво бихме могли да научим от тази сцена за поклонението и как трябва да го преподаваме и дори да го преживяваме?`

Мястото на богослужението е скинията, където в древността Бог е обитавал с Израил и където им е бил разкрит спасителният план. Следователно централната тема на поклонението и образованието трябва да бъде Исус и планът на спасението, който в пълнота е предсказан чрез службата в светилището. Каквото и друго да е направил за нас Бог, заслужаващо възхвала и поклонение, то не би имало никакъв смисъл без надеждата за вечен живот, предложена ни чрез Неговата жертвена и заместническа смърт на кръста.

Забележете също и „евангелизаторското“ ударение на пасажа: целият свят трябва да научи за Бога на Израил.

`Прочетете 1 Летописи 16:29 : „Отдайте на Господа славата, дължима на името Му; донесете принос и влезте пред Него; поклонете се на Господа с великолепие свято“. Великолепие свято? Какво може да означава това?`

За начало помислете колко е уродлив, вреден, унизителен грехът. За нас сега е трудно да си представим колко пагубни, ужасни и унизителни са били начините на поклонение на народите около Израил, включващи дори и жертви на деца. Определено тези дела са се отразявали върху характера на хората, които са ги вършили.

За разлика от тях древният Израел е трябвало да бъде свят народ, отделен от порочните обичаи на заобикалящите го народи. Израилтяните е трябвало да бъдат святи в сърцата и мислите си. Именно това е придавало смисъл и красота на поклонението им пред Бога. Старозаветните пророци непрестанно се възмущават от хората, които се покланят пред Господа и същевременно се занимават с нечестиви дела и сърцата им са далеч от Него.