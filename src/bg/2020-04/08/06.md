---
title: Образованието в ранната църква
date: 19/11/2020
---

Един от забележителните образователни принципи в Писанието е демонстриран, когато Исус, най-добрият Учител, е на път да напусне учениците Си. Те са били с Него в продължение на три и половина години, приблизително колкото е срокът за завършване на една гимназия или колеж. В края на този период, в зависимост от особеностите на всяка личност, учениците често се смятат за готови да се справят самостоятелно.

Но Исус знае кое е най-доброто и затова осигурява на последователите си постоянно и продължително образование под ръководството на Светия Дух. На други места този Учител или Ръководител е наречен Утешител или Застъпник (на гръцки parakletos ), Който ще бъде винаги на разположение на Исусовите последователи ( Йоан 14:16,17 ). Той е наречен Духът на истината. Въпреки че не е назован с думата „учител“, Неговото дело със сигурност е образователно особено що се отнася до търсене и намиране на истината.

`Прочетете 1 Коринтяни 2:1-16 . Кое според думите на Павел е много важно в контекста на образованието?`

Още с първите си думи Павел напомня на църквата в Коринт, че когато за първи път е дошъл при тях, е говорил единствено за Исус Христос и за Неговото разпятие ( 1 Коринтяни 2:2 ) – без находчиви мъдрости, единствено възвестяване на евангелието. Но това не е всичко ( 1 Коринтяни 2:6 ), защото след като тези новокръстени християни напреднат, апостолът ще се върне да ги научи на мъдрост, на нещата, които Бог е скрил преди сътворяването на света ( 1 Коринтяни 2:7 ), на Божиите дълбочини ( 1 Коринтяни 2:10 ). Всичко това ще бъде изучавано под ръководството на Божия Дух, Който се свързва с духа на учещия.

До какви дълбочини ще проникне това изследване и колко ще могат да научат хората, които са водени от Духа? Главата завършва с цитат от пророк Исая: „Кой е упътил Духа Господен или като съветник Негов Го е научил?“ ( Исая 40:13 ). Говорейки на обикновените хора на своето време, пророкът сякаш заявява, че никой не може да направи това. Но Павел поправя тази представа чрез заключението: „А ние имаме ум Христов“, което означава, че изпълнените с Духа християни имат достъп дори до Божия ум, а по този начин и до безкрайни възможности за учене и разбиране ( 1 Коринтяни 2:10-13 ), необходими за опознаването на пътя на правдата.