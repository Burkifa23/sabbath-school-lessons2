---
title: Мойсей и пророците
date: 17/11/2020
---

`Прочетете 2 Тимотей 3:14-17 . Какво ни учат тези стихове за ролята на Писанието в християнското образование?`

Названието на първата част от Библията, Тора , понякога се превежда като „Закона“ отчасти защото в тези книги има много закони. Но Тора всъщност означава „поучение“ или „обучение“. Подобно разбиране е твърде различно от представите на много хора за смисъла на „закона“ в Библията, а именно правила и наредби, които трябва да спазваме, за да не загубим Божието благоразположение. А всъщност не е така. Целта на закона е да бъде учебен материал, който да ни показва как да постигаме успехи и да живеем безопасно в заветната връзка, замислена от Бога още при създаването ни.

Следват още две части от староеврейската Библия: Пророците докладват доколко добре Божият народ усвоява този учебен материал и доколко живее според него ( първите пророци , или историческите книги ), и какво е трябвало да научи от този учебен материал ( по-късните пророци ). Останалата част от Стария Завет (наречена Писанията на староеврейски) е изпълнена с примери за сполучливи и по-малко сполучливи учители и ученици, заедно с учебните им преживелици. Примери за образователни успехи в тези книги са „Естир“, „Рут“, „Даниил“ и „Йов“. А сред провалите можем да отбележим четиримата приятели на Йов. Разбира се, книгата „Псалми“ е сборник от химни, но дори и в нея се съдържат поне три образователни псалма: Псалом 1, Псалом 37 и Псалом 73 .

Евангелията изобилстват от учебни материали, особено в притчите на Исус. Много от писмата на Павел започват с убедително прогласяване на евангелието, но завършват с образователни ресурси и практични уроци за ежедневието ни като християни. Книгата „Откровение“ е изпълнена с учебни материали. Например бъдещето на христовата църква е разкрито в книга, която може да отвори единствено Божият Агнец – Исус, най-добрият Учител ( Откровение 5:1-5 ).

`Някои казват, че не всички учебни материали от книгите на Мойсей са приложими за нашето време, и това е съвсем вярно. Второзаконие 17:14-20 , наставлението за царете, съвсем изрично указва как се избира човек за царски пост. Разбира се, ние днес не назначаваме царе в църквата. Как да използваме по подходящ начин за нашето време всички тези образователни материали от Писанието?`