---
title: Мъдри мъже и жени
date: 18/11/2020
---

Думите за училище, учене и образование имат ясно значение в наше време, но те не са често срещани в Библията. Има една дума, мъдрост/мъдър , която се среща много по-често. Например в Стария Завет се споменават мъдри мъже и жени ( 2 Царе 14:2; Притчи 16:23 ).

`Прочетете 3 Царе 4:29-34 . Какво ни учи този пасаж за значението на мъдростта?`

Цар Соломон е представен като много мъдър човек, който говори за животинското и растителното царство и изрича много мъдри притчи като начетен човек. Книгите „Притчи“ и „Еклесиаст“ съдържат много мъдри поучения на различни теми, приписвани както на Соломон, така и на други мъдри учители от древността ( Притчи 1:1; 25:1; 30:1; 31:1 ).

Според Библията мъдростта до голяма степен прилича на нашето образование днес. Тя е нещо, което човек научава от родителите и от учителите си, особено докато е млад ( Еклесиаст 12:1 ), но всъщност я трупа през целия си живот. Второ, мъдростта има практична страна: например може да се учим от мравките, които събират през лятото, за да имат достатъчно през зимата ( Притчи 6:6-8 ).

Обаче мъдростта не е свързана само с действията. Тя има и теоретична страна, защото започва с вярата в Бога и следва определени основни принципи ( Притчи 1:7 ). Помага ни да живеем отговорно и да бъдем благословение за другите, но също и ни пази от беди. И накрая, също като днешното образование, мъдростта не ни отговаря на всички въпроси, но ни позволява да бъдем доволни от това, което знаем, докато продължаваме да изследваме все още неизвестното. Това е добра позиция, от която можем да се учим да опознаваме Бога и да се доверяваме на Неговата благодат. Според Йеремия 18:18 ролята на мъдрия учител се счита за равностойна на ролята на свещеника и пророка. И трите носят послания от Бога до Неговия народ под формата на наставления от закона, образователни съвети и специални вести от Него.

`Как бихме могли да усвояваме мъдростта, а после да я предаваме на хората след нас? Защо това е важно за нас като народ?`