---
title: Разширено изучаване
date: 20/11/2020
---

Великото евангелско поръчение ( Матей 28:18-20 ) поражда едно забележително религиозно движение по целия свят. Няколко апостоли, или мисионери (и двете думи означават едно и също – „изпратените“), тръгват по целия свят и събират ученици, правят ги последователи на Христос, призовават ги да вярват в Исус, кръщават ги и продължават да ги поучават на всичко, което Исус им е заповядал. Представя ни се една картина на обърнати християни от целия свят, от различни култури и говорещи различни езици, които излизат от водата на кръщението, за да тръгнат на училище и да започнат образованието си. И това не бива да ни учудва, защото им предстои да научат още много неща.

Причината, поради която християните непрестанно учат, не е просто интелектуалното им любопитство или стремежът да трупат знания, а по-скоро фактът, че християнският живот и вяра проникват във всяко кътче на ежедневието им. Има толкова много неща за изучаване. Затова писмата от Новия Завет съдържат както вестта за Исус (понякога наричана с новозаветната дума kerygma [ keh - RIG - ma ] ), така и обучение във всичко, което християните трябва да усвоят (понякога наричано с новозаветната дума didache [ did - ah - KAY ] ). Подходящ пример за вестта намираме в 1 Коринтяни 2:2 , докато обучението започва от 1 Коринтяни, 4 глава и продължава с прекъсвания до края на писмото. Кое е това, за което християните трябва да учат?

За работа, почивка, социални теми, обществени взаимоотношения, църква и поклонение, икономически въпроси, филантропия, отношение към властите, съветване, семейни отношения, брачни връзки и отглеждане на децата, храната и приготвянето ѝ, дрехите, дори остаряването и подготовката за края на дните – за личния живот и динамиката в обществото. Да си християнин означава да научиш нещо за всички тези неща, а и много повече. Разбирането за тях не ни идва отвътре. То трябва да бъде усвоено.

**Въпроси за разискване**

`Доколко важно е образователното дело за мисията на църквата?`

`Какво иска да каже Елън Уайт, когато пише: „Небето е училище“ (Възпитание. С. 275,276)?`

`Прочетете отново 1 Коринтяни 2:1-16. Вижте какво ни казва Павел за откритото от Бога в боговдъхновеното Слово. Помислете за свидетелството му, че от мъдростта на властниците и на света няма да остане нищо. Ако той е в състояние да каже това за онова време, какво да кажем за „мъдростта“ на нашата ера?`

Тази събота, 21.11.2020 г., ще се молим за църкви „Попина” и „Първомай”.