---
title: По Божия образ
date: 15/11/2020
---

`Прочетете Битие 1:26,27 и 5:1,3 . Как тези стихове описват начина на сътворението на хората, а след това и какво се случва с тях след греха?`

Фразата „Божия образ“ удивлява тълкувателите на Библията векове наред. Какъв е този образ, по който са създадени първите хора? Например означава ли това, че Бог е погледнал в огледалото и е създал новото Си творение според този образ? Или пък означава, че хората приличат на Бога повече от другите форми на живот? Или говори за духовно и интелектуално сходство и съвместимост между Твореца и всички сътворени от Него хора? Библията не дава никакво конкретно обяснение на този израз, въпреки че изследователите извличат от Писанието много тълкувания на неговото предполагаемо значение. Обаче забелязваме, че след греха този образ бива променен и затова Елън Уайт пише, че целта на образованието е да възстанови образа на Твореца в човека (Възпитание. С. 10-13).

Как би могло образованието да постигне такава забележителна цел?

Първо, трябва да помним, че Бог ни е създал за общение с Него, както родителите са свързани с децата си. Направил ни е по Своя образ, както родителите раждат деца, които приличат на тях самите ( Битие 5:1 ), за да ни възпита като Свои деца, принадлежащи към Неговото семейство. Той може да общува с нас и така да изграждаме трайна връзка. Следователно Божият образ е повече „умствен образ“, който позволява на две същества – едно Божествено и едно човешко – да осъществят „мисловна среща“. Именно това се случва в образованието: първо в дома между родителите и децата, а по-късно в училището, където учителите поемат задачата на образованието. Явно е, че Бог е планирал този процес на образование, който познаваме толкова добре. За разлика от другите форми на живот, Той ни е създал по Своя образ – направил е това, за да ни учи и ние да се учим от Него, докато образът Му (умът Му) се отрази в нас.

`Историята на изкуплението е история на образованието от сътворение към въплъщение и от въплъщение към пресътворение. Бог е учителят, а небето е училището за всички времена (вж. Уайт, Е. Възпитание, с. 275,276). Какво влияние оказва тази мисъл върху нашата отдаденост на християнското образование в дома, в църквата, в училището, в университета и в живота като цяло?`