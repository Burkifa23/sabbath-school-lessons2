---
title: Господ отговаря на Йов
date: 03/12/2020
---

`Прочетете Йов, 38 глава . Какво ни се казва тук за Бога не само като Творец, но и като Крепител на всичко живо? По какъв начин трябва да повлияе тази важна истина върху разбирането ни за хуманитарните и природните науки?`

„Много хора твърдят, че материята притежава жизнена сила – че определени свойства са ѝ придадени, а след това тя е оставена да действа чрез вътрешно присъщата ѝ енергия. И че процесите в природата се извършват в съответствие с непроменими закони, в които и самият Бог не може да се намесва. Това е лъжлива наука и не се подкрепя от Божието Слово. Природата е подвластна на Твореца си. (…) Природата свидетелства за разум, присъствие, активна енергия, която работи в нейните закони и чрез тях. В природата наблюдаваме постоянното действие на Отец и на Сина. Христос казва: „Отец Ми работи досега – и Аз работя“ ( Йоан 5:17 )“ (Уайт, Е. Патриарси и пророци. Нов живот, 2019, с. 67).

За съжаление, както бе споменато по-горе, огромна част от науката възприема атеистични, материалистически предпоставки. Следователно някой учен може да се взира в изключително красив обект, който е неимоверно сложен, но все пак да твърди, че той е възникнал случайно, без никаква цел или план.

Именно това твърди науката ежедневно. Животът на Земята, с цялата му красота и сложност – от пеперудите до хората – се обяснява единствено като последица от взаимодействието на химични вещества, от които по случайност и за милиарди години са възникнали прости форми на живот; а те, чрез случайни мутации и естествен отбор са еволюирали във всички живи същества, които се движат и дишат днес.

В съвременното си състояние науката твърди, че самата идея за свръхестествен Творец е „ненаучна“, тъй като не може да бъде проверена експериментално и следователно е понятие, с което науката не може да борави. Това предположение не е нещо, което самата наука учи (всъщност науката сякаш учи точно обратното: цялата красота и сложност на света биха посочили съществуването на Твореца), но е философска позиция, наложена върху науката от самите учени.

Проблемът обаче е: Писанието казва, че Бог не просто е създал всичко, но и поддържа всичко. Това означава, че всяко истинско християнско образование по науките ще трябва да изхожда от основни предпоставки, съвсем различни от твърденията на съвременната наука. Сблъсъкът е неизбежен особено когато става въпрос за произхода на всичко.