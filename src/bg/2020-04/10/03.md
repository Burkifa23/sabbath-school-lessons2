---
title: Красотата на светостта
date: 30/11/2020
---

`Псалми 96:9 гласи: „Поклонете се на Господа в красотата на светостта; треперете пред Него, всички земи“ (NKJV). Как да разбираме това понятие „красотата на светостта“? Какво следва да означава то за християнина и как трябва да влияе върху начина на преподаване на изкуството, което често свързваме с красотата?`

Макар да се казва, че „красотата е в очите на гледащия“, не бива да забравяме кой е създал това око ( Притчи 20:12 ). Въпреки че трябва да внимаваме да не се покланяме на творенията, от красотата им можем да разберем какъв е Бог и колко обича красотата. Щом нашият грешен свят все още е толкова красив, какъв ли е бил преди грехопадението? Всичко това говори, че Бог наистина е Творец на красотата.

Следователно изучаването на хуманитарните и природните науки може и трябва да разкрива все повече за Божия характер и сърце. А тъй като ние самите сме дело на Божието майсторство и научно съвършенство, можем да разберем повече за това кои сме в Христос.

„Бог желае Неговите деца да оценяват делата Му и да се наслаждават на простата, скромна красота, с която е украсил земния ни дом. Той обича красотата, но повече от външната привлекателност обича красотата на характера. Желае да израстваме в чистота и простота, които са ненатрапчивите украшения на цветята“ (Уайт, Е. Пътят към Христос. Нов живот, 2016, с. 83).

`Прочетете Битие 3:6 . По какъв начин този стих ни разкрива, че красотата сама по себе си не е задължително добра или свята? Вижте също Притчи 6:25; 31:30 .`

Имаме един враг, който извращава и обезобразява всичко, което е създал Бог. Затова не бива да се изненадваме, че красотата и представите за нея също могат да бъдат използвани срещу нас. А особено що се отнася до изкуствата, християнското образование, ръководено от Библията, трябва да ни помага да се учим, че не всичко красиво е задължително добро или свято.

`Кои „красиви“ неща не са задължително святи и добри? Или всъщност кои красиви неща могат да бъдат превърнати в несвяти и порочни в зависимост от обстоятелствата? Какъв е критерият ни, за да ги разпознаем?`