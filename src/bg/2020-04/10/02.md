---
title: Единствено Господ
date: 29/11/2020
---

Доказателства за съществуването на Живия Бог можем да открием в цялото Му творение. Това изречение се повтаря толкова често, че се е превърнало в клише. Когато се замислим например за Божията грижа, вложена в сътворяването на този свят, който хората продължават да рушат и обезобразяват, все по-ясно разбираме как бихме могли най-добре да преподаваме хуманитарните и природните науки.

Да вземем например периода на бременността при хората. Биологията ни казва, че новият интелигентен човешки живот се развива от една оплодена яйцеклетка и достига пълна зрялост за девет месеца. През целия процес проследяваме следите на един любящ Творец. Божията доброта личи дори от мястото, където се развива плодът: точно под постоянното биене на майчиното сърце. С нарастването на плода се увеличава и коремът на майката точно пред очите ѝ. Бременната жена не може никога да забрави детето си, както нашият Небесен Отец не може да забрави Своите деца.

`Прочетете Римляни 1:18-21, Псалми 19:1-6 и Неемия 9:6 . Какво ни говорят те за Божиите дела като наш Творец?`

Дори след 6000 години на грях и хиляди години след световните опустошения на Потопа съществуват безкрайно убедителни доказателства не само за Бога като наш Създател, но и за силата, любовта и великодушието на този Бог. Те са толкова силни, че Павел е в състояние да каже в Римляни 1:18-21 , че хората, които отхвърлят този Бог, ще останат „без извинение“ в деня на съда, защото за Бога може да се научи достатъчно от творенията Му. И затова човеците нямат право да кажат, че не са знаели!

Особено в нашата епоха, когато много хора се покланят на творението, а не на Твореца, е изключително важно християнското образование по хуманитарни и природни науки винаги да тръгва от предпоставката, че Бог е Творецът и Крепителят на всичко съществуващо. В края на краищата всички идеологии и хипотези, отричащи или изключващи Бога, могат да доведат единствено до заблуди. Светското образование изцяло стъпва върху предпоставката, че Бог не съществува. Християнското образование не бива да попада в този капан, нито пък трябва да възприема по-завоалирани принципи, основани на същата предпоставка. При всички случаи това неминуемо би довело до фалшиви заключения.

`Помислете за невероятната сложност и красота на нашия свят даже и след грехопадението. Как да се научим да черпим надежда и утеха от това, особено в моменти на лични изпитания и страдание?`