---
title: Безумие и мъдрост
date: 02/12/2020
---

`Прочетете Притчи, 1 глава . Какво ни учи тя за съдържанието на истинското християнско образование?`

Библията постоянно сравнява безумието с мъдростта. Книгата „Притчи“ добре ни напомня колко опасно е безумното поведение и компанията на неразумни хора. Разграничението е ясно: Бог желае Неговият народ да търси мъдрост, да я цени и да изобилства от нея.

Хората, които изучават хуманитарните и точните науки, използват талантите си, за да трупат знания и да се усъвършенстват в проучванията си. Преподавателите по тези дисциплини правят същото. Можем да достигнем художествено съвършенство и да направим пробив в науката благодарение на познанията и способностите си.

Обаче, от християнска гледна точка, какво всъщност означава познанието на хуманитарните и точните науки, ако не включва разликата между право и грешно, добро и зло, истина и заблуда? Човек само трябва да прочете за живота на хората, смятани за най-великите световни художници, за да види, че удивителната дарба не е равносилна на морален и праведен живот. Човек може също да твърди, че великите учени, които са участвали в създаването на биологични или химически оръжия за масово унищожение, вероятно са били високо образовани, силно надарени, но какви са били плодовете от труда им? Както вече казахме, познанието само по себе си не е задължително нещо добро.

`Прочетете Притчи 1:7 . Кой е ключът към истинското християнско образование според този стих?`

`Един носител на Нобелова награда, атеист, човек, който изучавал Вселената и физичните сили, които я движат, написал: „Колкото повече разбираме за Вселената, толкова по-лишена от смисъл изглежда тя“. Какво ни говорят тези думи за факта, че познанието само по себе си може да бъде не само безсмислено, но и още по-лошо – да води до крещящи заблуди?`