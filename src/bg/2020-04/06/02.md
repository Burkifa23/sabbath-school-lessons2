---
title: Вместо да се крият
date: 01/11/2020
---

`Прочетете Битие 3:1-11 . Защо Бог пита Адам „къде си“?`

Обикновено историите за грехопадението описват плода като ябълка. Но това не се потвърждава от текста. Казва се само „плода на дървото“ ( Битие 3:3 ). Няма значение какъв точно е бил той. Да ядеш от плода на това дърво символизира нещо . Символизира изкушението да отблъснеш Бога и да заявиш: „Аз мога да бъда мерило за собствения си живот. Мога сам да си бъда бог. Аз стоя над Божието Слово“.

И със сигурност, когато змията подтиква Адам и Ева да ядат от плода на дървото, животът им се отклонява от предварителния си курс. И тогава, когато усещат Божието присъствие наблизо, те се опитват да се скрият „между градинските дървета“ ( Битие 3:8 ).

Колко странно, че Бог пита Адам: „Къде си?“. Няма съмнение, че знае къде се намира човекът. Сигурно е задал този въпрос, за да помогне на двамата да осъзнаят какво правят – че се крият заради постъпката си. Или им помага да осъзнаят печалните последици от своите действия.

`Прочетете Римляни 5:11-19 , където Павел многократно и непосредствено свързва действията на Адам в Едем с това, което Исус е направил на кръста. Как Спасителят поправя извършеното от Адам?`

Бихме могли да кажем, че планът на спасението е Божият отговор спрямо реакцията на Адам и Ева. Те се крият от Бога, защото се срамуват и изпитват вина от греха си, а Бог идва да ги спаси. По свой собствен начин ние правим същото, а Исус идва да спаси нас. Затова въпросът „Къде си?“ може да бъде зададен и на всеки един от нас. Къде си ти, грешен и изпълнен с вина, по отношение на Исус и на спасителното Му дело?

`Каквото и друго да включва християнското образование, защо трябва да включва, дори да подчертава факта, че за нас е естествено да се крием от Бога, а след това да ни насочва към Исус като решение на проблема?`