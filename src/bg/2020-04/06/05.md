---
title: Една жена възразява
date: 04/11/2020
---

Исус е най-добрият Учител. И в ученията, и в живота Му сияе истинският Божи характер. Затова в една от историите в евангелията е забележителен фактът, че дори когато някой възразява на Исус, Той го изслушва.

`Прочетете историята за срещата на Исус с една езичничка (или „ханаанка“) от района на Тир и Сидон ( Матей 15:21-28; Марк 7:24-30 ). Обърнете внимание, че мъжете от обкръжението на Христос се дразнят от нея и изглежда като че ли дори Той я отхвърля. Какво разбирате от смелостта на жената? Какво ни говори тази история за преподавателския метод на Исус?`

Исус се намира близо до Тир и Сидон. Навлязъл е в един район, където е пълно с чужденци и цари етническо напрежение. Гръцкоговорящите жители на градовете гледат отвисоко на евреите земеделци от селските райони, а еврейските земеделци на свой ред им отвръщат със същото.

Не е минало много време, откакто Ирод, управителят-марионетка на Галилея, родното място на Исус, е екзекутирал Йоан Кръстител. Но Исус споделя убежденията на Йоан и екзекуцията сякаш носи със себе си заплаха. Христос започва да се изправя пред опасностите в мисията Си.

Съзнавайки това напрежение, Той влиза в една къща с надеждата, както казва евангелист Марк в разказа си, никой да не разбере, че е там ( Марк 7:24 ). Но една жена Го открива.

Според културата на онова време и място жена няма право да се застъпва за себе си. А още повече, тя принадлежи към култура и етническа група, с която евреите не искат да имат вземане-даване и това още повече би влошило положението ѝ.

Обаче дъщерята на жената е болна. Тя има нужда от помощ и не престава да я търси.

Исус я отпраща. „Не е прилично да се вземе хлябът на децата и да се хвърля на кученцата“ ( Матей 15:26 ). Тази забележка сигурно я е засегнала.

Но тогава се случва нещо забележително. Тя възразява. Понеже познава кучетата – за разлика от евреите, които не могат да ги допуснат като домашни любимци – и казва: „Така е, Господи; но и кученцата ядат от трохите, които падат от трапезата на господарите им“ ( Матей 15:27 ).

Забележката ѝ променя всичко. Вече не може да бъде пренебрегната. И Исус изцелява детето ѝ.

`„Нека бъде според желанието ти“ ( Матей 15:28 ). Как да разбираме тези думи? А как реагираме, когато нещата не се случват според желанието ни?`