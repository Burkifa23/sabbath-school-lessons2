---
title: Ученик, който попива бързо
date: 05/11/2020
---

Исус и последователите Му са тръгнали към Йерусалим. Ирод по-рано се е тревожел заради Йоан Кръстител, а сега властите, включително и Ирод, са обезпокоени заради Исус. Сред последователите Му са бедняци и други окаяни хора, които отчаяно копнеят за промяна.

Най-дълбокото желание на Исус е да донесе надежда на света. Но в този момент Той е убеден, че хората с най-голяма власт и привилегии ще направят всичко възможно да осуетят Неговата мисия. Те не желаят Той да я осъществи успешно.

Колкото до вътрешния кръг – учениците, дванадесетте – те показват искрено желание да бъдат на Негова страна. Същевременно обаче изглеждат объркани – или слепи . Например в Марк 8:31-33 Учителят им отправя предизвикателство да видят нещата, които им е трудно да разберат. Всъщност в много отношения те са духовно слепи за съществените неща ( Марк 8:37 ).

Това е обстановката, в която Исус се среща с човек, който наистина вижда.

`Прочетете историята за изцеляването на Вартимей, слепия просяк ( Марк 10:46-52 ). Обърнете внимание на огромната милост на Исус. Помислете как желанието на слепеца да вижда го води към решението му да следва Исус по пътя към Йерусалим. Възможно ли е Марк да насочва вниманието ни към разликата между Вартимей и останалите ученици? Каква светлина хвърля тази история върху това какво означава ти да откликнеш на най-добрия Учител?`

Вартимей е искал да види бебешка къдрица и цвета на житния клас по жътва. Но виждането включва много повече, отколкото физическото действие. Тоест това е история за духовното зрение. Тя е за разбирането – за истинското разбиране на най-добрия Учител. Физическото зрение е едната страна на нещата. То е важно и Исус го знае. Но знае също, че най-дълбокият копнеж на всеки човек е за нов и по-добър живот.

`Прочетете Евреи 5:12-14 . Какво ни учат тези стихове за истинското образование?`