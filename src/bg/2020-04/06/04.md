---
title: Исус – Равинът
date: 03/11/2020
---

Няма по-известно встъпително изречение на глава от Новия Завет от думите: „В начало беше Словото; и Словото беше у Бога; и Словото беше Бог“ ( Йоан 1:1 ). Първата глава на „Евангелието от Йоан“ бързо ни отвежда до незабравимия стих: „И Словото стана плът и живя между нас; и видяхме славата Му, слава като на Единородния от Отца, пълно с благодат и истина“ ( Йоан 1:14 ).

`Прочетете Йоан 1:1-14 . Какво ни казват тези стихове за това кой е Исус и какво прави тук? В каква светлина Го представят те като образец на велик Учител?`

Същият Бог, Който е говорил на Адам и Ева в градината и на Яков в средата на пустошта, сега се явява като личност . Новият Завет казва, че Бог е въплътен в Исус. Чрез Него научаваме Божията воля и Божия път, тъй като Исус е Бог.

Главата продължава да ни разкрива, че Йоан Кръстител е бил такъв убедителен проповедник, че дори религиозните водачи от Йерусалим са решили, че сигурно е специален човек. Но той подготвя пътя за Някой по-велик от самия себе си. Някой изумително специален, Който трябва да се яви, а той, Йоан Кръстител, ще бъде недостоен да развърже „ремъка на сандалите Му“ ( Йоан 1:27 ).

На следващия ден Йоан вижда Исус и обявява, че Той е „Божият Син“. На този ден, а също и ден по-късно, той Го нарича „Божия Агнец“.

Също и двама от учениците на Йоан Кръстител решават да последват Исус. А когато Исус ги пита какво търсят, те го наричат „Рави“ (което в превод означава Учител) ( Йоан 1:38 ).

Следователно Исус е равин, учител, но никога не е имало Учител като Него на земята, защото Той е Бог. С други думи, Бог слиза при хората в образ на човек и в този образ е равин, учител. Не бива да ни учудва тогава, че Елън Уайт нарича Исус „най-великия учител, който светът някога е виждал“ (Знамения на времето, 10 юни, 1886). Все пак този Учител е Бог.

`Като имаме предвид кой е Исус, защо е логично от Него да усвоим най-добрите подходи за предаване на духовните истини? Какво бихме могли да научим от Него за факта, че в преподаването е важно не само какво говорим, но и какво вършим?`