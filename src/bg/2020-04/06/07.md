---
title: Разширено изучаване
date: 06/11/2020
---

Прочетете главата „ Как се познава Христовият последовател“ от книгата на Елън Уайт „Пътят към Христос“.

Освен всичко друго, Елън Уайт казва, че когато истински се обърнем към най-добрия Учител, „ние копнеем да носим Неговия образ, да вдъхваме Неговия дух, да вършим Неговата воля и да Го радваме с всичко“ (Пътят към Христос. Нов живот, 2016, с. 57). Когато сме с Исус Христос, казва тя, дългът „става удоволствие“ (пак там, с. 58). От Библията си прочетете Матей, 5-7 гл . Това е Планинската проповед, едно от най-прекрасните обобщения на всичко, което най-добрият Учител желае да знаят учениците Му, а също и Конституция на царството, което е дошъл да установи.

**Въпроси за разискване**

`Исус вика за нас точно както Бог вика Адам и Ева, а също и Яков. Той познава най-дълбоките ни копнежи и неочаквано ни подтиква (както Вартимей) да преосмислим кои сме и накъде сме се запътили. Помислете в този контекст как преподаваме Библията на децата си и един на друг. Каква е разликата между претупаното предаване на библейското учение и завладяващото преподаване, което променя човешкия живот?`

`Въпросът докъде сте стигнали в житейския си път чисто личен ли е, или би било полезно да го обсъдите с хора, на които имате доверие? Как идеята за църквата като „тялото на Христос“ (1 Коринтяни 12:27) подсказва, че разговорите с другите може да са начин да се докоснете до това, което Христос иска да знаете?`

`В четвъртък учихме, че щом Вартимей проглежда – щом е избавен от физическата (и духовна) слепота – той тръгва след Исус по пътя към Йерусалим. По този път всеки ден слуша мъдростта на най-добрия Учител. С основание бихме могли да предположим, че сега той иска да носи образа на Исус, да вдъхва Неговия дух, да върши Неговата воля. Защо някой би изпитал „удоволствие“, както се казва в „Пътят към Христос“, да следва такъв висок стандарт, какъвто издига Исус в Планинската проповед?`

`Поразсъждавайте още малко върху въпроса от края на частта за четвъртък. Как се научаваме да различаваме доброто от злото? Как определяме кое е добро и кое – зло? А защо правилната употреба на това знание е още по-важна от самото знание?`

Тази събота, 07.11.2020 г., ще се молим за църкви „Плевен” и „Пловдив Запад”.