---
title: Бягство
date: 02/11/2020
---

`Прочетете Битие 28:10-17 . Какъв е контекстът на тази история и какво ни учи тя за Божията благодат към хората, които в известен смисъл бягат от греховете си?`

В отношенията си с останалите членове на семейството Яков, с помощта на майка си, е потънал в жестоки измами и сега плаща висока цена за това. Брат му се е ожесточил срещу него и отправя заплахи; затова измамникът сега е беглец, втурнал се към дома на чичо си в Харан. Обстоятелствата около него са объркващи и плашещи.

Един ден Яков върви с тежки стъпки в здрача, а след това в мрака. Намира се по средата на нищото и небето е неговият покрив. След като поставя един камък за възглавница, той заспива. Но скоро черната безчувственост на съня е прекъсната. Започва известният на всички ни сън за стълбата, която Яков вижда да стъпва върху земята и да стига чак до небето. Ангели слизат и се качват по нея.

След това чува един глас да казва: „Аз съм Господ, Бог на баща ти Авраам“. Гласовете продължават да повтарят обещанията, които Яков добре познава от семейното си образование. Потомците му ще станат велики. Те ще бъдат благословение за всички семейства на земята. „Ето, Аз съм с теб – продължава гласът – и ще те пазя, където и да идеш (…) защото няма да те оставя, докато не извърша това, за което ти говорих“ ( Битие 28:15 ).

Елън Уайт пише как Павел много по-късно „вижда стълбата от видението на Яков, символизираща Христос, Който е свързал земята с небето и смъртния човек с безсмъртния Бог. Вярата му укрепва, когато си спомня как патриарсите и пророците са се осланяли на Този, Който е за него подкрепа и утеха и за Когото отдава живота си“ (Деяния на апостолите. Нов живот, 1992, с. 232).

Яков се събужда и си казва: „Наистина Господ е на това място, а аз не съм знаел“ ( Битие 28:16 ). Случилото се е „страшно“. Той никога няма да забрави това място и дори му дава име. След това изрича обет да остане верен на Бога през целия си живот.

`Какво научаваме от тази история за начина, по който Бог в Христос се опитва да ни достигне въпреки греховете ни? И защо християнското образование трябва да преподава преди всичко тази истина, а не нещо друго?`