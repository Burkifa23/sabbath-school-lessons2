---
title: Време да търсим баланс
date: 16/12/2020
---

Исус уважава и издига високо Божия закон ( Матей 5:17,18 ). Обаче оспорва тълкуванието му от страна на религиозните водачи. А те най-много се дразнят от действията Му в събота, чрез които разклаща самата основа на тяхната религиозна система. Синагогите не пропускат шанса да използват съботата като възможност за образование – тогава винаги четат и тълкуват Тората. Книжниците и фарисеите познават буквата на закона. Но Исус стига много по-далеч по темата за съботата.

`Прочетете Матей 12:1-13 и Лука 13:10-17 . На какво учи Исус хората от онова време, а и нас днес, чрез тези събития?`

Споровете за съботните изцеления на Исус довеждат до важни духовни коментари за естеството на греха, за причината за съществуването на съботата, за връзката между Исус и Отец и естеството на Исусовия авторитет.

Отношението на Христос към съботата подходящо е обобщено в стиха за запаметяване за тази седмица: „И им каза: Съботата е направена за човека, а не човекът за съботата; така че Човешкият Син е господар и на съботата“ ( Марк 2:27,28 ). Той иска да подчертае, че съботата не бива да се превръща в бреме. Тя е „направена“ (сътворена), за да даде уникална възможност на хората да изучават характера на Бога, Който е създал съботата, и да го разберат от личен опит, като оценяват Неговото творение.

Предизвиквайки въпроси чрез действията си, Исус подтиква учениците Си, еврейските водачи и множествата да се задълбочат в Писанието, във вярата и в Бога. Лесно е за всеки един от нас да се оплете толкова много в правила и закони, които може да са добри сами по себе си, но биха могли да станат самоцел, а не средство за постигане на целта – докато тази цел трябва да бъде опознаването на характера на Бога, на Когото служим. Тогава това ще ни подтиква да Му бъдем послушни въз основа на доверието ни в заслугите на Христовата праведност.

`Как освещавате съботата? Дали не сте я превърнали в ден, когато не трябва да правите това или онова, вместо във време за истинска почивка в Господа и опознаване на Неговия характер? Ако да, какво бихте могли да промените, за да стане тя денят, който Бог е възнамерявал да бъде?`