---
title: Време за общуване
date: 17/12/2020
---

Исус показва на учениците си, че е свикнал всяка седмица да бъде в синагогата. След възкресението Му те продължават да се събират по този образец, както и останалите последователи на Христос. Синагогата става едно от главните места за среща, където апостолите повдигат въпроси, свързани с възкресението, и така съботата дава незаменима възможност общността да се събира заедно и да се учи. Все пак Исус е еврейският Месия, предсказан в Стария Завет, за Когото се чете в синагогата всяка събота. Какво по-добро място за вярващите, за да възвестяват Исус особено когато свидетелстват на юдеи и на други, „които се боят от Бога“ ( Деяния 13:16,26 )?

`Разгледайте следните стихове. Какво ни казват те за свидетелството на Исусовите последователи на публични места? Докато четете тези стихове, помислете за какви места говорят, на кого говорят, какво казват и какви са резултатите? Деяния 13:14-45; 16:13, 14; 17:1-5; 18:4`

Свидетелството на апостолите е едновременно лично и библейско. Павел обстойно разказва историята на Израил, като започва с „бащите“ ( Деяния 13:17 ) в Египет и проследява историята им от заселването в Ханаан до съдиите, царете и Давид, от когото насочва към Исус.

Павел и някои други разказват също и как личната им опитност и разбиране се вписват в контекста на Писанието. Те представят информацията, дискутират и обсъждат. Особено въздействащо е съчетанието между лично свидетелство и библейски пасажи, предадени чрез проповеди, поучения и разговори. Както личи от библейските стихове, някои от религиозните водачи започват да завиждат на авторитета на апостолите и на влиянието, което оказват върху народа: както за юдеи, така и за езичници.

Църквата на адвентистите от седмия ден също има въздействаща история с насърчителни свидетелства и библейски тълкувания както чрез проповядване, така и чрез поучаване/споделяне. Съчетанието между съботно училище и богослужение (проповядване), и други съботни срещи (например младежки срещи) – е здрава образователна основа за адвентното поклонение. Въпреки че трябва да се допълва и от други образователни механизми, това съчетание е съществено за образователната опитност в събота.