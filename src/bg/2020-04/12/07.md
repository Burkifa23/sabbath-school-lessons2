---
title: Разширено изучаване
date: 18/12/2020
---

Прочетете главата „Съботата“ от книгата „Копнежът на вековете“ на Елън Уайт.

„Никоя друга поверена на юдеите институция не ги отделяше толкова категорично от околните народи, както съботата. Божият план беше спазването ѝ да ги отличава като Негови последователи. Тя трябваше да бъде знак за отделянето им от идолопоклонството и за връзката им с истинския Бог. Но за да спазват свято съботата, самите хора трябва да бъдат святи. Чрез вяра трябва да стават участници в правдата на Христос. Когато на Израил беше дадена заповедта: „Помни съботния ден, за да го освещаваш“, Господ също им каза: „Бъдете за Мене святи хора“ ( Изход 20:8; 22:31 ). Само така можеше съботата да отделя Израил като поклонници на Бога“ (Уайт, Е. Копнежът на вековете. Нов живот, 2005, с. 162).

„Тогава съботата е знак за Христовата сила да ни направи святи. (…) Като знак за Неговата освещаваща сила, съботата е дадена на всички, които чрез Христос се причисляват към Божия Израил“ (Пак там, с. 166).

**Въпроси за разискване**

`Адвентистите от седмия ден често отделят време, за да мислят какво не е приемливо да се прави в събота. Измислете въпроси, които ще насочат ума на съботопазителите към идеалите, обсъждани в този урок, и които подчертават образователния аспект на съботата. Например: „Кои от действията ми в събота ми помагат да науча повече за Божия характер?“.`

`Помислете за цитатите от Елън Уайт по-горе. Те внушават, че не само външното спазване на съботата отличава пазителите на съботата в обществото. Какви биха били хората, които са „участници в правдата на Христос“ и са били направени „святи“? Какво общо има това със съботата?`

`Как бихте могли да обогатите съботната си опитност? Определете си три цели за това какво бихте искали да научите чрез спазването на съботата през следващите 12 месеца.`

Тази събота, 19.12.2020 г., ще се молим за църкви „Самоков” и „Сандански”.