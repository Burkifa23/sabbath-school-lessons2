---
title: Време, през което да се удивляваме
date: 13/12/2020
---

Питали ли сте се някога защо Бог е решил да ни даде два съзвучни разказа за Сътворението в първите две глави на „Битие“? Първата глава разказва за седмицата на Сътворението и все по-удивителното преобразяване на Земята, докато получава форма, а след това живот, достигайки кулминацията си в сътворяването на мъжа и жената на шестия ден. Битие, 2 глава разглежда същия разказ, но от различна перспектива, със специално ударение върху шестия ден. Адам сега е в центъра на събитията и всичко е описано като съществуващо за него: градината, реките, животните и разбира се, жената.

Сътворението е твърде дълбоко, за да бъде описано само с един разказ. Първо, научаваме за могъщия, изящен Творец, Който има око за съвършената красота. След това се запознаваме с Бога на взаимоотношенията, Който иска хората да се обичат и да се грижат един за друг и за останалите творения.

`Прочетете Битие, 1 и 2 глава , а след това разсъждавайте как първата събота ( Битие 2:1-3 ) препраща назад към първата история за Сътворението и отправя поглед напред към втората. Какви заключения си правите за това какво представляват Божиите благословения за съботата и обявяването ѝ за свята?`

Представете си, че сте Адам или Ева през онази първа събота. Това е първият ви ден на живот, първият ви ден със съпруга/съпругата и първият ви ден с Бога. Какъв образователен ден! Започвате да учите за Бога, Който е създал такава красота. Удивлявате се ту на слона, ту на жабата – всяко едно от тях уникално творение. Усмихвате се на лудориите на жирафа и бивола. Омаяни сте от множеството цветове и форми. Опиянени сте от симфонията от звуци. Наслаждавате се на невероятните вкусове и аромати и с интерес изследвате различните тъкани. А най-вече, започвате да се запознавате с взаимоотношенията: отговорност, грижа, любов. Първо с Твореца, а след това и с останалите творения.

Не е възможно първата събота да е била пасивно преживяване за Адам и Ева. Тя е дадената от Бога възможност да отправят поглед към Създателя и сътворените същества. Време за удивителни открития.

`Избройте различните възможности за получаване на образование за Адам и Ева през онази първа събота. Кои от тях съществуват и днес, макар и под различна форма? Как биха могли да обогатят вашите съботи?`