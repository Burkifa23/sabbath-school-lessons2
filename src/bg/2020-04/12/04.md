---
title: Време за усвояване на приоритетите
date: 15/12/2020
---

Възходите и паденията на опитността на израилтяните с Бога са тясно свързани с отношението им към съботата. Бог вижда нежеланието им да я тачат като знак, че не Го приемат в живота си ( Йеремия 17:19-27 ). Подновеното зачитане на съботата е и част от възстановяването – признак, че приоритетите са правилно подредени. Исая, 58 глава описва един интересен контраст.

`Прочетете Исая 58:1-14 . Кое от думите на Бога към Неговия народ важи и за нас днес?`

Израилтяните високомерничат, че са Божии последователи – в богослужението, в постенето – но животът им след богослужението показва, че само външно правят каквото трябва. Няма искрено и сърдечно посвещение на Божия закон. В Исая, 58 глава пророкът показва какво очаква Бог от Своя народ.

И това не е всичко. Прочетете Исая 58:13,14 . Защо ударението върху съботата е в края на тази глава? Пророкът използва фрази, сходни с тези от останалата част на главата: не правете „каквото ви харесва“, не ходете „по своите пътища“, избягвайте „да си угаждате или да говорите празни думи“ (NIV) – предупреждава той. С други думи, съботата не е време да се черкуваме и да мислим за своите си работи, а животът ни да противоречи на това, което правим по време на богослужение. Съботата трябва да бъде „наслада“ и „почитаема“. В контекста на цялата глава тя означава да изпитваме наслада от изучаването на Божия характер и намерения, а след това да живеем според този характер и тези намерения в отношенията си с другите хора. Не е достатъчно да знаем как да спазваме съботата и какво да правим на богослужение. Знанието трябва да влияе върху начина ни на живот. Съботата е време за учене и определяне на приоритети в живота.

`Наслада ли е за вас съботата? Ако не, какво бихте могли да направите, за да промените това? Научили ли сте се да „почитате“ съботата? Обсъдете в групата какво може да означава това. Бъдете възможно най-конкретни.`