---
title: Разширено изучаване
date: 25/12/2020
---

Прочетете главата „Училището на бъдещия свят“ от книгата „Възпитание“; главата „Краят на борбата“ от книгата „Великата борба“ на Елън Уайт.

„Лъвът, от когото толкова много се страхуваме и треперим тук, ще лежи с агнето и всичко в Новата Земя ще бъде мирно и хармонично. Дърветата там ще бъдат прави и високи, без никакви изкривявания. (…)

Нека всичко красиво в нашия земен дом ни напомня за кристалната река и зелените полета, поклащащите се дървета и живите извори, блестящия град и певците в бели дрехи в нашия небесен дом – този красив свят, който никой художник не може да нарисува, нито езикът на смъртен човек е способен да опише. Рисувайте във въображението си картина на дома на спасените и помнете, че той ще бъде по-славен и от най-смелите ви представи“ (Уайт, Е. Небето. С. 133,134 – англ. изд.).

„Опасението да не изглежда бъдещото наследство твърде материално кара много хора да одухотворяват точно истините, които ни насърчават да го очакваме като наш дом. Христос уверяваше учениците Си, че отива да им приготви жилища в дома на Отец. Които приемат ученията на Божието Слово, няма да бъдат в неведение относно небесния ни дом. (…) Човешкият език не е способен да опише наградата на праведните. Тя ще бъде разбрана само от онези, които я видят. Никой смъртен ум не може да схване славата на Божия Рай“ (Уайт, Е. Великата борба. Нов живот, 2018, с. 674,675).

**Въпроси за разискване**

`Поразсъждавайте още малко върху изказването на Паскал за хората, които, изглежда, не се интересуват от това какво ще донесе вечността. Как смятате, защо те имат такова отношение? Защо подобно отношение е неразумно?`

`Помислете защо надеждата за вечен живот е толкова важна за нашата вяра. Защо всъщност нямаме нищо без нея?`

`Помислете за всичките невероятни тайни в природния свят. Независимо дали става въпрос за биология, геология, астрономия, физика, химия... – във всички области нещата се оказват много по-сложни, отколкото хората са смятали първоначално. Например учените вече изобщо не говорят за „прости форми на живот“, защото се оказва, че дори и най-простите форми на живот изобщо не са прости. Всяко ново научно постижение, всяко ново откритие сякаш само повдига още повече въпроси, които трябва да получат отговор. Как това ни помага да осъзнаем колко много още ще учим в „училището на бъдещия свят“?`

Тази събота, 26.12.2020 г., ще се молим за църкви „Свищов” и „Своге”.