---
title: Нов живот
date: 21/12/2020
---

`„Той ще обърше всяка сълза от очите им и смърт няма да има вече; нито ще има вече жалеене, нито плач, нито болка; защото предишното премина“ (Откровение 21:4). Какво ни казва този стих за разликата между нашия свят и новия живот, в който смъртта, скръбта и болката ще бъдат заличени?`

Един християнин говорел с приятел за надеждата на евангелието, обещанието за вечен живот чрез Исус Христос. Събеседникът му изобщо не приел този възглед. „Вечен живот? – казал той с отвращение. – Каква ужасна мисъл! Нашите 70-80 години тук са достатъчно неприятни. Кой би искал това да продължава вечно? То би било истински ад“.

Този човек имал право, но той не разбирал, че обещанието за вечен живот не е просто продължаване на живота ни тук. Моля ви – кой би искал това? Но както казва горепосоченият стих, старото преминава и всичко става ново .

**Какво ни казват следните стихове за предстоящия нов живот?**

`2 Петър 3:10-13`

`Откровение 21:1-6`

`Важният въпрос за всички нас е: Какво ще ни струва да бъдем част от този нов живот? Как да стигнем дотам? Как да бъдем сигурни, че ще бъдем там? Има ли нещо в живота ни, което би могло да ни попречи да получим това, което Бог ни е обещал чрез Исус?`