---
title: Училището в небето
date: 23/12/2020
---

`„Защото нашата кратковременна лека скръб произвежда все повече и повече една изобилна вечна слава за нас, които не гледаме на видимите, а на невидимите неща; защото видимите са временни, а невидимите – вечни“ (2 Коринтяни 4:17-19). Каква надежда ни предлагат тези стихове? Какви са „вечните неща“, които очакваме и са ни обещани чрез Исус? Откровение 21:1,2; 2:7; 7:14-17`

Колкото и реални да са обещанията, предложени ни в Исус, колкото и основателни причини да имаме да вярваме в тях, все пак си остава фактът, че Библията само загатва за бъдещето: едва успяваме да надзърнем в него. Обаче можем да бъдем сигурни в едно – то ще бъде невероятно. Само си представете колко прекрасен ще бъде животът без опустошенията на греха!

Цялата наша болка, цялото наше страдание, всичко, от което тук се измъчваме, произтича от греха и се дължи на неговите последици. Христос е дошъл да възстанови Земята според първоначалния Божи план преди навлизането на греха. Всъщност тя ще бъде по-хубава, защото и сред цялата онази слава вечно ще можем да гледаме белезите върху Исусовите ръце и нозе, цената на нашето изкупление.

„Когато там бъде премахната закриващата завеса и очите ни видят онзи красив свят, който сега можем да зърнем като че през микроскоп; когато гледаме славата на небесата, които сега наблюдаваме отдалеч през телескопи; когато бъде премахната проказата на греха, цялата земя ще се яви в „красотата на Господа, нашия Бог“, какво огромно поле за изучаване ще се открие пред нас! Там почитателят на науката ще може да разчита архивите на творението, без да намира нищо, което да му напомня за злините на греха. Ще слуша музиката на природните гласове и няма да открива никаква нотка на ридание, нито нюанс на скръб. Във всички сътворени неща той ще може да проследи отпечатъците на един почерк – в огромната вселена се вижда „Божието име, написано с големи букви“, без нито една чертичка от зло нито на земята, нито в морето, нито в небето“ (Уайт, Е. Възпитание. С. 277,278).

`Опитайте се да си представите какво ще представлява вечният живот в един напълно нов свят, без трудностите от този живот. Как си го представяте? Кои неща очаквате с особено нетърпение?`