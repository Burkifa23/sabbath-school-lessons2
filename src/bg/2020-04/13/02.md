---
title: Съдбата на мъртвите
date: 20/12/2020
---

През XVII в. един френски писател на име Блез Паскал разсъждавал върху състоянието на човечеството. За него било ясно едно: независимо колко дълго живее човек (а в миналото хората не са живеели никак дълго) и независимо колко добър е животът му (а в миналото животът не е бил особено приятен), рано или късно този човек щял да умре.

Освен това идващото след смъртта щяло да бъде по-дълго, безкрайно по-дълго от краткия период на живота преди смъртта. Затова според Паскал най-логичното нещо, което човек можел или трябвало да открие, било каква съдба очаква мъртвите, и се удивлявал как може хората да се вживяват толкова много в неща като „загуба на пост или някакви въображаеми обиди към честта им“, а да не обръщат никакво внимание на въпроса какво ще стане с тях, след като умрат.

Паскал има основание да смята така. И несъмнено затова Библията отделя доста време да говори за обещаното бъдеще, очакващо хората, които намират спасение в Исус.

`Прочетете следните стихове. Каква надежда се предлага в тях? Йоан 6:54; 3:16; 1 Йоан 5:13; 1 Тимотей 1:16; Йоан 4:14; 6:40; Юда 1:21; Тит 3:7`

Вечният живот изглежда съвсем логичен в светлината на Кръста; в неговата светлина нищо друго не изглежда логично освен вечният живот. Фактът, че Творецът на Всемира, Който „е създал и света“ ( Евреи 1:2 ), в Когото „живеем, движим се и съществуваме“ ( Деяния 17:28 ), Бог, се е въплътил в човешка плът и тази плът е умряла… За какво? За да можем и ние накрая да се разложим като труп на убито животно край пътя?!

Именно затова Новият Завет е изпълнен с обещания за вечен живот, защото само вечното гарантира възстановяване. Един милион години, дори един милиард години може да не съдържат достатъчно добри моменти, за да компенсират лошите преживявания. Само вечността може да компенсира всичко, защото безкрайното е повече от крайното, безкрайно повече.

Паскал е прав: нашето време тук е съвсем ограничено в сравнение с бъдещето. Каква глупост би било да не се подготвяме за вечността, която ни очаква.

`Какво да кажете на човек, който е напълно безразличен към случващото се след смъртта? Как бихте могли да помогнете на този човек да осъзнае колко несмислена е подобна позиция?`