---
title: Тогава ще познаем
date: 22/12/2020
---

`„Небето е училище. Предметът, който се изучава, е вселената. Учителят е Безкрайният. Филиал на това училище беше учреден в Едем. А щом се осъществи напълно планът на изкуплението, в Едемското училище отново ще започне процесът на образование“ (Уайт, Е. Възпитание. С. 275, 276).`

Ако сте като повечето хора, вие имате много въпроси – въпроси за греха, страданията, болестите, смъртта, защо се е случило това, защо се е случило онова.

Имаме и въпроси за природата и за всички нейни загадки. Въпреки целия невероятен напредък на науката в разбирането за света и за Вселената като цяло, има още толкова много неща, които не разбираме.

От най-простите форми на живот до небето над главите ни, от движението на субатомните частици до въртящите се галактики, разпръснати из Космоса – пред нас се изправя една действителност, която е много по-всеобхватна и по-дълбока, отколкото можем да схванем. Особено като се има предвид колко ограничено е времето ни тук и сега, за да изучаваме сами тези неща.

От друга страна, когато разполагаме с цяла вечност за изследване, много тайни ще бъдат разкрити пред нас.

**Какво ще учим според следващите стихове, щом най-накрая приключи цялата тази трагедия с греха, страданията и смъртта?**

`1 Коринтяни 13:12`

`1 Коринтяни 4:5`

Обещано ни е, че ще разберем всичко, което сега е скрито от нас. И каква чудесна надежда, че щом видим и разберем трудните за разбиране неща в този живот, ще прославим Бога! Най-важното сега е да се държим здраво за вярата, да имаме доверие в Божиите обещания, да живеем според светлината, с която разполагаме, и да издържим до края. А добрата вест е, че можем да постигнем всичко чрез Христос, който ни укрепява ( Филипяни 4:13 ).

`Какви трудни въпроси ви тормозят? Кои неща сега изглеждат необясними? Как доверието в Бога за нещата, които разбирате, ви помага да се доверите и за нещата, които засега не разбирате?`