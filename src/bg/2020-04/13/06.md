---
title: Великият Учител
date: 24/12/2020
---

Както видяхме през цялото това тримесечие, важен аспект от служенето на Христос тук, на земята, е да бъде Учител. От самото начало на служенето Си Той постоянно преподава на последователите Си чрез постъпки и дела истините за Себе Си, за Отец, за спасението и за надеждата, която ни очаква ( Матей 5:2; Марк 4:2; Лука 19:47; Йоан 6:59 ).

Всъщност само трябва да прегледате набързо някое от евангелията, което и да е, и навсякъде ще откриете Исусовите учения. И макар дори и сега Господ да продължава да ни учи чрез Словото Си, в новия свят това преподаване също ще продължи. Но помислете колко различно ще бъде то в един живот, необременен от греха и от всички негови ограничения.

`„И ако го попита някой: Какви са тези рани между мишците ти?, ще отговори: Това са раните, които ми нанесоха в дома на приятелите ми“ (Захария 13:6) . За какво според вас говори този стих?`

„Годините на вечността, търкалящи се една след друга, ще донасят още по-славни откровения на Бога и Христос. С напредъка на знанието ще се увеличават и любовта, благоговението и щастието. Колкото повече хората научават за Бога, толкова повече ще се възхищават на Неговия характер. Когато Исус разкрива пред тях съкровищата на изкуплението и удивителните победи във великата борба със Сатана, сърцата на изкупените ще се изпълват с трепета на посвещението и с още по-възторжена радост ще засвирват на златните арфи. И десетки хиляди по десетки хиляди и хиляди по хиляди гласове ще се издигат в мощен хор на прослава. (…)

Великата борба е приключила. Няма вече нито грях, нито грешници. Цялата вселена е чиста. Обширното творение пулсира в ритъма на хармонията и радостта. От Този, Който създава всичко, блика живот, светлина и веселие към безпределните селения на космоса. От най-малкия атом до най-огромния свят, всички неща – одушевени и неодушевени – в своята непомрачена красота и съвършена радост разгласяват, че Бог е любов“ (Уайт, Е. Великата борба. Нов живот, 2018, с. 457).

`От всички невероятни истини, които ще изучаваме през вечността, нищо няма да ни пленява толкова, колкото жертвата на Христос заради нас. Помислете каква дълбока и всеобхватна наука трябва да е тя, след като ще я изучаваме през цялата вечност. Как бихте могли още сега да се научите още по-високо да цените това, което е направил за нас Исус чрез кръста?`