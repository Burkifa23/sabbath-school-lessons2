---
title: Библейският мироглед
date: 20/10/2020
---

Както казахме във въведението, никой от нас не възприема света от неутрална позиция. Например един атеист поглежда дъгата в небето и не вижда нищо друго освен някакво природно явление. В нея не се съдържа друг смисъл освен този, който хората решат да ѝ придадат. За разлика от него, човекът, който я гледа от библейската перспектива, вижда не само природното явление, взаимодействието между водата и светлината, но също и потвърждение на Божието обещание да не унищожава повече света чрез потоп ( Битие 9:13-16 ). „С какво огромно благоволение и състрадание към грешниците постави Бог в облаците красивата дъга като знак на завета Си с човеците. (…) Божията цел беше, когато децата от бъдещите поколения попитат каква е тази славна арка, която се простира по цялото небе, родителите да им разкажат историята за Потопа и да им кажат, че Всевишният е извил дъгата в облаците като доказателство, че водите никога повече няма да потопят земята“ (Уайт, Е. Патриарси и пророци. Нов живот, 2019, с. 60).

За адвентистите от седмия ден Библията си остава основата на нашата вяра. Тя разкрива един мироглед, един „филтър“, през който трябва да възприемаме и тълкуваме света – понякога много плашещо и объркано място. Писанието създава шаблона, за да ни помогне по-добре да разбираме света около себе си, който често ни обърква и обезсърчава.

`Какви истини откриваме в следните стихове, които биха могли да ни помогнат по-добре да разберем света, в който живеем? Ефесяни 6:12; Марк 13:7; Римляни 5:8; 8:28; Еклесиаст 9:5; Откровение 20:5,6`

Като адвентисти от седмия ден трябва твърдо да се придържаме към библейските учения, защото чрез тях Бог разкрива истината на хората, като ни обяснява много неща за света, които иначе не бихме знаели, нито пък бихме разбирали. Затова цялото християнско образование следва да бъде вкоренено и основано върху Божието Слово. И трябва да отхвърлим всяко учение, което му противоречи.

`Кои библейски учения противоречат на някои човешки вярвания? Какво следва да ни говори подобна разлика за това доколко е важно да се придържаме здраво за Божието Слово?`