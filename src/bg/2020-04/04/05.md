---
title: Поклонете се на Изкупителя
date: 21/10/2020
---

Колкото и да е важна за вярата ни доктрината за Сътворението, тя не е единствената, особено в Новия Завет. Често е придружвана, а и неотделимо преплетена, с доктрината за изкуплението. Така е, защото, ако трябва да си го кажем без заобикалки, Сътворението не е достатъчно в един свят на грях и смърт. Ние живеем, борим се, страдаме, а след това – какво? Умираме и в крайна сметка от нас не остава нищо друго освен пръст, както от животинските трупове край пътя.

Какво величие има в това?

Затова учението за изкуплението е също толкова важно за нашия мироглед – което означава, че в центъра на вярата ни стои Исус Христос, и то разпнат на кръста и възкръснал.

`Прочетете Йоан 1:1-14. Какво ни говорят тези стихове за Исус – кой е Той и какво е направил за нас?`

Припомнете си и първата ангелска вест: „И видях друг ангел, че летеше сред небето, който имаше вечното благовестие, за да прогласява на обитаващите по земята и на всеки народ, племе, език и хора. Той каза със силен глас: Бойте се от Бога и Му въздайте слава, защото настана часът, когато Той ще съди; и се поклонете на Този, Който е направил небето и земята, морето и водните извори“ ( Откровение 14:6,7 ). Обърнете внимание, че „вечното благовестие“ е пряко свързано с Бога като Творец. А когато разберем, че Богът, Който ни е създал, е същият Бог, Който в човешка плът е понесъл върху Себе Си наказанието за нашия грях – няма нищо чудно във факта, че сме призовани да Му се поклоним. Как иначе да откликнем, когато разберем какъв всъщност е Той?

Затова Христос, и то разпнат на кръста, трябва да си остане центърът на всичко, което преподаваме – учение, което всъщност следва да включва и Второто пришествие, защото първото идване на Христос няма да ни ползва особено без второто, нали? От Писанието става ясно, че първото и второто идване на Христос са две части на едно и също събитие – спасителния план.

`Разсъждавайте още върху идеята, споделена в Йоан, 1 глава, че Този, Който е направил всичко, „което е станало“ ( Йоан 1:3 ), е Същият, Който е умрял на кръста заради нас. Защо поклонението трябва да бъде непоколебимият ни отговор?`