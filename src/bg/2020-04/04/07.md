---
title: Разширено изучаване
date: 23/10/2020
---

„Истинската цел на образованието е да възстанови Божия образ в човека“ (Уайт, Е. Патриарси и пророци. Нов живот, 2019, с. 415). Като имаме предвид това разбиране, можем да осмислим защо един стабилен християнски мироглед е изключително важен за адвентното образование. Все пак, както отбелязахме по-горе, образованието само по себе си не е задължително добро. Хората могат да бъдат образовани, дори изключително добре образовани във възгледи и отношение, напълно противоположни на библейските принципи. Затова, като адвентисти от седмия ден, трябва да имаме образователна система, основана на християнския мироглед. Това означава, че всички общообразователни предмети – наука, история, етика, култура и т.н. – ще бъдат преподавани от тази гледна точка, а не с отношение на враждебност или пренебрежение. Също така си струва да повторим и следното: не съществува неутрална гледна точка. Животът, действителността преминават през филтъра на мирогледа, независимо дали този мироглед се осъзнава като убедителен и систематичен. Ето защо най-важно е библейският мироглед да бъде основата на адвентното образование.

**Въпроси за разискване**

`Какви примери бихте могли да дадете от историята за цели образователни системи, които са били (или дори са) изключително зловредни? Къде са били преподавани, какви са били учениците и какво можем да научим от тях? Как да предпазим нашите образователни системи от такива пагубни влияния?`

`Урокът ни тази седмица разгледа някои основни положения от християнския мироглед: съществуването на Бога, Сътворението, Библията, планът на изкуплението и Божият закон. Кои други важни елементи трябва да бъдат включени в една всеобхватна структура на християнския мироглед?`

`Както написал веднъж един мислител от XVIII век: „О, съвест! Съвест! Твоят божествен инстинкт, твоето сигурно ръководство за едно необразовано и ограничено, макар и интелигентно и свободно същество – твоята непогрешима преценка за добро и зло, която прави човека подобен на Божеството“. Правилна или неправилна е тази позиция?`

`Прегледайте отново думите на Елън Уайт: „Истинската цел на образованието е да възстанови Божия образ в човека“. Какво означава това? Какво ни подсказва тази цел за причината адвентното образование да бъде много по-различно от повечето светски разбирания за образованието?`

Тази събота, 24.10.2020 г., ще се молим за църкви „Пазарджик Изток” и „Панагюрище”.