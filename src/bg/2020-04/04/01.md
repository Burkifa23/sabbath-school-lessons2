---
title: 'Очите на Господа: библейският мироглед'
date: 17/10/2020
---

### За изучаване през седмицата
Притчи 15:3; Йов 12:7-10; Ефесяни 6:12; Откровение 20:5,6; Йоан 1:1-14; Марк 12:29-31.

> <p>Стих за запаметяване</p>
> „Очите Господни са на всяко място и наблюдават злите и добрите“ (Притчи 15:3).

Полският поет Чеслав Милош пише стихотворение, което започва с въображаеми животни: говорещи зайци, катерици и други подобни. Те „толкова приличат на истинските животни – пише той – колкото нашите представи за света приличат на истинския свят“. А към края на стихотворението заявява: „Мисли за това и трепери“.

„Трепери“ звучи малко пресилено, но наистина е вярно, че доста от човешките представи за света може да се окажат абсолютно погрешни. Например в продължение на почти 2000 години много от най-умните и най-образованите хора в света са смятали, че Земята стои неподвижна в центъра на Вселената. Днес много от най-умните и най-образованите хора смятат, че хората са еволюирали от прости форми на живот.

Като човешки същества ние никога не разглеждаме света от неутрална перспектива. Винаги го гледаме единствено чрез филтри, които отразяват как тълкуваме и разбираме света около себе си. Тези филтри се наричат мироглед и е изключително важно да учим младите хора, а дори и по-възрастните църковни членове, на библейския мироглед.