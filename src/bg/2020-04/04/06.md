---
title: Божият закон
date: 22/10/2020
---

Преди много години във Франция се повдига дебат по въпроса за смъртното наказание: трябва ли да бъде отменено? Поддръжниците на отмяната му се свързват с известния френски писател и философ Мишел Фуко и го молят да напише уводна статия в тяхна полза. Обаче това, което той прави, е да подкрепи не само отмяната на смъртното наказание, но и на цялата система на затворите, както и да защити освобождаването на затворниците.

Защо? Защото за Мишел Фуко всички морални възгледи са просто човешки понятия, човешки идеи, измислени от хората с власт, за да контролират масите. Затова тези морални кодекси не притежават реална легитимност.

Колкото и крайна да е подобна позиция, в нея забелязваме логическата последица от един съвсем не толкова нов проблем. Мойсей се е сблъскал с него в древния Израил преди хиляди години: „Да не правите никак, както ние днес правим тук – всеки каквото му се вижда за добро“ ( Второзаконие 12:8 ; вижте също Съдии 17:6; Притчи 12:15 ).

Ако обаче не трябва да правим само това, което е правилно според нас – т.е. самите ние не сме достатъчно праведни, святи и обективни, за да знаем кое е морално правилното – тогава откъде да разберем какво да правим? Разбира се, отговорът е, че Господ, Който ни е създал, ни е дал и морален кодекс, според който да живеем. Нашите очи може да не виждат съвсем ясно, но очите на Господа винаги откриват истината.

`Какво ни учат следните стихове за моралното поведение? Второзаконие 6:5; Марк 12:29-31; Откровение 14:12`

Щом изкуплението трябва да бъде в центъра на нашия християнски мироглед, тогава (както видяхме миналата седмица) Божият закон, Десетте заповеди също трябва да бъдат в сърцевината му. Все пак от какво сме били изкупени, ако не от греха, който представлява нарушаване на закона ( Римляни 3:20 )? Всъщност евангелието би било безсмислено, ако го отделим от Божия закон. Това е една от причините, поради които разбираме, че законът все още е задължителен за нас въпреки неспособността му да ни спаси. Именно заради неговото нарушаване имаме нужда от евангелието.

Следователно цялото адвентно образование трябва да подчертава това, което Елън Уайт нарича „непреходността на закона“ (Великата борба, Нов живот, 2018, с. 177), включващ и съботата. Ако образованието трябва да помага за възстановяване на Божия образ в нас, доколкото е възможно в този живот, тогава във всяко отношение Божият закон трябва да бъде издиган по примера на Христос като морален кодекс, който ни показва кое е наистина право в Божиите очи.