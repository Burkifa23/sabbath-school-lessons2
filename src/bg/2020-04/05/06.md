---
title: Първите ученици на най-добрия Учител
date: 29/10/2020
---

В първия момент те са обикновени овчари, които пасат обикновено стадо в покрайнините на малък град. В следващия момент пред тях се явяват блестящи ангели, носещи изумителна, чудна, разтърсваща новина. Вдъхновени от това събитие, те тръгват да търсят Детето, за което са им съобщили ангелите.

`Представете си, че стояхте заедно с овчарите и гледахте яслата. Какво щяхте да видите? Лука 2:8-20`

Трябва да се възхитим на първите ученици на най-добрия Учител – Йосиф, Мария и овчарите. Скромната обстановка при раждането на Исус не показва по никакъв начин чудото на въплъщението – че в Личността на това Бебе Бог е станал едно с човечеството. Но подпомогнати от видения, сънища и ангели, тези първи Негови ученици успяват да прозрат отвъд видимото. Овчарите разказват на други кое е това Бебе, че То е „Спасител, Който е Христос Господ“ ( Лука 2:11; ср. Лука 2:17 ).

`Как реагират мъдреците на новината за рождението на Исус? А как реагира Ирод? Матей 2:1-12`

Преди да изрече първата Си притча или да извърши първото Си чудо, най-добрият Учител е достоен за нашето поклонение заради истинската Си същност. За да можем в пълнота да оценим по-късното служене на Исус, трябва да се присъединим към тези първи ученици, мъдреците, в поклонението им пред Него. Този, Чиито учения превъзнасяме, е нещо повече от мъдър учител. Той е Бог, дошъл да живее с хората. Християнското образование е вкоренено в поклонението пред Христос.

Заедно с мъдреците, овчарите и ангелите, ние сме призовани да се поклоним на Христос, новородения Цар – и да видим в Бебето Исус същността на самия Бог.

`Помислете какво означава въплъщението на Исус по отношение на Божия характер. Творецът на цялата Вселена, която е толкова необятна, че не можем да си я представим – този Бог „се смири“, като стана човек, живя като Исус, а след това умря на кръста, понасяйки върху Себе Си наказанието за нашите грехове. Защо това е толкова прекрасна вест?`