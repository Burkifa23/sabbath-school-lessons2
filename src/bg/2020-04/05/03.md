---
title: Откровение за Отец (продължение)
date: 26/10/2020
---

В трогателния пролог на Евангелието си ( Йоан 1:1-18 ) Йоан описва Исус като вечното „Слово“. Свидетелствата му за Него не са нито боязливи, нито ограничени. Те са дръзки и космополитни по обхват. Исус е съществувал преди появата на света – от вечносттта. Всъщност Той е бил активният фактор при Сътворението ( Йоан 1:2,3 ). Той е „светлината на всички народи“ ( Йоан 1:4; NRSV ), а когато Словото идва в света, То „осветява всички“ ( Йоан 1:9; NRSV ).

`Какъв според Йоан е резултатът от въплъщението на Христос в човек? Каква светлина донася Той като Слово? Какви качества притежава, за да направи това? Йоан 1:14,18`

„Светлината се яви, когато тъмнината в света беше най-дълбока. (…)

За човешката раса има само една надежда (…) познанието за Бога да бъде възстановено в света.

Христос дойде да възстанови това познание. Той дойде да отхвърли фалшивите учения на хората, които претендираха, че познават Бога, а Го представяха по погрешен начин. Дойде да изяви естеството на Божия закон, да разкрие в характера Си красотата на светостта“ (Уайт, Е. Възпитание. С. 65-67).

Всичко, което Исус прави в живота Си на земята, има една-единствена цел: „откровение за Бога, чрез което да въздигне човечеството“ (пак там, с. 74).

`Самият Исус казва: „Който е видял Мене, видял е Отец“ (Йоан 14:9). В каква ситуация изговаря тези думи? А защо? Йоан 14:1-14`

Изкушаващо е да разкритикуваме нетактичните думи на Филип ( Йоан 14:8 ). След години на близко общуване с Исус той все още не разбира същността на въплъщението – че Исус е дошъл да изяви характера на Отец. Учителите днес може би ще намерят някаква утеха във факта, че даже един от учениците на най-добрия Учител е показал такива лоши резултати! Но думите на Филип вероятно са записани не за да ни дадат повод за критика, а за да ни осигурят възможност да изпитаме себе си. От колко време сме с Исус? А разбрали ли сме Го по-добре от Филип? „Който е видял Мене, видял е Отец.“