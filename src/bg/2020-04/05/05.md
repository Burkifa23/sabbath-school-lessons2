---
title: Най-добрият Учител и примирението
date: 28/10/2020
---

Връзките между хората твърде често се прекъсват. Отчуждаваме се един от друг. Човекът, който някога е бил най-добрият ни приятел, с течение на времето може да изгуби нашето доверие. Обаче такива влошени отношения могат да бъдат възстановени. Когато подобно нещо се случи, преживяваме чудото на примирението. Малко човешки преживявания могат да бъдат по-удовлетворяващи от това.

`Какво стои в центъра на Христовото въплъщение и ролята Му като Учител-Образец? 2 Коринтяни 5:16-21`

Ако чувстваме благословение, когато възстановим отношенията си с някой човек, какво невероятно чувство следва да изпитаме, щом се примирим с Бога? Във 2 Коринтяни 5:16-21 Павел съвсем недвусмислено разкрива кой извършва примирението – Бог-Отец поема водещата роля, за да поправи скъсаната ни връзка със самия Него. И извършва това примирение „чрез Христос“ ( 2 Коринтяни 5:18 ). „Бог в Христос примири света със Себе Си“ ( 2 Коринтяни 5:19 ).

Въпреки това ние не сме просто доволни консуматори на примирението. Трябва да се учим от най-добрия Учител. Исус участва в примирението чрез Своето въплъщение. Ние също сме поканени да участваме. Бог ни е примирил със Себе Си чрез Христос. И сега ние, заедно с Павел, получаваме задачата „да служим за примирение“ ( 2 Коринтяни 5:18 ).

Колосяни 1:15-20 е още един от великите новозаветни пасажи за въплъщението на Христос. Често се счита, че първата половина от пасажа, която описва ролята на Христос в Сътворението ( Колосяни 1:15-17 ), е била песен, докато втората половина разглежда Неговата роля в изкуплението ( Колосяни 1:18-20 ). Чрез ролята Си на Творец и Изкупител Бог примирява всичко със Себе Си. Делото на примирението, което се осъществява чрез Христос, има космически мащаби и засяга всички – „и земните, и небесните, като въдвори мир чрез Него с кръвта, пролята на Неговия кръст“ ( Колосяни 1:20 ).

Макар че никога не бихме могли да постигнем космическите мащаби на делото на най-добрия Учител за примирение, ние сме поканени „да служим за примирение“ в своето обкръжение ( 2 Коринтяни 5:18 ). Възможно ли е за това да си е мислел Исус, когато се е молел: „Както Ти прати Мене в света, така и Аз пратих тях в света“ ( Йоан 17:18 )?

`По какви конкретни начини бихме могли да отразяваме Божията роля на примирител? Или в какви ситуации можете да помагате на хората да се примиряват едни с други точно в този момент?`