---
title: Разширено изучаване
date: 30/10/2020
---

Прочетете главата „Изпратеният от Бога Учител“ от книгата „Възпитание“ на Елън Уайт.

„Центърът на всяко истинско образование се съдържа в Учителя, изпратен от Бога. Именно за това дело днес, точно както за делото, което започна преди 1800 години, Спасителят говори с думите:

„Аз съм Първият и Последният, и Живият“.

„Аз съм Алфа и Омега, Началото и Краят“ ( Откровение 1:17,18; 21:6 ).

В присъствието на такъв Учител, на такава невероятна възможност за небесно образование е повече от глупост да се търси образование без Него – да се търси мъдрост без Мъдростта; да се търси истина без Истината; да се търси светлина без Светлината и съществуване без Живота; да се обръща гръб на Извора на живата вода, а да се строят пропукани резервоари, които не могат да задържат вода.

Чуйте, Той все още кани: „Ако някой е жаден, нека дойде при Мен и да пие. Ако някой вярва в Мен, реки от жива вода ще потекат от утробата му, както казва Писанието“; „Водата, която ще му дам, ще стане в него извор на вода, която извира за вечен живот“ ( Йоан 7:37,38; 4:14 )“ (Уайт, Е. Възпитание. С. 74,75).

„Скъпи учителю, (…) Като най-висша подготовка за работата ти представям пред теб словата, живота и методите на Княза на учителите. Моля те да Му обърнеш внимание. Тук е твоят истински идеал. Съзерцавай го, разсъждавай върху Него, докато Духът на Божествения Учител завладее сърцето и живота ти.

„Гледайки Господната слава с открито лице, като в огледало, се преобразяваме в същия образ“ ( 2 Коринтяни 3:18 ).

Това е тайната на твоето влияние върху учениците ти. Отразявай Него“ (Възпитание. С. 259).

**Въпроси за разискване**

`Кои ценности и дейстия биха били важни за християнските учители и ученици, които възприемат сериозно възгледа да се учат от въплъщението на най-добрия Учител?`

`Християнските родители и учители имат висок стандарт – да отразяват Божия характер, разкрит във въплъщението на Исус. Какво трябва да правим, когато в определена сфера не постигаме този висок стандарт?`

`В групата си обсъдете последния въпрос от частта за четвъртък. Какво ни учат рождението, животът и смъртта на Исус за Божия характер? Защо това трябва да бъде толкова утешително за нас, особено във време на голямо изпитание?`

Тази събота, 31.10.2020 г., ще се молим за църкви „Перник” и „Пещера”.