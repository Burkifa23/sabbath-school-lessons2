---
title: Да разбираме мислите на най-добрия Учител
date: 27/10/2020
---

`Каква дълбока тревога вълнува Павел, когато пише писмото си до християнската общност във Филипи? Филипяни 2:1-4; 4:2,3`

Филипяни 2:1-11 е един от най-задълбочените пасажи в цялата Библия. Той говори за предсъществуването на Христос, за Неговото Божествено естество, за Неговото въплъщение, за Неговото човешко естество, за приемането на смъртта на кръста. Описва дългия и труден път надолу, който поема Исус от небето към Голгота ( Филипяни 2:5-8 ). Описва и как Отец възвисява Христос до положението всички да Му се поклонят ( Филипяни 2:9-11 ). Тези стихове са изпълнени с удивителни истини.

`Как Павел въвежда Филипяни 2:5-11 ? Според вас кое от събитията от живота на Исус, отбелязани от апостола, вярващите би трябвало да отразяват в своя живот? Филипяни 2:6-11`

Павел се надява вярващите във Филипи, които обичат да спорят заядливо, да се поучат от Исус и от Неговото въплъщение. Ако Исус е приел човешки образ – „образ на слуга и стана подобен на човеците“ ( Филипяни 2:7 ) – и дори се е оставил да бъде разпнат на кръст, колко повече те самите трябва да се съобразяват един с друг заради любовта?

Напомнено ни е, че имаме да учим много от най-добрия Учител, Исус Христос. Учим се от думите, които Той споделя с нас по време на земното Си служене. Учим се от чудесата, които извършва и от отношението Му към другите. Добре е да се стремим да изграждаме отношенията си с другите по образеца на Неговото велико смирение и като разсъждаваме за готовността Му да замени славата на небето с ясла (какъв урок за нас е това!).

За разлика от Неговия пример, светът твърде често ни учи да се гордеем, да се хвалим с постиженията си. От яслата във Витлеем и от най-добрия Учител научаваме различен урок – че Божието велико дело на образование и спасение не се осъществява чрез себевъзвисяване, а чрез смиряване пред Бога и служене на човеците.

`Как в живота ви днес смиряването може да ви даде възможност убедително да отразявате Христос към другите хора?`