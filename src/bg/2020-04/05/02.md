---
title: Откровение за Отец
date: 25/10/2020
---

`Какви важни неща казва апостолът за Исус в началото на „Посланието към евреите“? Евреи 1:1-4`

Новозаветните автори постоянно подчертават една важна идея: Исус е дошъл на земята, за да покаже на хората какъв е Отец. В миналото откровенията за Бога са били частични и са били давани чрез пророците. Обаче чрез Исус се е осъществило окончателното и най-пълното откровение за Бога.

Личността на Христос е „сияние на Неговата слава“ ( Евреи 1:3 ). Тъй като сме грешни хора, не бихме могли да издържим пълната изява на Божията слава. Като въплътен Син Исус отразява тази слава. Тя е смекчена в човешкото Му естество, за да можем да я видим и да разберем ясно Божия характер.

Исус е „съвършен образ на Неговото лице“ ( Евреи 1:3 ). Използваната тук дума от гръцки charact ē r понякога се употребява за печат, поставен върху восък, или за образ, щампа върху монета. Следователно Исус е „точен отпечатък на самата същност на Бога“ ( Евреи 1:3; NRSV ).

Ако искаме да опознаем Отец, трябва внимателно да слушаме какво говори за Него най-добрият Учител. Трябва също така да Го наблюдаваме. В Него ще видим Отец.

`Сравнете Евреи 1:1-4 с 2 Коринтяни 4:1-6 . Кой според 2 Коринтяни 4:1-6 е Исус и какво научаваме от Него?`

Когато поучават за Бога, ап. Павел и съработниците му се стремят да отразяват това, което самият Исус е поучавал за Отец. Като „образ на Бога“ ( 2 Коринтяни 4:4 ) Исус ни носи познанието за Бог-Отец. Павел също избягва заблудите и изкривяването на Божето Слово, а вместо това излага ясно истината ( 2 Коринтяни 4:2 ).

Както Бог при Сътворението използва светлината, за да разпръсне тъмнината, така Той дава Сина Си Исус, за да разпръсне неправилните представи за Себе Си и да ни покаже истината за Бога. В „лицето на Исус“ ние получаваме най-ясното познание за Бога ( 2 Коринтяни 4:6 ).

`Исус точно отразява Отец. Същото сме призовани да правим и ние, тъй като сме поканени да бъдем „подражатели на Бога“ ( Ефесяни 5:1 ). Какво означава това и как можем да се учим от Исус да „подражаваме“ на Бога?`