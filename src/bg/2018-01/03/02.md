---
title:  Христос, Създателят
date:   14/01/2018
---

`Прочетете Битие 1:1; Псалми 33:6-9; Исая 45:11,12; Йеремия 51:15 и Йоан 1:3. Какво ни казват тези стихове за доброто в материалния свят?`

„Христос е Този, Който разпростира небесата и полага основите на земята. Неговата ръка окачва световете в космоса и извайва полските цветя. „Ти, Който със силата Си утвър¬ждаваш планините.” „Негово е морето, дори Той го е направил” (Псалми 65:6; 95:5). Бог изпълва земята с красота и въздуха с песни. И върху всичко по земята, във въздуха и в небесата написва вестта за любовта на Отец” (Уайт, Е. Копнежът на вековете. С. 20 – англ. изд.).

Материалните неща сами по себе си не са лоши. За разлика от някои религии, които учат, че материалният свят и самата материя са лоши и зли и че само духовните неща са добри, Библията цени материалния свят.

Все пак сам Исус го е създал. Как би могъл този свят да бъде лош? Но за съжаление, както и при всички останали дарове от Бога, той може да бъде изопачен и да се използва за зло; но това не прави първоначалния дар лош. Библията предупреждава против злоупотребата и извращаването на нещата, създадени от Бога в този свят, но не и против самите неща.

Точно обратното, Бог е създал материалния свят и иска Неговият народ да се наслаждава на плодовете и благата му: „И да се развеселиш ти, левитинът и пришелецът, който е всред вас, във всичките блага, които Господ, твоят Бог, е дал на тебе и на дома ти” (Второзаконие 26:11; вж. също 14:26).

Исус Христос е Създател (Йоан 1:1-3) и Земята е просто един пример за сътвореното от Него. Способността Му да твори представя удивителна перспектива над самия живот и живите същества. Той познава цената на материалните неща, знае, че ни ги е дал за наша полза и дори за наша наслада. Знае и какво се случва, когато човечеството изврати тези дарове или дори направи даровете самоцел, когато – както с всичко друго – те са предназначени да бъдат използвани за Божия прослава.

`Разгледайте невероятното изобилие на сътворения свят. Дори след опустошенията на греха пак можем да съзрем скритото добро в голяма част от него. Какво ни разкрива за добротата на Създателя сътвореният свят чрез доброто, вложено в него?`