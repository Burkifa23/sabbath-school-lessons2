---
title:  Христос, Изкупителят
date:   16/01/2018
---

Дългът не е небесен принцип. Но Адам и Ева съгрешават и нарушеният закон означава смърт. Така човечеството става длъжник на божествената справедливост. Ние сме банкрутирали, духовно неплатежоспособни заради дълг, който никога не бихме могли да изплатим.

Божията любов към нас задейства спасителния план. Исус се превръща в „поръчител” за нас (Евреи 7:22). Идентичността на Христос като Изкупител разкрива най-важната сделка, сключвана някога. Единствено жертвата на Неговия живот може да постигне изискуемото плащане на божествената справедливост. Исус плаща дълга на греха, който ние дължим, когато милост и правда се срещат на кръста. Вселената никога не е виждала, никога не е наблюдавала проява на такова богатство, каквото се дава за плащането на човешкото изкупление (Ефесяни 5:2).

„Бог изсипва цялата небесна съкровищница в този свят, дарявайки му чрез Христос пълнотата на небето и изкупва волята, чувствата, ума и душата на всяко човешко същество” (Уайт, Е. Притчи Христови. С. 326 – англ. изд.).

`Прочетете всеки стих и избройте от какво ни е спасил Христос: Колосяни 1:13; 1 Солунци 1:10; 1 Петър 1:18; Евреи 2:14,15; Галатяни 3:13; Откровение 1:5.`

Гръцката дума tetelestai в Йоан 19:30 е наречена най-важната дума, изговаряна някога. Тя означава „свърши се” и е последното, което Исус казва на кръста. Неговото окончателно свидетелство означава, че мисията Му е приключила и дългът ни е „изцяло платен”. Той не го изрича без надежда, а като някой, успешно осъществил изкуплението на изгубения свят. Погледът към кръста на изкуплението разкрива едно минало събитие с настоящ ефект и бъдеща надежда. Исус отдава живота Си, за да унищожи греха и делата на дявола веднъж завинаги.

Това означава, че макар и да не го заслужаваме, ние сме изкупени (Ефесяни 1:7). Да зърнем чудесата на спасението означава да пристъпваме на свята земя.

Христос като Изкупител е най-възвишеният образ на Бога. Неговият най-дълбок интерес е да ни изкупи. Това разкрива гледната Му точка към човечеството и особено към това как цени връзката Си с нас. След като справедливостта е удовлетворена, Христос насочва вниманието Си към нашата реакция спрямо Неговата жертва.

`Помислете върху следното: Христос плаща дълга, напълно и изцяло, за всичкото зло, което сте извършили някога. Какъв следва да бъде вашият отговор? (Вж. Йов 42:5,6).`