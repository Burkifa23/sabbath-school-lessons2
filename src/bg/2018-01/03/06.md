---
title:  Истинска собственост
date:   18/01/2018
---

Ние принадлежим на Бога – и по сътворение, и по изкупление. При това не само принадлежим на Него, но и всичките ни притежания са Негови. Сами по себе си не притежаваме нищо друго освен своите решения.

Точно обратното, централна догма на светската философия е идеята, че ние сме собственици на нашите притежания. Но това е лъжа. За християнина мисълта, че е абсолютният собственик на притежанията си, е противна на онова, което учи Божието Слово.

Бог, а не ние, притежава всичко (Йов 38:4-11). Ние сме просто чужденци и пришелци (Левит 25:23) също като израилтяните в Обетованата земя. Винаги сме зависими от Бога за следващото си дихание (Деяния 17:25). Той притежава онова, което смятаме, че ни принадлежи. Ние сме просто Негови настойници и като такива трябва да управляваме видимите и дори невидимите притежания за Божия слава.

`От следните стихове избройте нещата, които Бог притежава: Второзаконие 10:14; Псалми 50:10; 104:16; Йезекиил 18:4; Агей 2:8; 1 Коринтяни 6:19,20. Какво ни казват тези стихове за начина, по който трябва да гледаме на материалните неща, с които разполагаме?`

„Всичко принадлежи на Бога. Хората биха могли да не зачитат Неговите права. Докато Той изобилно ги надарява със Своите благословения, те биха могли да използват даровете Му за свое собствено удоволствие; но ще бъдат призовани да дадат отчет за своето настойничество” (Уайт, Е. Свидетелства към църквата. Т. 9, с. 246 – англ. изд.).

Божията собственост и нашето настойничество определят една връзка, чрез която Той може да ни използва по начини, подготвящи ни за небето; да бъдем полезни и благословение за околните. Но неверните настойници могат да ограничат достъпа на Собственика до Неговите притежания. Както видяхме вчера, Бог не налага волята Си върху нас. Той ни е създал и ни дава притежания в този свят, които да управляваме от Негово име, докато се завърне. Как се отнасяме към тях, разкрива каква връзка имаме с Него.

`Помислете какво означава на практика, че не сте собственици на нещата, които притежавате, а те принадлежат на Бога. Какво трябва да ви говори това за начина, по който следва да се отнасяте към всичко, което притежавате?`