---
title:  Ревнив Бог
date:   17/01/2018
---

В Своя конфликт с фараона Бог заявява: „Защото в това време Аз изпращам всичките Си язви върху сърцето ти, върху слугите ти и върху людете ти, за да познаеш, че в целия свят няма подобен на Мене” (Изход 9:14).

`Какво има предвид Господ, когато казва: „В целия свят няма подобен на Мене”?`

„Никой ограничен човешки ум не може напълно да схване характера или делата на Безконечния. Ние не можем да намерим Бога чрез изследване. Това свято Същество трябва да остане обвито в тайна” (Уайт, Е. Свидетелства към църквата. Т. 5, с. 698, 699 – англ. изд.).

Бог няма равен на Себе Си (3 Царе 8:60). Той мисли, помни и действа по начини, които не разбираме. Независимо какво опитваме, за да си Го представим по наш образ, Бог си остава Всевишен. Той е Онзи, Който е направил всяка снежинка, мозък, лице и отделна характеристика уникални и „няма друг” (3 Царе 8:60). Все пак Той е Създателят и като Създател наистина се отличава от Своето творение.

`Какво разбираме от следните стихове за това колко различен е Бог от Своето творение? 1 Царе 2:2; Псалми 86:8; Исая 55:8,9; Йеремия 10:10; Тит 1:2`

Когато разгледаме това, което Бог е, което притежава, и онова, което върши, е забележително, че някой може да дръзне да се съревновава с Него. И все пак това се случва, в смисъл, че Той трябва да се „съревновава” за човешката любов и привързаност. Може би затова казва, че е „ревнив” Бог (Изход 34:14). Бог създава хората, за да бъдат свободни, което означава, че имаме възможността да изберем дали да служим на Него, или на нещо друго. Всъщност точно в това се състои човешкият проблем: изборът да служим на други богове, независимо под каква форма, в противовес със служенето на единствения Бог, достоен за това – Онзи, Който е създал и притежава цялата Вселена. Затова Той наистина е ревнив Бог.

`Какво – ако сте го забелязали – в живота ви се конкурира с Бога за вашата привързаност?`