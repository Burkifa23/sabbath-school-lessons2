---
title:  Разширено изучаване
date:   19/01/2018
---

Настойничеството – така както го разбираме – започва тогава, когато Бог поставя Адам и Ева в прекрасния им градински дом, за който трябва да се грижат и да управляват (Битие 2:15). В тази съвършена обстановка те трябва да направят градината обитаема – задача, която не би следвало да ги затрудни. Бог ги упълномощава с новата им служба и ги учи на отговорност. Грижата за Едем би придала смисъл и щастие на новото семейство.

Еврейският глагол за „владея” (Битие 1:26, 28) означава „да поставя под контрол и управление”. В този контекст това не е сурово владение, а добродетелно управление, със загриженост за Божието творение. Тази отговорност не е приключила. В същата обстановка Адам и Ева трябва да се научат, че Бог е Собственикът, а те са Негови управители или настойници. Още от самото начало Бог възнамерява те да заемат пост на отговорност и доверие, но не като собственици. Трябва да покажат на Бога, че са верни в изпълнението на своите задачи.

„Адам и Ева получават Едемската градина, за да се грижат за нея. Те трябва да я „обработват и да я пазят”. Щастливи са в работата си. Ум, сърце и воля действат в съвършена хармония. В работата си не изпитват умора, това не е тежък труд. Часовете им са изпълнени с полезна работа и общение. Заниманието им е приятно. Отец и Христос ги посещават и разговарят с тях. Получават съвършена свобода. (...) Бог е собственикът на техния Едемски дом. Те го владеят, подчинени на Него” (Уайт, Е. Публикувани ръкописи. Т. 10, с. 327 – англ. изд.).

**За разискване**:

`1. Какво ни учи фактът, че Бог притежава света, за нашата основна отговорност по отношение на околната среда? Въпреки че трябва да избягваме политическия фанатизъм на някои от природозащитниците, които се прекланят пред самото творение, какво би трябвало да бъде отношението ни като християни към грижата за природата?`

`2. Размишлявайте върху идеята за Бога като „ревнив” Бог. Това невинаги е лесна за осмисляне концепция особено когато по човешки гледаме на ревността като на нещо лошо, което да избягваме. Но как да разберем тази идея, приложена за Бога, без нищо от негативния багаж, с който светът обикновено я натоварва?`

`3. Как да се научим да различаваме правилната употреба и наслаждение от физическите неща, създадени от Бога, и злоупотребата с тях? Защо тази разлика е толкова важна?`