---
title:  Бог или мамон?
date:   13/01/2018
---

### За тази седмица прочетете:
Псалми 33:6-9; Матей 19:16-22; 1 Петър 1:18; Евреи 2:14,15; Изход 9:14; Псалми 50:10

> <p>Стих за запаметяване</p>
> „Затова и Бог го превъзвиши, и Му подари името, което е над всяко друго име; така щото в Исусовото име да се поклони всяко коляно от небесните и земните, и подземните същества, и всеки език да изповяда, че Исус Христос е Господ, за слава на Бога Отца” (Филипяни 2:9-11). 

Бог не пилее думите си на вятъра, когато обяснява какво мисли относно прекомерната жажда за пари и материални блага. Думите на Христос към алчния човек, който – макар и благословен от Господа, продължава да трупа притежания – трябва да вложат страх от Бога във всички нас: „Глупецо! тази нощ ще ти изискат душата; а това, което си приготвил, чие ще бъде? Така става с този, който събира имот за себе си, и не богатее в Бога” (Лука 12:20,21).

Служенето на Бога и служенето на парите са взаимоизключващи се действия. Или едното, или другото – Бог или мамонът. Чиста илюзия е да смятаме, че можем да имаме и двете, защото воденето на двойствен живот рано или късно ще приключи. Може да залъгваме другите, дори да залъгваме себе си, но не и Бога, пред Когото един ден ще се наложи да отговаряме.

Ще трябва да вземем решение и колкото повече се колебаем, извиняваме или отлагаме, толкова по-здраво ще сграбчват душите ни парите и сребролюбието. Вярата изисква вземането на решение.

Всичко може да се случи много по-лесно, ако се фокусираме върху това кой е Бог, какво е сторил за нас и какво Му дължим в замяна.