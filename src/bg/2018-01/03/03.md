---
title:  Божи Син / Човешки Син
date:   15/01/2018
---

Като християни ние вярваме, че Исус Христос е изцяло Бог и изцяло човек. Това единство на Божественото и човешкото прави Неговата гледна точка единствена по рода си, що се касае до важното на земята и важното за вечността. Фактът, че не можем да разберем как Той има едновременно и Божествено, и човешко естество, не отхвърля тази истина – също както липсата на разбиране за аеродинамиката не може да попречи на самолета да лети.

„Тук срещаме две тайни на цената на една – множествеността на личностите в единството на Бога и единството на божественото и човешкото естество в личността на Исус. (...) Нищо не е така възхитително, както тази истина за въплъщението” (J. I. Packer, Knowing God (Downers Grove, Illinois: InterVarsity Press, 1973), p. 53).

Една от причините Исус да дойде в този свят, е да ни покаже колко любящ и загрижен е Бог и как бди за всекиго от нас. Не само че не е далечно и хладно божество, за каквото Го смятат някои, Исус всъщност разкрива истинския характер на нашия Небесен Баща.

Но Сатана се стреми да раздели хората от Бога. Опитва се да Го обезличи, като Го представя за някого, когото не го е грижа за нас. Дяволът прави всичко по силите си, чрез всевъзможни средства, за да ни държи далеч от опознаването и преживяването на реалността на Божията благодат и доброта. Прекомерната любов към материалните неща е една от успешните примки на Сатана за постигането на тази цел.

`Прочетете Матей 19:16-22. Какво ни разкрива тази история за начина, по който Сатана може да използва любовта ни към материалните неща, за да ни отдалечи от Бога?`

Представете си: самият Исус Христос, въплътеният Бог, говори на този млад човек, който очевидно знае, че Исус е по-различен от останалите. Но какво се случва в края? Той позволява на голямото си богатство, на любовта си към материалното, да го отдели от личността на самия Бог. Любовта към света и към материалното така го заслепява, че макар да се натъжава, тази тъга не е достатъчна, за да го подтикне да постъпи правилно. Той не е тъжен, защото ще изгуби притежанията си (всъщност не ги губи). Тъжен е, защото губи душата си заради тези неща.

`Независимо дали сме богати, или бедни, как да се уверим, че имаме правилно отношение към нещата от този свят?`