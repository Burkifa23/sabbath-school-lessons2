---
title:  'Навик: първо търсете Бога'
date:   18/03/2018
---

Всички си имаме навици. Въпросът е: Какви са те? Добри или лоши? От всички добри навици, които християнинът може да притежава, търсенето на Бога в първите часове на всеки ден е най-важният.

„Всяка сутрин посвещавайте себе си, душата си, тялото си и духа си на Бога. Установете си навици на посвещение и все повече и повече се доверявайте на вашия Спасител” (Уайт, Е. Ум, характер, личност. Т. 1, с. 15 – англ. изд.). С такъв навик със сигурност ще влезем през „тясната порта”, водеща към живота (Матей 7:14).

Бог казва: „Да нямаш други богове освен Мене” (Изход 20:3). Исус казва в контекста на най-основните ни нужди: „Но първо търсете Неговото царство и Неговата правда” (Матей 6:33). Казано ни е също така: „И ще Ме потърсите и ще Ме намерите, като Ме потърсите с цялото си сърце” (Йеремия 29:13).

`Прочетете Матей 22:37,38; Деяния 17:28; Ефесяни 5:15-17 и Колосяни 3:23. Какво се казва тук, което може да ни помогне да разберем как да поставяме Бога на първо място в живота си?`

Разбира се, от всички примери за личности, които първо търсят Господа, няма по-добър от примера на Исус. Той поставя Своя Отец на първо място във всичко. Проследяваме този ред в приоритетите Му още по време на Неговото пасхално посещение в Йерусалим като дете. Когато майка Му започва да Го разпитва, щом Го намира „в храма”, Той ѝ казва: „Не знаете ли, че трябва да се намеря около дома на Отца Ми?” (Лука 2:46, 49).

През целия Си живот Исус копнее за общение със Своя Отец, както става ясно от навиците на молитвения Му живот. Този навик е нещо, което учениците Му не разбират напълно. Всичките сили на тъмнината не могат да отделят Исус от Отец, защото е свикнал постоянно да бъде свързан с Него.

Можем да следваме примера на Христос, като вземем решението да обичаме Бога с цялото си сърце, ум и душа (Матей 22:37). Чрез молитва, изучаване на Словото и стремеж за подражание на характера на Исус във всичко, което вършим, ще формираме навика си да поставяме Бога на първо място в своя живот. А нима християнинът би могъл да има по-добър навик от този?

`Запитайте се: Наистина ли поставям Бога на първо място в живота си? Откъде знаете това?`