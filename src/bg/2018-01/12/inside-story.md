---
title:  Разказ
date:   23/03/2018
---

#### Блудната дъщеря

_От Андрю Макчесни, сп. „Адвентна мисия“_

Старлийн Питърс, наранена и с измачкани дрехи след нощ на веселба, последвана от автомобилна катастрофа поради изпития алкохол, влязла в адвентната църква една съботна сутрин.

Като бивша адвентистка, тя не била сигурна как църковните членове, които така дълго пренебрегвала, ще се отнесат към нейното посещение. Една приятелка била загинала в автомобилната катастрофа преди няколко часа и тя се нуждаела от Бога.

„Осъзнах, че този инцидент е като призив за събуждане – казва 32-годишната Питърс, която сега е мисионер. – Разбрах колко крехък е животът.“

Питърс била отгледана от баба си адвентистка в Порт ъф Спейн, столица на карибската държава Тринидат и Тобаго. Още от най-ранна възраст от нея се изисквало да посещава църквата всяка събота. Заемала различни църковни длъжности след кръщението си, но служенето й не било истинско. „През по-голяма част от детството си не чувствах никаква връзка с Бога“, признава Питърс.

На 18-годишна възраст напуснала дома си и църквата и се отдала на живот на забавления.

И тогава се случила автомобилната катастрофа. Питърс и двама приятели се прибирали след една петъчна нощ на празнуване и шофьорът, който бил пиян, размазал колата. Питърс и шофьорът се отървали само с драскотини, но приятелката им, жена на 26 години, загинала.

Питърс била отведена в болницата, за да я прегладат. След това полицаите я разпитвали в участъка. После се запътила право към църквата.

Носела единствено облеклото си за купони: къса рокля, обици и грим. Не знаела какво да очаква. Не била посещавала богослуженията цели седем години.

Пасторът се канел да започне проповедта, когато Питърс влязла в църквата. Всички погледи се насочили към нея. Тогава църковните членове внезапно започнали да пеят.

„Прекъснаха службата и започнаха да пеят, тъй като се радваха да ме видят след толкова години“, разказва Питърс.

Посрещането й било достойно за блудния син от притчата на Исус в Лука 15:11-32.

В този момент Питърс решила да предаде живота си на Исус и да започне всичко отначало.

„Направих договор с Бога: Всичко или нищо. Бях кръстена отново и тогава животът ми започна.“

_Прочетете повече за Старлийн Питърс следващата седмица._