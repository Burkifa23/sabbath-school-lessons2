---
title:  'Навик: очакване на Исусовото завръщане'
date:   19/03/2018
---

`Прочетете Лука 12:35-48. Какво ни учи тази притча за начина, по който трябва да се отнасяме към Второто пришествие? Защо всичко, което правим, винаги трябва да стои в контекста на реалността на Второто пришествие?`

Настойничеството като навик трябва да се практикува в светлината на Христовото завръщане. Характерът на неверните настойници, които постъпват като верните, в крайна сметка ще бъде разкрит чрез действията им; защото истинските, верни настойници изпълняват отговорностите си, като бдят и работят така, сякаш господарят им е при тях. Те живеят за бъдещето и вярно работят ден след ден. „Защото нашето гражданство е на небесата, отгдето и очакваме Спасител, Господа Исуса Христа” (Филипяни 3:20).

Авраам очаква вечния град (Евреи 11:10) и Павел очаква завръщането на Христос (Евреи 10:25). Те мислят напред, очаквайки, планирайки и подготвяйки се още в този момент да посрещнат Исус. Ние също трябва да развием този навик да гледаме напред отговорно, очаквайки кулминацията на евангелието (Тит 2:13). Вместо да надзъртаме оттук-оттам или да хвърляме бегъл поглед върху пророчествата, трябва постоянно да гледаме, да бдим и да работим, винаги наясно с вечността, която ни очаква при завръщането на Христос. Същевременно трябва да избягваме необузданите и фантазьорски спекулации за събитията в края на времето. Обещанието за Второто пришествие дава насока на живота ни, осигурява правилна гледна точка на настоящето и ни помага да помним кое е наистина важното в живота. Навикът да очакваме завръщането на Исус осигурява на настойника ясна цел и посока.

Кръстът проправя пътя за нашата среща с Изкупителя. Търсим попътните знаци, разкрити в Писанието, които да ни насочат към завръщането на Христос в славата на Отец и на ангелите (Марк 8:38). „Не гледаме на видимите, но на невидимите; защото видимите са временни, а невидимите – вечни” (2 Коринтяни 4:18).

Да, смъртта и всеприсъстващата реалност на тази смърт винаги трябва да ни помагат да осъзнаваме колко ограничено и преходно е времето ни тук. Но обещанието за Второто пришествие също ни показва, че самата смърт е временна и преходна. Ето защо не е чудно, че трябва да живеем в светлината на обещанието за Христовото завръщане – обещание, което трябва да повлияе върху начина на живот на всеки християнски настойник. Нека сега си създадем навика винаги да живеем в очакване на Христовото завръщане. Самото ни име разкрива реалността на това очакване.