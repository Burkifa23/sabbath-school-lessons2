---
title:  'Навик: мъдро използване на времето'
date:   20/03/2018
---

`„Защото ние сме вчерашни и не знаем нищо, тъй като дните на земята са сянка” (Йов 8:9).`

Може да спрете часовника си, но не и движението на времето. Времето не чака, то продължава да върви неумолимо напред дори ако стоим на едно място и не вършим нищо.

`Какво ни учат следните стихове за нашето време тук, на земята, в този живот? Яков 4:14; Псалми 90:10, 12; Псалми 39:4,5; Еклесиаст 3:6-8. Каква е основната вест, която трябва да запомним от тези стихове относно скъпата стойност на времето ни тук?`

Свързани с нещо толкова ограничено и неподлежащо на възстановяване като времето, за християните е важно да бъдат негови добри настойници.

Ето защо трябва да развием навика да използваме времето разумно, като се съсредоточаваме върху онова, което е важно за този живот и за вечния. Трябва да управляваме времето си въз основа на онова, което Божието Слово ни разкрива като важно, защото след като времето свърши, не може да бъде подновено. Ако изгубим пари, после евентуално ще можем да си ги върнем или може би дори повече, отколкото сме изгубили. С времето не е така. Един изгубен миг е изгубен завинаги. По-лесно бихме могли да върнем счупено яйце обратно в черупката му, отколкото да върнем назад дори един-единствен изгубен миг. Следователно времето е едно от най-скъпите неща, които Бог ни е подарил. Колко е важно тогава да развием навика да се възползваме максимално от всеки миг, с който разполагаме.

„Нашето време принадлежи на Бога. Всеки миг е Негов и ние сме официално задължени да го използваме за Негова прослава. За никой талант, който Той е дал, няма да изисква по-строга сметка, отколкото за времето.

Стойността на времето не подлежи на пресмятане. Христос разглежда всеки миг като скъпоценен и така би трябвало да го преценяваме и ние. Животът е твърде кратък, за да бъде разпиляван. Имаме само броени дни благодат, в които да се подготвим за вечността. Нямаме нито време за губене, нито за посвещаване на себелюбиви удоволствия, нито пък за угаждане на греха” (Уайт, Е. Притчи Христови. С. 342 – англ. изд.).

`„И тъй, внимавайте добре как се обхождате, не като глупави, но като мъдри, като изкупвате благовремието, защото дните са лоши” (Ефесяни 5:15,16). Какво ни казва тук Павел и как можем да приложим тези думи към настоящото си положение?`