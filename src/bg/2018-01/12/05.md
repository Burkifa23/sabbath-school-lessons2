---
title:  'Навик: поддържане на здрави ум, душа и тяло'
date:   21/03/2018
---

Първоначално сме били създадени съвършени – умствено, физически и духовно. Разбира се, грехът ни е отнел всичко това. Добрата новина на евангелието – освен всичко друго – е, че Бог ни възстановява в онова, което първоначално е трябвало да бъдем.

`Прочетете Деяния 3:21 и Откровение 21:1-5. Каква надежда намираме в тези стихове? Как трябва да живеем, докато чакаме това окончателно възстановяване?`

Докато е на земята, Христос работи неуморно за издигането на човечеството духовно, умствено и физически – всичко това е предвестник на окончателното възстановяване в края на времето. Изцелителното служене на Исус доказва, че Бог иска да бъдем колкото се може по-здрави сега, докато настъпи краят. Така настойниците развиват навици за своите умове, тела и души, насърчаващи здравословния начин на живот.

Първо, умът става по-бистър, колкото повече се упражнява. По навик изпълвайте ума си с „всичко, що е истинно, що е честно, що е праведно, що е любезно, що е благодатно – ако има нещо добродетелно и ако има нещо похвално” (Филипяни 4:8). Такива мисли донасят мир (Исая 26:3), а пък „тихо сърце е живот на тялото” (Притчи 14:30). Здравословните навици на ума позволяват цитаделата на силата да действа под възможно най-добрата си форма.

Второ, добрите здравословни навици – като упражненията и правилното хранене – са признак, че се грижим за себе си. Упражненията например понижават стреса и кръвното налягане, подобряват настроението и са еликсир, който действа подмладяващо повече от всичко, предлагано в магазините.

Трето, настойникът ще развива добри навици, за да ободрява душата. Издигайте душата си към Господа (Псалми 86:4,5) и чакайте (Псалми 62:5). Душата ви ще благоденства „според както ти ходиш в истината” (3 Йоан 3) и ще се „запази непокътната (...) без порок, до пришествието на нашия Господ Исус Христос” (1 Солунци 5:23).

`Помислете за навиците, които имате, и как те влияят върху духовното, физическото и умственото ви здраве. Нужно ли е да направите промени, за да подобрите някоя от тези сфери? Какви решения бихте могли да вземете и кои библейски обещания бихте могли да изисквате, за да ви помогнат да подобрите качеството на живота си сега, докато чакате окончателното си възстановяване?`