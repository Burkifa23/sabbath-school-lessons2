---
title:  'Навик: самодисциплина'
date:   22/03/2018
---

Самодисциплината е една от най-важните черти на характера, които би могъл да има настойникът. „Защото Бог ни е дал дух не на страх, а на сила, любов и себевладение” (2 Тимотей 1:7). Гръцката дума за дисциплина, sophronismos, се споменава само тук, в този стих в Новия Завет, и касае способността да се направи това, което трябва, с уравновесен, разсъдлив ум, който не се отклонява от Божиите принципи. Самодисциплината може да ни помогне „да разпознаваме доброто и злото” (Евреи 5:14), да разбираме непосредствените обстоятелства и все пак спокойно и кротко да устояваме на напрежението и объркаността, независимо от резултата. Даниил отстоява правото въпреки лъвовете – в противовес със Самсон, който води живот на задоволяване на собствените страсти и проявява твърде малко въздържаност и здрав разум. Йосиф отстоява правото в дома на Петефрий, в контраст със Соломон, който се покланя на други богове (3 Царе 11:4,5).

`Прочетете 1 Коринтяни 9:24-27. Какво ни казва тук апостол Павел за самодисциплината? Какво според него е заложено на карта в общия въпрос за самоконтрола?`

„Светът е отдаден на себеугаждане. Изобилни са заблудите и басните. Примките на Сатана за погубване на души се умножават. Всички, които са усъвършенствани в святост, в страх от Бога, трябва да научат уроците по въздържание и себевладеене. Апетитът и страстите трябва да се подчинят на по-висшите сили на разума. Тази самодисциплина определя състоянието на умствените сили и духовното зрение, които ще ни направят способни да разбираме и прилагаме святите истини на Божието слово” (Уайт, Е. Копнежът на вековете. С. 101 – англ. изд.).

Самодисциплината може да се подобри чрез най-обикновено практикуване. Бог ни призовава: „Бивайте святи и вие в цялото си държане” (1 Петър 1:15) и „обучавай себе си в благочестие” (1 Тимотей 4:7). Настойниците трябва да практикуват и да се обучават в самодисциплина, също както най-талантливите спортисти или музиканти. Чрез Божията сила и нашите собствени старателни усилия трябва да се дисциплинираме в наистина важните неща.

`Как да се научим да се предаваме на силата на Бога, Който единствен може да ни даде необходимата самодисциплина, докато живеем като верни и благочестиви настойници в един грешен и покварен свят?`