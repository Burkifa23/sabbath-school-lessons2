---
title:  Навиците на настойника
date:   17/03/2018
---

### За тази седмица прочетете:
Ефесяни 5:15-17; Колосяни 3:23; Лука 12:35-48; Яков 4:14; Деяния 3:21; 1 Коринтяни 9:24-27

> <p>Стих за запаметяване</p>
> „Как ще очисти младежът пътя си? Като му дава внимание според Твоето слово. От все сърце Те потърсих; недей ме оставя да заблудя от заповедите Ти. В сърцето си опазих Твоето слово, за да не ти съгрешавам” (Псалми 119:9-11). 

Вашите навици разкриват целта и посоката на живота ви. Най-верните настойници са тези, развиващи добри навици. Даниил има навика ежедневно да се моли (Даниил 6:10). Павел има обичая да бъде в синагогата (Деяния 17:1,2). Той също така пише: „Не се мамете. Лошите другари покварят добрите нрави” (1 Коринтяни 15:33). Трябва да култивираме добри навици, за да заместим лошите.

„Поотделно ние ще бъдем – и тук, и през вечността – такива, каквито ни направят нашите навици. Животът на хората, формиращи добри навици и верни в изпълнението на всяко задължение, ще бъде сияйна светлина, хвърляща ярки лъчи по пътя на другите” (Уайт, Е. Свидетелства към църквата. Т. 4, с. 452 – англ. изд.).

Пътят, създаван от навика, е най-бързият път, по който можете да тръгнете, за да получите жадуваната награда. Навикът е дълбоко проникнало решение. С други думи, няма нужда да мислите за него, просто го вършите. Навикът може да бъде добър или лош в зависимост от това, което правите. През тази седмица ще разгледаме най-важните навици, които ще помогнат на настойника да изпълнява Божието дело.