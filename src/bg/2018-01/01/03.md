---
title:  Напълване на житниците
date:   01/01/2018
---

`Прочетете Лука 12:15-21. Каква е вестта тук за нас? Как представеният принцип би могъл да се приложи дори към човек, който не е богат?`

Независимо дали сме богати, или бедни, жаждата за материалното може да отклони ума ни от наистина важното и вместо това да го насочи върху онова, което е временно и мимолетно, а заради него определено не си заслужава да загубим вечния живот.

Вероятно никога няма да се поклоним пред буквална статуя от злато или сребро или да ѝ се прекланяме като пред бог. Въпреки това пак можем да се окажем в опасността да се покланяме пред златото и среброто, но просто под друга форма.

Тази притча наистина е приложима на много места по света, където животът е посветен почти изцяло на притежанията. Търговците са превърнали амбулантната си търговия във форма на изкуство в глобален мащаб. Цялата им маркетингова стратегия е изградена върху това – да ни накарат да мислим, че няма да бъдем щастливи или удовлетворени, докато не притежаваме това, което те продават. Някоя много успешна компания създава продукт, кара ни да мислим, че се нуждаем от него, а после ни го продава. И наистина това действа! Дори християните, чиято надежда не е в този свят, не са в безопасност от тази измама.

`Прочетете Второзаконие 8:10-14. Как един църковен член може да бъде застрашен от онова, за която сме предупредени тук?`

`Какви примери бихте могли да откриете – било то в Библията или в днешния свят – при които натрупването на богатство и материални притежания насърчава духовността, любовта към Бога и желанието за небесни и духовни неща в човека? Моля, споделете отговора си с вашата съботноучилищна група.`