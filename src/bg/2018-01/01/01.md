---
title:  Влиянието на материализма
date:   30/12/2017
---

### За тази седмица прочетете:
1 Йоан 2:16,17; Лука 14:26-33; 12:15-21; Второзаконие 8:10-14; 1 Тимотей 6:10; Йоан 15:5; Галатяни 2:20.

> <p>Стих за запаметяване</p>
> „И недейте се съобразява с този век, но преобразявайте се чрез обновяването на ума си, за да познаете от опит що е Божията воля – това, което е добро, благоугодно Нему и съвършено” (Римляни 12:2). 

Божието Слово казва на Неговия народ да не се „съобразява с този век” (Римляни 12:2), но примамката на материализма, прекомерното желание за богатство и за всичко, което то може да осигури, са много силни. Малцина са хората – били те богати или бедни – оставащи незасегнати от материализма. И християните не са изключение.

Няма нищо лошо в това да бъдеш богат или дори да работиш усърдно, за да успееш и да осигуриш спокоен живот за себе си и за любимите си хора. Но когато парите или жаждата за обогатяване станат преобладаващи, попадаме в капана на дявола и наистина се „съобразяваме с този век”.

Светът споделя идеята, че добрият живот, изобилният живот се крие само в парите. Но парите са една от маските, зад които се крие Сатана, за да си осигури нашата вярност. Материализмът е едно от любимите му оръжия, насочени срещу християните. Та кой ли не обича парите и онова, което от време на време могат да ни осигурят? Най-голямата полза от тях е мигновено удовлетворяване на желанията, но в крайна сметка те не могат да задоволят най-дълбоките ни нужди.