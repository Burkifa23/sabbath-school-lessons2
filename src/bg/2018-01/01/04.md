---
title:  Примамката на материализма
date:   02/01/2018
---

Светът на рекламата е могъщ. Фирмите харчат милиарди, за да могат образите на техните продукти да ни докоснат. Почти винаги използват красиви и привлекателни лица, за да рекламират стоките си. Гледаме рекламата и виждаме себе си, не просто с продукта в ръце, а като че ли заприличваме и на лицето от рекламата.

Материализмът не би бил чак толкова ефективен, ако не беше фината (и понякога не чак толкова фина) чувственост, вплетена в рекламата. Това е най-мощната рекламна техника, но тя действа като отрова за християните, борещи се с опасностите на материализма – а това включва повечето от нас.

`Прочетете Матей 6:22-24. Какво представлява окото според християнското мислене и действие? Как трябва да реагираме ние като християни спрямо фините образи, изкушаващи ни да притежаваме неща, които не са ни необходими?`

Рекламата, придаваща чувственост на стоките, може да се превърне в мощно оръжие. Търговците продават своите стоки, като пораждат вълнение в умовете на потребителите. Преживяването е чиста фантазия, но все пак работи. То може да е почти мистично, отвеждайки хората – макар и мимолетно – в друга сфера на съществуване. Превръща се във фалшива религия, която не предлага познание и духовна истина, но на момента изглежда така привлекателна и примамлива, че много хора не успяват да ѝ устоят. Искаме това и смятаме, че го заслужаваме; защо да не го получим? Само Бог знае огромните суми, които се харчат и ще продължат да се харчат за неща, които рекламните агенти ни убеждават, че са от първа необходимост.

`„Прочее, казвам: Ходете по Духа, и няма да угождавате на плътските страсти” (Галатяни 5:16). Въпреки че смятаме „плътските страсти” само за сексуални, по какви други начини можем да попаднем в опасността да угаждаме на страст?`