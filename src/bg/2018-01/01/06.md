---
title:  Пълната безполезност на материализма
date:   04/01/2018
---

В този свят има много хора, които обичат Бога. Тяхната идентичност е слята с Неговата по начин, който материалните притежания не могат да разрушат.

`Прочетете Второзаконие 7:6; 1 Петър 2:9; Йоан 15:5 и Галатяни 2:20. Какво означава да бъдем Божие притежание и къде намираме истинската си идентичност?`

Бог казва: „Аз Съм Лозата, вие сте пръчките; (...) Отделени от Мене, не можете да сторите нищо” (Йоан 15:5). Връзката е непосредствена и сигурна. „Всяко истинско послушание идва от сърцето. Христос работи от сърце. Ако се съгласим, Той ще се уеднакви с нашите мисли и цели и така ще съчетае сърцата и умовете ни и ще ги слее в послушание спрямо Неговата воля, че когато Го слушаме и Му се покоряваме, това ще бъде и наша естествена подбуда” (Уайт, Е. Копнежът на вековете. С. 668 – англ. изд.)

От друга страна, материализмът ни предлага идентичност, свързана едно към едно с нашите притежания. С други думи, ние се самоопределяме въз основа на това, което притежаваме и което можем да си купим от благата на този свят. Яков ни предупреждава срещу това: „Златото ви и среброто ви ръждясаха; и ръждата им ще свидетелства против вас и ще пояде месата ви като огън. Вие сте събирали съкровища в последните дни” (Яков 5:3). „Събирали” означава, че сте трупали много съкровища; и по-големият проблем, именно в тези съкровища – били те много или малко – мнозина намират собствената си идентичност (Лука 12:19-21).

Материализмът е форма на разстройство на личността. Това значи, че за мнозина от нас идентичността ни се размива в притежанията. Притежанията стават наш бог (Матей 6:19-21). Както казват някои: „Аз съм нищо без моите вещи”. Колко тъжно, че можем да се отъждествяваме само чрез земните си притежания. Какъв повърхностен, мимолетен и напълно безполезен начин да изживеем живота си особено ако претендираме, че сме християни. С Бога ли се отъждествяваме, или с нашите притежания? В крайна сметка ще остане или едното, или другото.

`Каква част от идентичността ви е свързана с вашите притежания?`