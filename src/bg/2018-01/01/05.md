---
title:  'Любов към „аз“-а'
date:   03/01/2018
---

`„Защото, чрез дадената ми благодат, казвам на всеки един измежду вас, който е по-виден, да не мисли за себе си по-високо, отколкото трябва да мисли, но да разсъждава така, щото да мисли скромно, според делата на вярата, които Бог е на всекиго разпределил” (Римляни 12:3).`

Бог казва: „Сърцето ти се надигна поради хубостта ти; ти разврати мъдростта си поради блясъка си” (Йезекиил 28:17). Луцифер се самозалъгва, смятайки се за по-велик, отколкото е в действителност. Когато казва в сърцето си: „Ще бъда подобен на Всевишния” (Исая 14:14), разкрива егоистична амбиция, претендирайки за права, които не притежава. Самоизмамата и егоистичната амбиция са две от чертите на греховното сърце на Луцифер.

Тези текстове за грехопадението му следва да ни покажат, че откъдето и да го погледнем, първородният грях е грехът на нарцисизма. Един речник дава следното определение на този термин: „Прекомерно възхищение от самия себе си, любов към себе си, суетност”. Нима във всяко греховно човешко същество има черти, които да са по-сериозни показатели за самозаблуда от тези?

И все пак тези черти са по-често срещани, отколкото смятате. Навуходоносор арогантно смята, че е по-велик, отколкото е в действителност (Даниил 4:30). Фарисеите също са убедени в тази подвеждаща фантазия (вж. Лука 18:11,12). Богатството може да ни доведе до същата заблуда, ако не сме внимателни.

`Прочетете 1 Тимотей 6:10. За каква опасност ни предупреждава тук апостол Павел?`

Павел наставлява Тимотей да внимава за най-различни лоши хора (2 Тимотей 3:1-5), включително „сребролюбиви”. Любовта към парите може да насърчи прекалено самочувствие и грандоманско отношение на погълнатост от себе си, и самозаблуда. Това е така, защото материализмът насища хората с много притежания и ги кара да се чувстват прекалено важни. Лесно е, когато човек има много пари, да се мисли за повече, отколкото всъщност е. Все пак всички искат да бъдат богати, но едва малцина успяват да забогатеят. Ето защо за богатите е лесно да станат погълнати от себе си, горделиви и самохвалци.

`Прочетете Филипяни 2:3. Как този стих ни помага да разберем защо материализмът и подхранваните от него усещания до такава степен противоречат на християнския идеал?`