---
title:  Разширено изучаване
date:   05/01/2018
---

„Днес врагът купува душите много евтино. „Продали сте се за нищо”, гласи Писанието. Един продава душата си за похвалата на света, друг за пари; един, за да задоволи животинските си страсти, друг за светски забавления. Такива сделки се правят ежедневно. Сатана наддава за купуването на Христовата кръв и ги купува евтино, въпреки безкрайната цена, платена за тяхното изкупление” (Уайт, Е. Свидетелства към църквата. Т. 5, с. 133 – англ. изд.).

Целта на Сатана е купуването на души чрез материализма и повърхностните му капани са привлекателни за всяко сърце. Материализмът не може да говори, но познава всеки език. Знае как да осигури удоволствие и задоволяване на желанията и на богатите, и на бедните, и да ги накара да кажат: „Имам всичко, от което се нуждая тук; защо да се притеснявам за нещо друго?”. Така материализмът покварява ума; кара хората да разчитат на онова, което притежават, вместо да се доверяват на Бога. Но противоотровата е: „Не чрез сила, нито чрез мощ, но чрез Духа ми, казва Господ на Силите” (Захария 4:6). Материализмът не може да устои на властта на Светия Дух, когато се предадем на Бога и решим чрез Неговата благодат да не допускаме той да владее живота ни.

**За разискване**:

`1. По какъв начин, дори ако сме бедни или без много материални блага, пак можем да бъдем пометени от някоя от опасностите, разгледани през тази седмица?`

`2. Някои казват: „Парите не ме интересуват. Те не означават нищо за мен”. (Често онези, които казват това, разполагат с огромни средства.) Защо в повечето случаи това просто не е вярно? Финансовите възможности са важни; те имат своята роля в живота ни. Въпросът е: Как да разглеждаме парите и нуждата ни от средства в правилната библейска перспектива?`

`3. „Недейте си събира съкровища на земята, гдето молец и ръжда ги изяжда, и гдето крадци подкопават и крадат. Но събирайте си съкровища на небето, гдето молец и ръжда не ги изяжда и гдето крадци не подкопават, нито крадат; защото гдето е съкровището ти, там ще бъде и сърцето ти” (Матей 6:19-21). Прочетете внимателно какво ни казва тук Исус. Как заявеното от Него е силно оръжие срещу опасностите на материализма?`