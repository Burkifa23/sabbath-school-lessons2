---
title:  Богът на този свят
date:   31/12/2017
---

Парите са станали богът на този свят, а материализмът – неговата религия. Това е изтънчена и коварна система, предлагаща временна сигурност, но не и пълна безопасност.

Материализмът, както го дефинираме тук, е когато желанието за богатство и притежания стане по-важно и по-ценно от духовните реалности. Притежанията може да носят определена стойност, но не бива да ни обсебват: „Който обича среброто, не ще се насити от сребро, нито с доходи онзи, който обича изобилието” (Еклесиаст 5:10). Ето го проблема с пожелаването на нещата от този свят: независимо колко получаваме, то никога не ни стига; влагаме все повече и повече усилия, за да получим още от онова, което не би могло да ни задоволи. Какъв капан само е това!

`Прочетете 1 Йоан 2:16,17. Какво ни казва този текст за наистина важното?`

`Прочетете Лука 14:26-33. Какво ни казва тук Исус за онова, което е от изключително значение за християнина?`

Вероятно бихме могли да го кажем и другояче: тези, за които парите или желанието за обогатяване се превърнат в обсебваща реалност, наистина трябва да си дадат сметка за цената. „Понеже какво се ползва човек, като спечели целия свят, а изгуби живота си?” (Марк 8:36).

„Когато Христос идва на земята, човечеството като че ли е достигнало своята най-низка точка. Подкопани са самите основи на обществото. Животът е станал фалшив и престорен. (...) Всички религиозни системи по целия свят губят влияние над ума и душата. Отвратени от басните и лъжите и мъчейки се да заглушат мислите, хората се обръщат към неверието и материализма. Изключвайки вечността от сметките, живеят за настоящето” (Уайт, Е. Възпитание. С. 74,75 – англ. изд.).

Хора, привлечени от неверието и материализма и живеещи само за настоящето? Нима не ви звучи познато?

`Кой ли не иска да притежава разни придобивки? Въпросът обаче е: Как да разберем дали нещата, които притежаваме, дори да не са много, не притежават нас? Единствено кой трябва да ни притежава и как да бъдем сигурни, че сме Негови?`