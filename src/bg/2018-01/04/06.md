---
title:  Светият Дух
date:   25/01/2018
---

Великата борба е реална, две страни се борят за нашите души. Едната ни привлича към Христос (Йоан 6:44), другата – към света (1 Йоан 2:16). Силата на Светия Дух в живота ни може и ще ни привлече в правилната посока, ако Му се покорим.

„А когато дойде онзи, Духът на истината, ще ви упътва на всяка истина” (Йоан 16:13; вж. също Йоан 14:16). Светият Дух ни дава сили да живеем според принципа и вярата, а не според прищевките и емоциите, обзели света. Успешната подготовка за живот в небето се дължи на верния живот в този свят под ръководството на Светия Дух.

Апостол Павел съветва: „Да бъде вярването ви основано не на човешка мъдрост, а на Божията сила” (1 Коринтяни 2:5). Примамката на света, често чрез материални притежания, ни отклонява от Бога. Обратното, ако не Му се съпротивляваме, силата на Светия Дух ще ни тегли към Исус.

`Успехът в битката със света и неговите примамки ще дойде само извън нас. Прочетете Йезекиил 36:26,27; Йоан 14:26 и Ефесяни 3:16,17. Когато позволим на Светия Дух да ни притежава, какво ще направи Бог, за да ни гарантира духовна победа?`

„Точно чрез фалшиви теории и предания Сатана спечелва надмощие над ума. Като насочва хората към фалшиви образци, той обезобразява характера. Чрез Писанията Светият Дух говори на ума и запечатва истината в сърцето. По този начин Той разкрива заблудата и я прогонва от душата. Христос покорява Своя избран народ именно чрез Духа на истината, Който действа посредством Божието Слово” (Уайт, Е. Копнежът на вековете. С. 671 – англ. изд.).

Светият Дух носи истината и е най-възвишеният дар, който Исус би могъл да даде, за да представлява Божеството на земята след Неговото възнесение. Светият Дух се стреми да ни даде сила за победа над примамките на света и неговото „обаяние”.

`Светът ни дърпа надолу, нали? Какви решения можете да вземете още сега, помагащи ви да се предадете на Светия Дух, Който единствен е способен да ви даде сила за борба със светските изкушения?`