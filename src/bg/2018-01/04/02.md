---
title:  Връзката с Христос
date:   21/01/2018
---

Любовта към светските притежания, дори от страна на тези, които нямат много, може да бъде здрава верига, приковаваща душата към света, а не към Христос. Дори да нямаме много откъм земни притежания, страстното желание за придобиване на материални блага може да се превърне в страшно проклятие, което – ако не бъде поставено под контрола на Господа – би могло да отдалечи душата от спасението. Сатана знае това и използва любовта към материалното, за да впримчи колкото се може повече хора.

Коя е единствената ни защита?

`„Мислете за горното, а не за земното” (Колосяни 3:2). Как изпълняваме онова, което Павел ни казва да правим? (Вж. също Псалми 119:11; Ефесяни 6:18.)`

`Кои други текстове можете да откриете, съветващи ни към какво да насочваме умовете си? (Вж. например Филипяни 4:8.)`

Единственият лек за светския дух, независимо под каква форма се проявява, е постоянното посвещение на Христос (Псалми 34:1), при всички житейски възходи и падения. Мойсей „разсъди, че укорът за Христа е по-голямо богатство от египетските съкровища” (Евреи 11:26). Повече от всяка друга обвързаност, Христос трябва да бъде първостепенният ни приоритет. Той търси посвещение, основано на убеждение, а не на предпочитание; тоест трябва да сме посветени на Христос заради това Кой е и какво е сторил за нас, а не заради някакви непосредствени предимства, които биха могли да ни донесат вярата и посвещението на Него.
Животът ни трябва да е приютен в Исус и Неговите планове трябва да бъдат наши планове. Истинското посвещение означава да поставим ръката си на ралото, без да гледаме назад (Лука 9:62). Когато направим това посвещение, Христос ни издига възможно най-високо. Когато Му се предадем, Той ще строши властта на света над душите ни. Трябва да гледаме на Христос, вместо на материалните неща – само това може да запълни празнотата в живота ни.

`Помислете за времето, в което сте придобили някакво материално притежание – нещо, което наистина сте желали. Колко дълго продължи радостта и чувството за пълнота, преди да избледнеят и да се озовете там, откъдето сте тръгнали?`