---
title:  Дневен урок
date:   20/01/2018
---

### За тази седмица прочетете:
Псалми 119:11; Ефесяни 6:18; Римляни 8:5,6; Евреи 11:1-6; 3 Царе 3:14; Йезекиил 36:26,27 

> <p>Стих за запаметяване</p>
> „В ден на гняв богатството не ползва, а правдата избавя от смърт. (...) Който уповава на богатството си, ще падне, а праведните ще цъфтят като зелен лист” (Притчи 11:4,28). 

Въпреки че Сатана се е провалил при Исус, той успява при всеки друг човек. Ще продължи да го прави, освен ако не се борим с доспехите и силата на Бога, Който единствен ни предлага свобода от примамките на света.

Ето защо трябва да насочим вниманието си върху нашия небесен Гарант. Давид осъзнава истинската стойност в този живот, когато пише: „Лъвчетата търпят нужда и глад; но онези, които търсят Господа, няма да бъдат в оскъдност за никое добро” (Псалми 34:10). Соломон признава, че мъдростта и разбирането са по-ценни от сребро и злато (Притчи 3:13,14). Истинското щастие и подреден живот произтичат от обръщането на погледа ни от нашите притежания към живия Христос, Който ни притежава.

Нашата единствена надежда да се изплъзнем от примките на света е жизнената и ползотворна връзка с Исус. През тази седмица ще изучаваме характеристиките на подобна връзка и ще видим колко е важно за нашия духовен успех да разпознаем силата зад маската на света и да разберем стойността на Христос като истинското основание да се живее.