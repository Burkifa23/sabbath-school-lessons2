---
title:  Живот на молитва
date:   23/01/2018
---

„А това е вечен живот, да познаят Тебе, единия истинен Бог, и Исуса Христа, Когото си изпратил” (Йоан 17:3). Нищо чудно, че християните често твърдят следното: вярата зависи от връзката с Бога. Ако опознаването на Бога е „вечен живот”, то тогава можем да намерим живот чрез връзката си с Него. Разбира се, в центъра на тази връзка е общуването. Вчера видяхме, че Господ общува с нас чрез Божественото Си Слово. Ние, от своя страна, общуваме с Него чрез молитва.

Ако, както видяхме, насочваме умовете и сърцата си към небесните неща, а не към нещата от този свят, то молитвата е от ключово значение. Защото по самото си естество тя ни отвежда към една по-висша сфера, отвъд този свят.

Но дори тук трябва да бъдем внимателни, защото понякога нашите молитви може да са просто израз на егоистичното ни естество. Затова трябва да се молим в покорност на Божията воля.

Преди години една жена изпя следните думи: „О, Господи, няма ли да ми купиш Мерцедес?”. Така тя, по свой начин, укори материализма на хората, изповядващи, че вярват в Бога. А ние трябва да сме сигурни, че когато се молим – което самὸ по себе си е акт на покоряване на Бога и смърт за света – търсим Божията воля, а не просто нашата.

`Прочетете Евреи 11:1-6. Кой е важният компонент, който трябва да бъде преплетен с нашите молитви? Какво означава да дойдем при Бога с вяра и да се молим с вяра?`

Ако молитвите ни не са придружени с вяра, това е арогантност, фалшивата вяра на Сатана. „Молитвата и вярата са тясно свързани и трябва да бъдат изучавани заедно. В молитвата на вярата има божествена наука; това е наука, която всеки желаещ да направи житейското си дело успешно, трябва да разбере. Христос казва: „Всичко, каквото поискате в молитва, вярвайте, че сте го получили, и ще ви се сбъдне” (Марк 11:24). Той разяснява, че нашите молби трябва да са в съгласие с Божията воля; трябва да искаме нещата, които Той е обещал и каквото и да получим, трябва да се използва за извършване на Неговата воля. Когато се отговори на условията, обещанието е сигурно” (Уайт, Е. Молитвата. С. 57 – англ. изд.).

`Разгледайте собствения си молитвен живот. За какво се молите? Какво разкриват молитвите ви за вашите приоритети? За какво друго бихте могли да се молите?`