---
title:  В света
date:   22/01/2018
---

По света са раздадени повече от шест милиарда Библии, но колко ли от тях са приети като Слово на живия Бог? Колко ли са четени с искрено сърце, отворено за истината?

Правилното изучаване на Библията насочва духовния ни компас и ни дава точен ориентир в един свят, потънал във фалш и бъркотия. Библията е жив документ от божествен произход (Евреи 4:12) и като такъв ни насочва към истини, които не можем да открием никъде другаде. Тя е пътната карта на Христос за ежедневния живот и ни образова, като разширява интелекта ни и пречиства нашия характер.

`Прочетете Йоан 5:39; 14:6 и 20:31. Библията, особено евангелията, ни дава най-авторитетна информация за Исус. Какво ни казват за Него тези конкретни стихове в „Евангелието от Йоан“ и защо то е толкова важно за нас и за всичко, в което вярваме?`

Изучаваме Библията, защото тя е най-висшият източник на Истината. Исус е Истината и в Библията намираме Него. Можем да Го опознаем, защото Той ни е разкрит в нея. Следователно от Божието Слово, Стария и Новия Завет, научаваме кой е Исус Христос и какво е сторил за нас. След това Го обикваме и Му поверяваме живота и душите си, за да бъдат опазени завинаги. Следвайки Христос, покорявайки се на думите Му, разкрити в Свещеното Писание, можем да се освободим от оковите на греха и на света. „Прочее, ако Синът ви освободи, ще бъдете наистина свободни” (Йоан 8:36).

`Прочетете Римляни 8:5,6. Против какво сме предупредени тук и как изучаването на Божието Слово ни помага в тази битка за нашите умове?`

Любовта към света и по-специално любовта към светските притежания лесно би могла да ни отклони от Бога, ако не сме внимателни. Затова трябва да останем в Словото, насочващо ни към вечните и духовни реалности, така важни за християнския живот.

Любовта към светските неща никога не издига ума към духовна моралност; вместо това тя заменя библейските принципи с алчност, егоизъм и похот. Любовта, разкрита в Библията, изгражда взаимоотношенията, като ни учи на това колко важно е да даваме от себе си на другите. В контраст, светският дух държи да получава всичко – а това напълно противоречи на Исусовия мироглед.