---
title:  Живот на мъдрост
date:   24/01/2018
---

Една от най-красивите истории в Библията е записана в разказа за молбата на Соломон към Бога да му даде повече от всичко друго „разумно сърце, за да съди людете Ти, за да различава между добро и зло; защото кой може да съди този Твой голям народ” (3 Царе 3:9).

`Какви важни думи казва Бог на Соломон, които – ако се беше вслушал в тях – щяха да му спестят падението, причинено от неговите притежания? Защо казаното от Бога тук е толкова важно и за всички нас? 3 Царе 3:14; вж. също 1 Йоан 5:3; 1 Петър 4:17`

Соломон притежава голяма мъдрост, но мъдростта сама по себе си, ако не бъде приложена на практика и не ръководи живота, се превръща само в добро знание. В библейския смисъл на думата, мъдрост, която не се живее на практика, всъщност не е никаква мъдрост. Мнозина ще бъдат изгубени, въпреки че са разполагали с огромна точна информация за Бога и за Неговите изисквания. Но липсата на покорност от страна на Соломон става причина да се отклони от пътищата, към които Господ го призовава. Едва по-късно в живота си той наистина ще дойде на себе си, пишейки в смирение: „Защото мъдростта е по-добра от скъпоценни камъни и всичко желателно не се сравнява с нея” (Притчи 8:11).

Мъдростта е приложение на познанието и разбирането. Познанието представлява фактите; разбирането представлява проницателността; а мъдростта идва в процеса на прилагането на нашето познание и разбиране към живота. Мъдрият настойник се нуждае не само от познание и разбиране, но и от опит, произтичащ от прилагането на това познание и разбиране в живота.

Примерът на Соломон ни показва колко лесно дори най-мъдрият и знаещ от всички хора може да бъде пометен в празнотата на материалния начин на живот, ако не живее според повереното му познание.

`Сравнете 1 Коринтяни 3:19 с Притчи 24:13,14. Каква е разликата между двата вида мъдрост, за които се говори в тези текстове? Споделете отговорите си с вашата съботноучилищна група.`