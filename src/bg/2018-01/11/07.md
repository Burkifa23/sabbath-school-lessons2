---
title:  Разширено изучаване
date:   16/03/2018
---

Всяка естествена способност, умение или дар произлизат от Бога, независимо дали сме генетично родени с него, повлияни и оформени от средата, или и двете. Ключова част на уравнението е какво правим с уменията и способностите, които притежаваме. Бог очаква настойниците да се научат да владеят уменията и способностите си посредством възпитание и практичен опит (Еклесиаст 10:10).

Веселеил е изпълнен „с Божия дух в мъдрост, разум, знание и всякакво изкусно работене” (Изход 35:31). Той и Елиав (Изход 35:34) имат способността да учат другите на своя занаят.

Можем да бъдем по-добри настойници и определено да захвърлим дълговете, докато живеем в един свят, привързан към материалното. Винаги трябва да развиваме своите умения чрез четене, семинари, официално образование (когато това е възможно) и да практикуваме наученото. Нарастването на нашите умения ни помага да дадем най-доброто от себе си за Бога и да бъдем добри настойници.

Притчата за талантите посочва, че всеки слуга получава таланти „според способността му” (Матей 25:15). Двама слуги удвояват сумите си; третият я скрива в земята. Винаги трябва да се стремим да усъвършенстваме онова, което имаме, но заравянето на таланта не показва никаква способност или умение. Управлението на парите, изплъзването от дълговете, изграждането на самодисциплина и практичен опит развиват компетентности, благословени от Бога. За да станем успешни и добри в дадена сфера, трябва да повтаряме наученото отново и отново.

„Когато уроците на Библията биват прилагани във всекидневния живот, те имат дълбоко и трайно влияние върху характера. Тези уроци Тимотей учи и практикува. Той не притежава особено блестящи таланти, но делото му е ценно, защото използва дадените му от Бога способности в служба за Учителя” (Уайт, Е. Деяния на апостолите. С. 205 - англ. изд.).

**За разискване**

`1. Въпреки че самоконтролът винаги е важен за християнина, той е особено съществен, когато липсата на самоконтрол може да доведе до финансови затруднения или дори до смърт. Какво бихме могли да направим ние като църква, за да помогнем на тези, които може би са в опасност заради този проблем?`

`2. Прочетете Римляни 13:7,8. Как да приложим тези думи към ежедневния си живот и във всички наши взаимоотношения с околните?`

`3. Някои твърдят, че не бива да се притесняваме от задлъжняването, тъй като Исус скоро ще се завърне. Как бихте отговорили на подобно твърдение?`