---
title:  Да живеем със средствата, с които разполагаме
date:   13/03/2018
---

Скъпоценно съкровище и масло се намират в жилището на мъдрия, а безумният човек ги поглъща” (Притчи 21:20). Този текст разкрива контраста между настойничеството на икономическата отговорност и воденото от лукса, прахосническо управление. Неразумните хора не правят планове да живеят със средствата, които имат. Те алчно прахосват богатството, което е на тяхно разположение, дори взетото назаем, считайки финансовата мъдрост или пестеливия живот за трудност като нежеланата диета. Но дори когато трябва да вземем пари назаем, например за закупуване на къща, следва да го правим с внимателно обмисляне и със съзнанието, че трябва да живеем със средствата, с които разполагаме.

Богатите могат да живеят със средствата, които имат, поради богатството си. Техният проблем е, че винаги се притесняват за имуществото си и за неговото опазване. Когато хората имат съвсем малко и живеят от заплата до заплата, те се притесняват за ежедневната си издръжка, а не за богатството. И въпреки това Библията дава съвет да живеем в рамките на това, което имаме, независимо колко е то. Павел препоръчва да помислим върху изключително скромния живот: „А като имаме прехрана и облекло, те ще ни бъдат доволно” (1 Тимотей 6:8). Той не счита земните притежания за много важни, тъй като за него животът в Христос е предостатъчен (Филипяни 1:21).

`Кой принцип трябва да помним повече от всичко останало? Матей 6:33. Как да бъдем сигурни, че точно по такъв начин живеем живота си?`

Трябва да мислим за нашите средства не като за приход, а като за ресурси, които имаме отговорността да управляваме. Определянето на бюджет е методът, подходящ за осъществяването на тази задача. Планирането на бюджета е заучено умение, което трябва да бъде задълбочено усвоено. Необходими са дисциплинирана практика и усилия, за да бъдем успешни в управлението на балансиран финансов план (Притчи 14:15). Ако се посветим на успеха в своя финансов настойнически план, ще можем да избегнем притеснителните финансови грешки.

Ако имате проблеми с управлението на парите, разработете си бюджет. Няма нужда да е прекалено сложен. Може да е съвсем простичък – общи разходи за няколко месеца и след това средни месечни разходи. Ключът е да живеете със средствата, с които разполагате, независимо от всичко и да се стремите всячески да избягвате поемането на дългове.

`Прочетете Лука 14:27-30. Тук Исус илюстрира цената на ученичеството, като дава пример със строител, пресмятащ цената за изграждане на кула и какво се случва, ако не може да я завърши. Каква поука за настойничеството можем да извлечем от този текст?`