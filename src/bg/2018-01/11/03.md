---
title:  Настойничеството и незабавното задоволяване
date:   12/03/2018
---

„Тогава Яков даде на Исав хляб и вариво от леща; и той яде и пи, и стана, та си отиде. Така Исав презря първородството си” (Битие 25:34). Исав е грубоват човек, предпочитащ да е на открито, следващ своите страсти. Когато долавя аромата от варивото на брат си, веднага пожелава лещата, въпреки че е малко вероятно да е бил на прага на гладна смърт. Под контрола на емоциите и чувствата си, позволява на моментното напрежение да замъгли разума му и разменя първородството си за някакво незабавно задоволяване. Дори когато пожелава да си върне първородството и „при все че го потърси със сълзи” (Евреи 12:17), не го получава.

В контраст с това виждаме примера на Исус. След 40-дневен пост и примиращ от глад три пъти бива изкушен от Сатана (Матей 4:3–10). Но Той вижда изкушенията такива, каквито са, и дори в състояние на физическа слабост не се поддава на задоволяването. Изживява целия Си живот, отричайки удоволствията на греха и задоволяването и по този начин показва, че и ние можем да имаме сила над греха. Не разменя и не губи Своето първородство и кани всички да участват и да бъдат сънаследници с Него (Римляни 8:17; Тит 3:7). Запазваме рожденото си право, като следваме примера, даден ни от Исус при изкушенията (1 Коринтяни 10:13).

Най-доброто, което този свят може да ни предложи, е да живеем тук и сега, защото не е в състояние да ни предложи бъдещ живот. Да живеете за себе си е противоположното на това да живеете за Бога.

`Какво ни учат следните стихове за потенциалните опасности от незабавното задоволяване дори за верните хора? 2 Царе 11:2-4; Битие 3:6; Филипяни 3:19; 1 Йоан 2:16, Римляни 8:8`

Желанието за незабавно задоволяване е симптоматично за неконтролируемия ум; то е враг на търпението и подкопава дългосрочните цели, присмивайки се и навреждайки на отговорността. Отлагането на задоволяването е заучен принцип, то е житейско умение, помагащо ни да управляваме ситуациите и напреженията, особено изкушенията, които светът ни предлага – например неразумното вземане на паричен заем. Но тази идея не е популярна в един свят, изграден върху търсенето на незабавна награда, бързото уреждане на трудностите и схемите за бързо забогатяване. След като преживеем незабавно задоволяване, има по-голяма вероятност да изберем краткотрайната награда отново и отново, и отново... Настойниците на даровете, дадени от Бога, не бива да попадат в този капан.