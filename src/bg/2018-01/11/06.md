---
title:  Спестяване и вложения
date:   15/03/2018
---

Мравките работят, за да натрупат провизии за зимата (Притчи 6:6-8). Бихме постъпили мъдро, ако наблюдаваме техния подход и след това редовно спестяваме за конкретна цел. Идеята при спестяването е да имаме на наше разположение средства за текущи разходи или нужди в противовес с прахосването или презапасяването с онова, което спечелим. Управлението на средствата изисква мъдрост, разчет и дисциплина. Ако единственото, което правим, е да трупаме за себе си, ограбваме Божиите притежания, вместо да бъдем техни настойници.

„Ненужно похарчените пари са двойна загуба. Не само са похарчени, но и потенциалът им за печалба е изчерпан. Ако ги бяхме отделили настрана, биха могли да се умножат на земята чрез спестявания или в небето чрез даване. (...) Спестяването е дисциплина, която развива властта над парите. Вместо да позволим на парите да ни отведат там, накъдето ни дърпат нашите прищевки, ние поемаме контрола” (Alcorn, Randy. Money, Possessions and Eternity (Carol Stream: Illinois, Tyndale House Publishers, 2003), p. 328).

`Прочетете Притчи 13:11; 21:5 и Притчи 13:18. Какви практични думи са записани там за нас, които биха могли да ни помогнат да се справим по-добре с финансовите проблеми?`

Настойниците спестяват за семейни нужди и влагат в небето, когато управляват Божиите активи. Не е важно колко притежава човек, а дали спазва библейския план за управление, независимо какво е финансовото му състояние. Спестяването за семейни нужди трябва да се извършва мъдро. За да сведете до минимум загубите, разпределете риска (Еклесиаст 11:1,2). Работата по такова ограничаване на последствията, преди да изпаднете в нужда (Притчи 24:27), и след това търсенето на квалифициран съвет от другите (Притчи 15:22) са два успешни инструмента на този модел. Когато нуждите са задоволени и благосъстоянието расте, трябва да следваме съвета на Библията: „Да помниш Господа, твоя Бог, защото Той е, Който ти дава сила да придобиваш богатство” (Второзаконие 8:18).

Най-сигурният инвестиционен модел за Божия настойник е да влага в „небесното царство” (Матей 13:44). Там няма инфлация, рискове, крадци или пазарни промени. Прилича на портфейл, който никога няма да се изпразни (Лука 12:33). Приемането на Христос отваря сметката и даването на десятък и дарения са депозитите. Тоест колкото и да е необходимо да се грижим за светските и земните си потребности тук – като плащането на сметките например – винаги трябва да държим погледа си насочен към вечните истини.

`Прочетете 2 Коринтяни 4:18. Как постоянно да държим тази истина пред очите си, докато в същото време живеем като отговорни настойници тук, на земята?`