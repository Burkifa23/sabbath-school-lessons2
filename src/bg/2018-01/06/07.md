---
title:  Разширено изучаване
date:   09/02/2018
---

Друг белег на добрия настойник е чувството за лична отговорност.

„Сатана винаги е замислял да отвлече умовете на хората от Исус към човека и да унищожи личната отговорност. Той не успява в замисъла си, когато изкушава Божия Син, но има по-добър успех, когато идва при греховния човек. Християнството става покварено” (Уайт, Е. Ранни писания. С. 213 – англ. изд.).

Когато Христос стои в центъра на нашето същество, ние сме отворени за Неговото водителство. Резултатът е, че в живота ни ще се разкриват нашата вяра, преданост, покорност, чиста съвест, надеждност и лична отговорност. Така, като настойници, ще станем завършени в Божите ръце (Псалми 139:23,24).

Индивидуалната отговорност е важен библейски принцип. Докато е на земята, Исус е лично отговорен пред Отец (Йоан 8:28). Ние сме отговорни за всяка празна дума (Матей 12:36). „И комуто са много поверили, от него повече ще изискват” (Лука 12:48). Но най-голямата заплаха за личната отговорност е склонността да прехвърляме отговорността си върху някого другиго. „Нека не забравяме, че на нас е поверена като инвестиция не наша, лична собственост. Ако беше такава, можехме да претендираме за силата на проницателността; можехме да прехвърлим отговорността си върху другите и да им поверим нашето настойничество. Но това не може да се случи, защото Господ ни е направил индивидуални настойници” (Уайт, Е. Свидетелства към църквата. Т. 7, с. 177 – англ. изд.).

**За разискване**:

`1. Разгледайте различните белези на настойника, които изучавахме през тази седмица: лична отговорност, надеждност, покорност, преданост, чиста съвест и вярност. Каква е връзката помежду им? Как компромисът в една сфера води до компромис и в останалите? Или как би могло твърдото устояване в една сфера да доведе до твърдост и в останалите?`

`2. Размишлявайте върху това как обещанията на евангелието могат да помогнат на тези, които се борят с гузна съвест. Какви обещания могат да изискат те?`

`3. Често гледаме на концепцията за „лоялността” като на добра сама по себе си. Но винаги ли е така? Как е възможно да сме предани към някого или към нещо, което не е добро? В такъв случай защо философията за „лоялността” винаги трябва да бъде разбирана в специфичния контекст, за да се види дали тази преданост е добра, или неуместна?`