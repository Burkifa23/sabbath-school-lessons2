---
title:  Преданост
date:   05/02/2018
---

**„Никой не може да слугува на двама господари, защото или ще намрази единия, а ще обикне другия, или към единия ще се привърже, а другия ще презира. Не можете да слугувате на Бога и на мамона” (Матей 6:24). Какво ни учи този текст за изключителното значение на лоялността към Бога?**

Познанието, че Божието име е „ревнив” (Изход 34:14), трябва да ни даде ясен предупредителен сигнал за необходимостта от преданост. Лоялността към един „ревнив” Бог е преданост от любов. В битката на вярата лоялността ни помага да определим кои сме и ни насърчава да останем в тази битка.

Нашата преданост е важна за Бога (3 Царе 8:61). Това не е договор, опитващ се да предвиди всяка ситуация; не е просто списък с правила. По-скоро е видим израз на нашите лични убеждения, вяра и посвещение.

`Прочетете 1 Летописи 28:9. Какво ни учи този текст за значението на предаността?`

Но там, където има преданост, съществува и възможността за предателство. Също като любовта, предаността трябва да бъде свободно предложена – иначе не е истинска лоялност. По време на война понякога воюващите в предните редици са принудени да останат и да се борят; иначе техните офицери ще ги разстрелят. Тези хора може и да изпълняват дълга си, но това не става задължително поради лоялност. Бог не изисква от нас такава преданост.

Вижте Йов. Той не предвижда катастрофалните събития, които ще съсипят семейството, притежанията и здравето му. Би могъл да се откаже от доверието, любовта и посвещението, но неговата преданост към Бога е непоклатим морален избор. С искрено сърце и без да се притеснява да слави Бога публично, той произнася известните думи: „Ако и да ме убие Той, аз ще Го чакам” (Йов 13:15). Верността му пред лицето на бедите представлява същността на предаността и илюстрира верните настойници от най-благороден тип.

`Запитайте се: Колко предан съм на Господа, Който умря за мен? По какъв начин бих могъл по-добре да разкрия тази своя лоялност?`