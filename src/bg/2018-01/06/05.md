---
title:  Покорност
date:   07/02/2018
---

Авел покорно коленичи до своя олтар, държейки агне за принос според Божията заповед. От другата страна Каин гневно коленичи до своя олтар, принасяйки плодове. И двамата носят приноси, но само единият брат е покорен на Божията заповед. Закланото агне бива прието, а роденото от земята – отхвърлено. И двамата братя разбират смисъла и наставленията относно принасянето на жертви, но само единият се покорява на заповедта на Господа (Битие 4:1-5).

„Смъртта на Авел е последица от отказа на Каин да приеме Божия план в училището на покорността, да бъде спасен чрез кръвта на Исус Христос, представена от жертвоприношенията, сочещи към Христос. Каин отхвърля проливането на кръвта, символизиращо Христовата кръв, която ще се пролее за света” (Коментари на Елън Уайт. Адвентен библейски коментар. Т. 6, с. 1109 – англ. изд.).

Покорността започва в ума. Тя включва деликатния процес по разумно приемане на отговорността за изпълнение на заповеди от по-висш авторитет. Покорността произтича от връзка с авторитетна личност и готовност за подчинение. При нашата връзка с Бога покорността е доброволен акт на любов, оформящ нашето поведение според моралните ни задължения. Покорността към Бога трябва да бъде така конкретна, както Той пожелае, а не само както ние смятаме или искаме да бъде. Случаят с Каин е чудесен пример за човек, вършещ каквото си науми, вместо онова, което Бог изисква.

`Прочетете 1 Йоан 5:2,3 и Римляни 1:5; 10:16,17. Какво научаваме от тези стихове за значението на покорността за християнина, спасен чрез вяра без делата на закона?`

Ние не се покоряваме, за да се спасим; покоряваме се, защото вече сме спасени. Покорността е практично свидетелство за една морална вяра. Самуил казва на Саул: „Всеизгарянията и жертвите угодни ли са тъй Господу, както слушането Господния глас? Ето, послушанието е по-приемливо от жертвата, и покорността – от тлъстината на овни” (1 Царе 15:22).

`Какво има предвид Самуил с думите „послушанието е по-приемливо от жертвата”? Какво трябва да ни разкрие това на нас като християни, което би могло да ни помогне да не изпадаме във фалшивото евангелие на евтината благодат?`