---
title:  Надеждност
date:   08/02/2018
---

`Прочетете Лука 16:10-12. Какво разбираме от този пасаж за надеждността? Защо тази черта е толкова важна за верния настойник?`

Този принцип на надеждността проследяваме в цялата Библия. Например в една история се разказва за четирима главни левити, пазещи портите. На тях им е поверено да пазят старозаветното светилище през нощта. Трябва да пазят стаите, пълни със съкровища, и да държат ключовете, за да отварят вратите всяка сутрин (1 Летописи 9:26,27). Тази задача им е поверена, защото са счетени като достойни за доверие.

Надеждността е характеристика на добрия настойник. Това означава, че достойните за доверие настойници разбират дълбокото значение на своята роля; те осъзнават, че Бог е достоен за доверие и се стремят да бъдат като Него (Второзаконие 32:4, 3 Царе 8:56).

Надеждността загатва за набор от черти на характера, разкриващи зрялост. Това е най-високото ниво на характера и компетентността, което човек би могъл да постигне в очите на околните. Отразяването на Божия характер означава, че ще правите онова, което казвате, че ще сторите, независимо от обстоятелствата или хората, принуждаващи ви да постъпите другояче (4 Царе 12:15).

Даниил е счетен за достоен за доверие от монарсите на две световни империи. Неговата репутация през целия му живот на достоен за доверие съветник, безстрашно представящ мъдростта и истината пред царете, е в явен противовес с поведението на придворните ласкатели и магьосници. Надеждността е перлата в короната на етиката; тя излага на показ моралните ви принципи в най-чистата им форма. Това качество на настойника не се появява внезапно, а се изгражда с течение на времето, когато човек е верен дори и в най-малките неща.

Другите забелязват, че сме достойни за доверие. Те ни уважават и разчитат на нас, защото знаят, че не се влияем лесно от мнения, прищевки или ласкателство. Така надеждността е проява на характера във всяка отговорност, извършвана на земята – изпитателния полигон за небето. „Ние трябва да сме верни, достойни за доверие поданици на Христовото царство, така че пред тези, които са мъдри в светските неща, да бъде представена истината за богатствата, добротата, милостта, нежността и любезността на гражданите на Божието царство” (Уайт, Е. Свидетелства към църквата. Т. 6, с. 190 – англ. изд.).

`Помислете за някого, за когото лично знаете, че е достоен за доверие. Какво можете да научите от този човек, което би ви помогнало самите вие да станете заслужаващи повече доверие?`