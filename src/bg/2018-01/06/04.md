---
title:  Чиста съвест
date:   06/02/2018
---

Съществуват множество скъпоценни неща, които бихме могли да притежаваме. Здраве, любов, приятели, хубаво семейство – всички те са истински благословения. Но може би едно от най-важните е чистата съвест.

`Прочетете Евреи 10:19-22 и 1 Тимотей 4:1,2. Какво означава да имаме „лукава съвест” и „прегоряла съвест”?`

Нашата съвест функционира като вътрешен преглед на външния ни живот. Съвестта трябва да се прикрепи към висок и съвършен стандарт: Божия закон. Бог записва закона Си в сърцето на Адам, но грехът почти напълно го заличава – не само в него, но и в потомците му. Остават само малки фрагменти от закона. Езичниците „показват действието на закона написано на сърцата им, на което свидетелства и съвестта им” (Римляни 2:15). Исус успява там, където се проваля Адам, защото Божият закон е „дълбоко в сърцето” Му (Псалми 40:8).

`Какво според Павел е единственото ни решение за нечистата съвест? Вж. Евреи 9:14.`

„Трябва да се влезе в оплетената с паяжини стаичка на съвестта. Прозорците на душата трябва да бъдат затворени към земята и широко отворени към небето, така че ярките лъчи на Слънцето на правдата да получат свободен достъп. (...) Умът трябва да бъде запазен ясен и чист, така че да може да различава между доброто и злото” (Уайт, Е. Ум, характер, личност. Т. 1, с. 327, 328 – англ. изд.). Когато Божият закон е записан в сърцето на вярващия (Евреи 8:10), той чрез вяра се стреми да следва този закон и очакваният резултат е чиста съвест.

`Ако някога сте се борили под товара на чувството за вина, знаете колко ужасно може да бъде то – едно постоянно присъствие, което никога не ви оставя на мира. Как насочването на вниманието върху Исус и Неговата смърт на кръста за вас и вашите грехове може да ви помогне да се освободите от проклятието на нечистата съвет?`