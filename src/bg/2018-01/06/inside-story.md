---
title:  Разказ
date:   09/02/2018
---

#### Откриване на Елън Уайт в Близкия Изток

_От Чанмин Чунг_

Ахмет усетил силно желание да потърси адвентна църква в голям близкоизточен град, където на адвентистите не е разрешено да свидетелстват публично или да разпределят литература от врата на врата.

Ахмет, който бил на посещение при болния си баща, никога не бил срещал адвентисти, не бил посещавал адвентна църква, нито имал представа за вярата на адвентистите.

„Усещането идваше отново и отново“, споделя Ахмет, бивш мюсюлманин, който бил християнин от няколко години.

Следвайки това усещане, той тръгнал да търси църквата. Не знаел, че в десетмилионния град живеят едва трийсетина адвентисти.

Сп. „Адвентна мисия“ не посочва града на Ахмет, нито истинското му име, за да предпази адвентното дело в региона.

Накрая намерил адвентната църква, влязъл вътре и почукал на вътрешната врата. Не се чул никакъв звук.

„Там нямаше никой с изключение на книгите на Елън Уайт“, разказва Ахмет.

Местните църковни членове били поставили в коридора шкаф с безплатна литература. Тази площ не се смятала за обществено пространство и затова там можело да се свидетелства. Ахмет изпитал желание да си вземе „Победата на любовта“ – книга, съдържаща няколко глави от книгата на Елън Уайт „Великата борба“.

Върнал се в дома на баща си и започнал да се пита дали Господният Дух го е завел в църквата. Когато след три дни свършил с четенето на книгата, стигнал до заключението, че написаното от Елън Уайт е в хармония с Библията. Открил телефон за връзка на последната страница на книгата и поискал повече информация. Скоро получил „Патриарси и пророци“. След това прочел „Великата борба“, „Деяния на апостолите“, „Мисли от Планината на блаженствата“ и любимата си книга, „Животът на Исус“.

След като прочел всички тези книги, Ахмет решил да стане адвентист и сега желае всички да научат за Елън Уайт.

„Искам да кажа на всички: Елън Уайт е Божи пророк“, казва той.

Нещо повече, Ахмет желае да споделя тази по-ясна картина за Божията любов, която е открил в книгите. Той работи за евангелизирането на хората от своята страна, които никога не са чули за евангелието.

Историята на Ахмет е насърчила местните църковни ръководители да не отслабват усилията си да споделят писанията на Елън Уайт.

„Трябва да правим всичко по силите си да споделяме съкровището, което притежаваме – казва Рик Македуард, президент на съюза Близък Изток и Северна Африка.

_Чанмин Чунг е координар по комуникациите за съюза Близък Изток и Северна Африка._