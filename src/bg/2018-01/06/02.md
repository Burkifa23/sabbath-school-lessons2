---
title:  Вярност
date:   04/02/2018
---

„При туй, което тук се изисква от настойниците, е всеки да се намери верен” (1 Коринтяни 4:2). Да се бори и да победи в „доброто войнстване на вярата” (1 Тимотей 6:12) е от съществено значение за верния настойник. „Верен” е Бог и ние трябва да станем такива чрез Неговото действие в нас. Да бъдем верни означава да останем честни към онова, което знаем, че е право, особено във вихъра на духовните борби.

Духовните конфликти между доброто и злото, между правото и кривото, със сигурност ще настъпят. Те са част от битката на вярата. Решението, обозначаващо настойника във всяка една ситуация, е изборът му да остане верен. Ако обичате богатството, убедете се, че оставате верни на Бога, и помнете онова, което Той казва за опасностите на сребролюбието. Ако копнеете за слава, останете верни на обещанията за святост. Ако искате власт, останете верни на онова, което казва Бог: че трябва да сте слуга на всички. Изборът да бъдете верни или неверни често се случва за части от секундата, въпреки че последиците могат да бъдат вечни.

`Прочетете Евреи 11:8-12,17-19 и Римляни 4:13, 18-21. Какво ни учат тези стихове за верността?`

На еврейски език „верен” означава някой, който вярва. Същият еврейски корен присъства и в думата „амин”, а тя на практика означава „твърд” или „солиден”. Верността означава, че сме били изпитани и сме останали твърдо посветени на Божия план.

При подготовката си да говори пред императора, реформаторът Мартин Лутер „прочете Божието Слово, прегледа писанията си и се постара да нахвърли отговора си в подходяща форма. (...) Той се приближи към Свещените Писания (...) и емоционално постави лявата си ръка върху святата книга. Вдигайки дясната си ръка към небето, се закле да остане верен на евангелието и свободно да изповяда своята вяра дори ако трябва да подпечата свидетелството си със своята кръв” (d’Aubigné, J. H. Merle. History of the Reformation (New York: The American Tract Society, 1846), vol. 2, book 7, p. 260).

`Прочетете Откровение 2:10. Какво трябва да означават за нас думите „верен до смърт” в ежедневното ни ходене с Господа?`