---
title:  Стъпките на пожеланието
date:   09/01/2018
---

Като всички грехове и пожеланието тръгва от сърцето. То се заражда вътре в нас и след това се проявява навън. Именно това се случва в Едем.

`Прочетете Битие 3:1-6. Какво прави Сатана, за да подмами Ева към грях? Как използва същите принципи през вековете, за да измами и нас?`

„И като видя жената, че дървото беше добро за храна, и че беше приятно за очите, дърво желателно, за да дава знание, взе от плода му, та яде, даде и на мъжа си да яде с нея, та и той яде” (Битие 3:6).

Човек би могъл да реши, че рекламната индустрия черпи своя пример за подражание в търговията от историята в Едем. Дяволът представя плода на забраненото дърво по такъв начин, че да създаде у Ева желание за повече, отколкото вече притежава, и да я накара да мисли, че се нуждае от нещо, от което в действителност няма никаква нужда. Блестящо! Нейното грехопадение е показно за трите стъпки, извървявани от всекиго от нас, когато се поддава на пожеланието: Виждам, искам, вземам.

Разбира се, пожеланието може да бъде тих грях. Също като похотливостта то се крие зад булото на нашата плът. Но когато най-сетне принесе плод, може да бъде опустошително. Способно е да увреди нашите взаимоотношения, да остави белези върху любимите ни хора и след това да ни измъчва чрез вината.

Ако оставим пожеланието да изплува на повърхността, то ще погази всеки принцип. Цар Ахав вижда лозето на Навутей, пожелава го и негодува, докато неговата царица не заповядва да убият Навутей заради лозето му (3 Царе, 21 гл). Ахан не може да устои, когато вижда дреха и пари, пожелава ги и ги взема (Исус Навин 7:20-22). В крайна сметка пожеланието е просто още една форма на егоизма.

„Ако егоизмът е преобладаващата форма на греха, пожеланието може да бъде счетено за преобладаващата форма на егоизма. Това по поразителен начин е загатнато от апостол Павел, когато описва „усилните времена” (2 Тимотей 3:1) на последното отстъпление. Той представя егоизма като плодородния корен, от който избуяват всички злини, а пожеланието е първият му плод. „Защото човеците ще бъдат себелюбиви, сребролюбиви (...)” (2 Тимотей 3:2)” (John Harris, Mammon, (New York: Lane & Scott, 1849) p. 52).

`Защо е толкова важно да разпознаваме в себе си всички склонности към пожелание, поотделно и като цяло?`