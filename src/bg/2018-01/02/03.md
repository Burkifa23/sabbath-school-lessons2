---
title:  Замъглено духовно зрение
date:   08/01/2018
---

Не е необходимо да се обръщаме към Библията, за да разберем една очевидна истина: грижите на този живот и неговите богатства са временни. Нищо тук не е трайно и определено не е дълготрайно. Както казва апостол Павел: „Не гледаме на видимите, но на невидимите; защото видимите са временни, а невидимите – вечни” (2 Коринтяни 4:18). Християните развиват късогледство, когато се съсредоточат по-скоро върху грижите на този свят, отколкото върху пътя към небето. А малко неща могат така да заслепят очите им за този път, както примамката на богатството. Сляпата Хелън Келър твърди: „Най-жалкият човек на света е някой, който има зрение, но не вижда”. Библията е пълна с примери за хора, които не са лишени от зрение, но са духовно слепи.

„Някои обичат този свят толкова много, че той поглъща любовта им към истината. Когато съкровищата им тук нараснат, техният интерес към духовното съкровище намалява. Колкото повече притежават от този свят, толкова повече го притискат към себе си, сякаш се боят, че желаното съкровище ще им бъде отнето. Колкото повече притежават, толкова по-малко дават на другите, защото колкото повече имат, толкова по-бедни се чувстват. О, примамката на богатствата! Те няма да виждат и да чувстват нуждите на Божието дело” (Уайт, Е. Духовни дарби. Т. 2, с. 267 – англ. изд.).

Замъгленото духовно зрение застрашава вечното ни спасение. Не е достатъчно да поставяме Исус Христос пред очите си; трябва да Го държим на фокус.

`Прочетете Матей 13:3-7, 22. Против каква опасност ни предупреждава Исус тук? Защо това е лесен капан, в който може да падне всеки, бил той богат или беден?`

Първо, Исус ни предупреждава против „светските грижи” (Матей 13:22). Той знае, че всички си имаме грижи, включително и финансови. Бедните се тревожат, че нямат достатъчно; богатите се притесняват какво друго биха могли да поискат. Просто трябва да бъдем сигурни, че не допускаме такива грижи да „заглушават Словото” (Матей 13:22) в живота ни.

Второ, Исус ни предупреждава против „примамката на богатството” (Матей 13:22). Въпреки че то само по себе си не е нещо лошо, все пак притежава силата да ни подмами по начин, който да доведе до окончателното ни унищожение.

`По какъв начин бихте могли да видите в собствения си живот „примамката на богатството”? Какви практични решения можете да вземете, за да се предпазите от тази заблуда?`