---
title:  Алчността – да имаш всичко така, както го пожелаеш
date:   10/01/2018
---

`Прочетете Исая 56:11. Против какъв грях сме предупредени тук?`

На нас, грешните същества, алчността ни се отдава така лесно, както дишането. И е също толкова естествена. Но е трудно да си представим в човешкия характер нещо друго, което до такава степен да не отразява характера на Христос, както алчността. „Защото знаете благодатта на нашия Господ Исус Христос, че богат като бе, за вас стана сиромах, за да се обогатите вие чрез Неговата сиромашия” (2 Коринтяни 8:9).

Само Господ познава вредата, която алчността е нанесла в човешката история. Предизвиквала е войни. Подтиквала е хората да извършват престъпления, погубили и тях, и техните семейства. Алчността може да е като вирус, който капсулира приемника си и изпояжда всяка добродетел, докато не остане нищо друго освен все повече и повече алчност. Тя е болестта, която иска всичко: страст, власт и притежания. И отново: виждам, искам, вземам.

`Прочетете Матей 26:14-16. Какво бихме могли да научим за силата на алчността от тази тъжна история?`

Обърнете внимание на думите на Юда: „Какво обичате да ми дадете и аз ще ви Го предам?” (Матей 26:15). Какво друго е това, ако не неудържима алчност! Малко хора в историята са били така привилегировани като Юда – той живее с въплътения Исус Христос, свидетел е на Неговите чудеса и Го чува да проповядва думите на живота. И все пак – вижте какво го подтикват да извърши алчността и пожеланието на очите.

„Колко нежно се отнася Спасителят към този, който ще Го предаде! В своите проповеди Исус разглежда принципите на милосърдието, което атакува самия корен на алчността. Той представя пред Юда отвратителния характер на сребролюбието и неведнъж учениците разбират, че нравът и грехът му се излагат на показ. Въпреки всичко Юда не пожелава да изповяда и да изостави своето беззаконие” (Уайт, Е. Копнежът на вековете. С. 295 – англ. изд.)

`Ако не сме внимателни, кой ли от нас не проявява известна алчност в собствения си характер? Как бихме могли ние, чрез Божията благодат, да овладеем тази естествена склонност?`