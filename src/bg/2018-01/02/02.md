---
title:  Евангелие на просперитета
date:   07/01/2018
---

Популярен телевизионен проповедник поднася простичка вест: Бог иска да ви благослови и доказателството за Неговото благословение е изобилието от материални блага, с които разполагате. С други думи, ако сте Му верни, Бог ще ви направи богати.

Тази философия – или нейните вариации – се нарича „евангелие на просперитета“: Следвай Бога и Той ще те направи богат със земни блага. Идеята не е нищо друго освен фалшиво теологично оправдание на материализма, защото онова, което ни казва в действителност, е: „Искаш ли да си настроен материалистично и това да те кара да се чувстваш добре? Е, измислили сме ти едно „евангелие”.

Но обвързването на евангелието с гарантираното богатство бърка целта и я омаловажава. Това убеждение поражда дисонанс с Писанието и отразява егоцентрична теология, която не е нищо друго освен полуистина на библейски език. В същността на тази лъжа е причината за всеки грях и това е егото и желанието за угаждане първо на себе си, над всичко друго.

Теологията на евангелието на просперитета учи, че когато даваме на Бога, в замяна получаваме гаранция за материално благополучие. Но това Го превръща в автомат за желания, а връзката ни с Него – единствено в сделка: Аз правя това, а Ти в замяна обещаваш да направиш следното. Даваме не защото е правилно да се дава, а заради онова, което ще получим в замяна.

Ето какво представлява евангелието на просперитета.

`Прочетете 2 Коринтяни 8:1-7. Какво се случва тук? Какви принципи виждаме в тези стихове, противоречащи на идеята за евангелието на просперитета? Какво има предвид апостол Павел, когато говори за „благодеяние” (2 Коринтяни 8:7)?`

Тези хора, макар и в „дълбока беднотия” (2 Коринтяни 8:2), все пак са изключително щедри, давайки дори повече от това, което могат да си позволят. Подобни стихове и много други ни помагат да оборим фалшивата теология на евангелието на просперитета, поучаваща, че ако живеете правилно с Бога, ще имате изобилие от материални притежания в замяна на това.

`Какви примери можете да посочите за хора, верни на Бога, но не богати със светски притежания, и за хора, неверни на Бога, но богати със светски притежания? Какво следва да ни разкрие това за употребата на богатството като признак за Божиите благословения?`