---
title:  Христос като Център
date:   04/03/2018
---

Исус Христос е централната фигура в цялата Библия (Йоан 5:39) и ние трябва да разглеждаме себе си във връзката си с Него. Той плаща наказанието за греха и е „откуп за мнозина” (Марк 10:45). Христос има цялата власт на небето и на земята (Матей 28:18) и всичко е в ръцете Му (Йоан 13:3). Името Му е по-високо от всички други и един ден всяко коляно ще се преклони пред Него (Филипяни 2:9-11).

„Исус е живият център на всичко” (Уайт, Е. Евангелизъм. С. 186 – англ. изд.).

Христос е сърцевината на нашето настойничество и източникът на нашата сила. Заради Него ние имаме живот, достоен да се изживее, показвайки на всички, че Той е в центъра на живота ни. Апостол Павел може и да преживява много изпитания, но независимо къде се намира или какво му се случва, в живота му има един най-висш приоритет: „Защото за мене да живея е Христос, а да умра – придобивка” (Филипяни 1:21).

`Прочетете Колосяни 1:16-18; Римляни 8:21 и 2 Коринтяни 5:17. Какво ни казват тези стихове за това как в центъра на всичко, свързано с нас, стои Исус?`

Няма истинско настойничество, без Христос да стои в центъра на всичко (Галатяни 2:20). Той е центърът на „блажената надежда” (Тит 2:13), и „Той е преди всичко и всичко чрез Него се сплотява” (Колосяни 1:17). Точно както оста стои в центъра на колелото и носи цялата тежест на колата, Христос е центърът на живота на настойника. Така както здравата ос осигурява стабилността, позволявайки на колелото да се върти, Исус също е здравият и стабилен център на нашето християнско съществуване (Евреи 13:8). Неговото влияние трябва да засегне всичко, което мислим и вършим. Всеки аспект на настойничеството се върти около Христос и намира своя център в Него.

„Отделени от Мене, не можете да сторите нищо” (Йоан 15:5). Центърът на настойничеството не е някаква празна дупка, а реалността на живия Христос, работещ в нас, за да оформи характерите ни сега и за вечността.

`Едно е да казваме, че Исус Христос е същността на живота ни, съвсем друго е да живеем така, че наистина да е такъв. Как да бъдете сигурни, че Исус наистина живее във вас така, както обещава да го направи, ако Му позволим?`