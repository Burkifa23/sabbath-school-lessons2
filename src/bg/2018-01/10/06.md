---
title:  Настойничество
date:   08/03/2018
---

Христос иска да живеем осветен живот. Неговият живот разкрива „святостта” и как в крайна сметка трябва да изглежда настойничеството (Евреи 9:14). Ние трябва да ръководим живота си по начин, угоден на Бога, включително и в това как управляваме всичко, което ни е било поверено. Настойничеството е израз на тази святост.

`Сравнете 1 Петър 1:15,16 с Евреи 12:14. Какво означават „бъдете святи” и „освещение”? Каква е връзката им с нашето настойничество?`

Римляните са открили, че колелото на колесницата е по-здраво, ако около него се постави железен обръч. Майсторите нагорещявали метала, за да го разширят точно колкото било нужно, преди да го поставят на колелото. Студената вода го свивала, за да прилепне точно. Железният обръч поемал неравностите по пътя, когато колелото се въртяло.

Железният обръч на колелото може да представи концепцията за настойничеството. Това е онази точка на истината, където духовният ни живот се сблъсква с практиката. Точно там вярата посреща възходите и паденията на живота посредством успехите и провалите. Именно там нашите убеждения стават истински в схватките на ежедневния живот. Настойничеството е външната обвивка на това, което сме и вършим. То е свидетелството за нашето поведение и за един добре ръководен живот. Ежедневните ни постъпки, разкриващи Христос, са като желязото върху колелото, което докосва пътя.

Делата са силни и трябва да бъдат под властта на нашето посвещение на Христос. Трябва да живеем с тази увереност и обещание: „За всичко имам сила чрез Онзи, Който ме подкрепява” (Филипяни 4:13).

„Освещението на душата чрез действието на Светия Дух е присаждането на Христовото естество в човешкото. Религията на евангелието – това е Христос в живота, един жив, действен принцип. Тя е Христовата благодат, разкрита в характера и действаща чрез делата. Принципите на евангелието обхващат всяка част от практичния живот. Всяка насока на християнската опитност и дейност трябва да бъде проява на Христовия живот” (Уайт, Е. Притчи Христови. С. 384 – англ. изд.).

`Разгледайте ежедневния си живот, ежедневното си съществуване. Какво в него разкрива реалността на Христос във вас, действащ във вас, правещ ви ново създание? Какви съзнателни решения трябва да вземете, за да видите Неговата святост разкрита във вас?`