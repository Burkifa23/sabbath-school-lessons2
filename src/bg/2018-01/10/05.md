---
title:  Тройната ангелска вест
date:   07/03/2018
---

Само на два пъти Бог предупреждава света за надвисналата катастрофа: веднъж чрез Ной (Битие 6:13-18; Матей 24:37) и втория път – чрез трите ангелски вести (Откровение 14:6-12). Тези вести отдръпват завесата, за да разкрият една изключителна гледна точка към бъдещите световни събития. Нашето разбиране за тези вести съзрява с течение на времето, но вестта и мисията все още са оправданието чрез вяра в Христос, „самата Тройна ангелска вест” (Уайт, Е. Евангелизъм. С. 190 – англ. изд.). С други думи, вестта, която сме призовани да прогласим на света, посочва Исус и Неговата велика жертва за нас.

`Прочетете Откровение 14:6-12. Каква е същността на тези вести? Какво казват те на света? Каква отговорност носим по отношение на тези вести и какво е мястото на настойничеството в тях?`

Като адвентисти от седмия ден нашата мисия е да представим истината от Тройната ангелска вест при подготовката за Второто пришествие на Христос. Хората трябва да вземат решение по отношение на вечността. Ролята на настойничеството е в синхрон с Бога в мисията (2 Коринтяни 5:20; 6:1-4).

„В особен смисъл адвентистите от седмия ден са поставени в света като стражи и носители на светлина. На тях е поверено последното предупреждение за един загиващ свят. Над тях грее прекрасната светлина на Божието Слово. Дадена им е работа от най-висша стойност – прогласяването на първата, втората и третата ангелска вест. Няма друго дело от толкова голямо значение. Те не трябва да позволяват нищо друго да поглъща тяхното внимание” (Уайт, Е. Свидетелства към църквата. Т. 9, с. 19 – англ. изд.).

Ръбът на колелото е близо до точката на контакт със земята и представлява мисията на трите ангелски вести. Тяхната задача е да ни предпазват от теологични течения и да посочват отговорността ни в събитията на последното време. Ние трябва да бъдем настойници на тази вест, прогласявайки я по света.

`Толкова е лесно, когато мислим за събитията на последното време, да се увлечем по изчисления и дати. Те имат своята роля, но как – докато се стремим да проповядваме тази вест на света – можем да се уверим, че Исус и Неговата жертва са на преден и централен план?`