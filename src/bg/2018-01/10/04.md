---
title:  Христоцентрични доктринални вярвания
date:   06/03/2018
---

Светилището е в центъра, защото точно там великата истина за спасението е така силно изразена, точно там е разкрит смисълът на Кръста. И всички наши доктрини по един или друг начин трябва да бъдат свързани с евангелското обещание и спасението. Също като спиците на колелото, останалите доктрини произлизат от великата истина за спасение чрез вяра в Исус Христос.

„Жертвата на Христос като изкупление за греха е великата истина, около която са привлечени всички останали истини. (...) Тези, които изучават чудната жертва на Изкупителя, израстват в благодат и познание” (Коментари на Елън Уайт, Адвентен библейски коментар. Т. 5, с. 1137 – англ. изд.).

`Какво има предвид Исус, като нарича Себе Си „Истината” в Йоан 14:6? Сравнете с Йоан 17:17. Какво трябва да правим с истината? 3 Йоан 3`

Нашите доктринални убеждения влияят върху това кои сме и в каква посока се движим. Доктрините не са просто абстрактни теологични идеи; всички истински доктрини са закотвени в Христос и всички те по различен начин трябва да влияят върху живота ни. Всъщност можем с основание да твърдим, че нашата идентичност като адвентисти от седмия ден е вкоренена в доктриналните ни учения повече отколкото в каквото и да било друго. В такъв случай ученията, които извличаме от Библията, ни правят такива, каквито сме като адвентисти от седмия ден.

Ролята на настойничеството е да живее доктриналната истина така, както е в Исус, и то по начин, оказващ положително влияние върху качеството на живота ни. „Понеже сте чули и сте научени от Него (както е истината в Исуса), да съблечете, според по-предишното си поведение, стария човек, който тлее по измамителните страсти, да се обновите в духа на своя ум и да се облечете в новия човек, създаден по образа на Бога в правда и святост на истината” (Ефесяни 4:21-24).

В този текст виждаме какво означава не само да познаваме истината, но и да я живеем. Да бъдем настойници не означава просто да вярваме в доктрини, колкото и верни да са те; да бъдем настойници означава да живеем тези истини в живота си и при съприкосновението си с околните.