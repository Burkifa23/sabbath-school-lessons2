---
title:  Съкровищницата
date:   21/02/2018
---

Бог има съкровищница за вятъра (Йеремия 10:13), за водата (Псалми 33:7) и за снега и градушката (Йов 38:22), определена за всички, над които упражнява пълен контрол. Но най-скъпата съкровищница на Бога е онази, касаеща десятъка. „А на левийците, ето, Аз давам в наследство всичките десетъци в Израиля заради службата, която вършат, службата в шатъра за срещане” (Левит 18:21). Този стих за първи път споменава къде се пази десятъкът и днес е познат като „принцип на съкровищницата”. По-нататък Бог дава указания на израилтяните да донасят десятъка на избрано от Него място (Второзаконие 12:5,6). По времето на Соломон десятъкът се връща в йерусалимския храм. Израилтяните лесно разбират какво е и къде е „съкровищницата”, когато пророк Малахия им казва: „Донесете целия десятък в съкровищницата” (Малахия 3:10 – нов международен превод). Съкровищницата представлява мястото, откъдето се провеждат религиозните служби и откъдето се издържат левитите.

`Какви други наименования използва Писанието, за да опише съкровищницата? 1 Летописи 26:20; 2 Летописи 31:11-13; Неемия 10:38`

Донасянето на свещения десятък в съкровищницата е единственият модел, представен в Писанието. При всяко разпределение Бог притежава централна съкровищница за управление на десятъка. Адвентистите от седмия ден съставляват световна църква, която приема и практикува принципа на съкровищницата. Членовете са насърчавани да върнат десятъка си на Съюза посредством местната църква, на която са членове. Съкровищницата на този съюз е мястото, от което пасторите получават своята заплата.

„С разрастването на Божието дело все повече зачестяват и призивите за помощ. За да откликнат на тях, християните трябва да бъдат послушни на заповедта: „Донесете всичките десятъци във влагалището, за да има храна в дома Ми (...)” (Малахия 3:10). Ако изповядващите християнството биха донесли вярно на Бога своите десятъци и приношения, съкровищницата Му щеше да бъде пълна. Нямаше да е нужно да се организират празненства, лотарии, вечеринки за удоволствия, за да се събират средства за издръжка на евангелието” (Уайт, Е. Деяния на апостолите. С. 338 – англ. изд.)

`Помислете какво би се случило, ако хората трябваше да изпращат десятъците си там, където пожелаеха. Ако всеки правеше така, какво би се случило с Божието дело? Следователно защо е толкова важно да изпращаме нашия десятък там, където му е мястото?`