---
title:  Десятъкът и спасението чрез вяра
date:   22/02/2018
---

`Прочетете Римляни 3:19-24. Каква важна истина, основоположна за нашата вяра, е представена тук? Защо винаги трябва да поддържаме това учение като фундамент на нашите убеждения?`

Същността на библейската вест е, че никой от нас не заслужава изкупление (Римляни 3:23). Ако го заслужавахме, то би било по заслуги или по дела, а тази представа противоречи на Писанието.

`Прочетете Римляни 4:1-5. Какво ни учат тези стихове за благодатта, противопоставена на заслугите?`

Следователно спасението е дар (Ефесяни 2:8,9), даден на онези, които не го заслужават. То се получава поради заслугите на съвършената жертва на Христос, вписана на наша сметка. Що се касае до десятъка, Бог не ни приписва никакви заслуги заради връщането му. Все пак, ако десятъкът е Божи, каква заслуга мога да имам, че Му го връщам?

Даването на десятък не е акт, който ни спасява – също както и останалите добри дела, които сме били създадени да вършим като християни. „Защото сме Негово творение, създадени в Христа Исуса за добри дела, в които Бог отнапред е наредил да ходим” (Ефесяни 2:10).

Въпреки това даването на десятъка разкрива едно отношение, което е или смирено и покорно, или е своеволно и предизвикателно спрямо онова, което Бог ни моли да правим. Ако обичаме Бога, ще Му се покоряваме. Десятъкът е външен израз на нашето осъзнаване, че наистина тук сме само настойници и че дължим на Господа всичко. Също както съботата е ежеседмично напомняне за Бога като Създател и Изкупител, даването на десятъка може да функционира по подобен начин: като ни напомня, че не сме свои си и че животът и спасението ни са дар от Бога. В резултат на това можем да осъзнаем тази реалност и да водим изпълнен с вяра живот, признавайки, че даването на десятъка е наистина осезаем израз на тази вяра.

`Какво ни казва Лука 21:1-4 за смисъла на живота чрез вяра?`