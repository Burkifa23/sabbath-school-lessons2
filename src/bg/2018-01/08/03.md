---
title:  Божиите благословения
date:   19/02/2018
---

Както видяхме в Малахия 3:10, Бог обещава големи благословения на онези, които са Му верни в десятъка. Но Неговото благословение не е само в едно измерение. Да се набляга например върху натрупването на материални блага като благословение за сметка на всичко останало е твърде тесногръд възглед върху онова, което в действителност представлява Божието благословение.

Благословението в „Малахия“ е както духовно, така и простиращо се във времето. Смисълът на Божието благословение става явен чрез спасението, щастието и душевния мир и Бог винаги върши онова, което е най-доброто за нас. Освен това, когато сме благословени от Бога, ние сме длъжни да споделяме тези благословения с хората, които не са така щастливи като нас. Били сме благословени, за да благославяме другите. Наистина чрез нас Бог може да разпростре Своите благословения на други места.

`Прочетете 1 Петър 3:8,9. Какво ни казва апостол Петър за връзката между това да бъдем благословени и да бъдем благословение за другите?`

От даването на десятък произлизат двойни благословения. Ние сме благословени и ставаме благословение за другите. Можем да даваме от онова, което ни е било дадено. Божиите благословения към нас се простират вътрешно, а към другите – външно. „Давайте и ще ви се дава (...) защото с каквато мярка мерите, с такава ще ви се отмерва” (Лука 6:38).

`Прочетете Деяния 20:35. Как това се отнася и за даването на десятък?`

Най-голямото благословение, на което ни учи десятъкът, е да се доверяваме на Бога (Йеремия 17:7). „Специалната система на десятъка се основава на принцип, който е така неизменен, както Божия закон. Тази система на десятъка е благословение за евреите, в противен случай Бог не би им я дал. По същия начин тя ще е благословение за тези, които я провеждат в края на времето. Нашият Небесен Баща не слага началото на плана за систематична щедрост, за да обогати Себе Си, а за да бъде голямо благословение за човека. Той вижда, че тази система на благотворителност е точно онова, от което се нуждае човекът” (Уайт, Е. Свидетелства към църквата. Т. 3, с. 404, 405).

`Помислете за случаи, когато сте били благословени от Господа чрез служенето на някой човек за вас. Как бихте могли да постъпвате по същия начин спрямо другите?`