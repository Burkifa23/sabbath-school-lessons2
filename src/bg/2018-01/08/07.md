---
title:  Разширено изучаване
date:   23/02/2018
---

Лесно бихме могли да забравим, че всяко дихание, всеки удар на сърцето, всеки миг от нашето съществуване се дължи единствено на Господа. В Деяния, 17 гл. Павел говори на атиняните за истинския Бог, Който е не само Създател („Бог, Който е направил света и всичко, що е в него” – Деяния 17:24), но и Пазител („Защото в Него живеем, движим се и съществуваме” – Деяния 17:28). Атиняните не знаят за истинския Бог. Ние като християни знаем и това осъзнаване трябва да бъде в центъра на нашия живот. Бог има много изисквания към нас и следователно трябва да живеем според тези изисквания:

„Така е и с Божиите претенции към нас. Той поставя Своите съкровища в ръцете на хората, но изисква една десета част от тях да бъде вярно отделяна настрана за Неговото дело. Той изисква тази част да бъде поставена в Неговата съкровищница. Тя трябва да Му бъде връщана като Негова собствена; тя е свята и трябва да бъде използвана за свята употреба, за издръжката на тези, които разнасят вестта за спасението по всички части на света. Той запазва тази част, така че средствата да могат винаги да се стичат към Неговата съкровищница и светлината на истината да достигне до тези, които са близо и далеч. Подчинявайки се вярно на това изискване, ние признаваме, че всичко принадлежи на Бога” (Уайт, Е. Свидетелства към църквата. Т. 6, с. 386 – англ. изд.).

**За разискване**

`„Времето изтича бързо във вечността. Нека да не отнемаме от Бога това, което е Негова собственост. Нека да не Му отказваме това, което макар и да не може да бъде дадено като заслуга, не може да бъде задържано, без да причини разруха. Той моли да Му се отдаде цялото сърце. Отдайте Му го. То е Негово – и по сътворение, и по изкупление. Той моли да Му отдадем нашия разум. Отдайте Му го – той е Негов. Той иска парите ни. Отдайте Му ги! Те са Негови” (Уайт, Е. Деяния на апостолите. С. 566 – англ. изд.). Какво има предвид Елън Уайт, когато казва: „Нека да не отнемаме от Бога това, което е Негова собственост. (...) макар и да не може да бъде дадено като заслуга, не може да бъде задържано, без да причини разруха”? От какво ограбваме самите себе си, когато не даваме десятък?`

`Размишлявайте върху идеята всички църковни членове да правят с десятъка си каквото пожелаят; т.е. да го изпращат за кауза, която считат за достойна, а не в „съкровищницата”. Защо това становище не е добро? Какво би се случило с нашата църква? Защо подобни действия биха нанесли ужасни разцепления помежду ни?`

`В Лука, 21 гл. Исус хвали вдовицата, че е дала парите си в храма въпреки цялата поквара, която знае, че се случва там. Какво следва да говори това на хората, смятащи, че могат да отклоняват десятъците си, понеже имат въпроси относно начина, по който той се употребява?`