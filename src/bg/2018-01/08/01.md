---
title:  Въздействието на десятъка
date:   17/02/2018
---

### За тази седмица прочетете:
Марк 16:15; 1 Петър 3:8,9; 1 Коринтяни 9:14; Римляни 3:19-24 

> <p>Стих за запаметяване</p>
> „Не знаете ли, че тези, които свещенодействат, се хранят от светилището? и че тези, които служат на олтара, вземат дял от олтара? Така и Господ е наредил, щото проповедниците на благовестието да живеят от благовестието” (1 Коринтяни 9:13,14). 

Както изучавахме миналата седмица, даването на десятък е важно свидетелство за вяра. Това е един от начините, чрез които разкриваме – или изпитваме – реалността на нашата изповед. „Изпитвайте себе си дали сте във вярата; опитвайте себе си. Или за себе си не познавате ли, че Христос е във вас, освен ако сте порицани?” (2 Коринтяни 13:5).

Първата библейска препратка към даването на десятък е случаят, при който Авраам дава десятък на Мелхиседек (Битие 14:18-20; Евреи 7:4). Левитите също вземат десятък за своите служби в храма (2 Летописи 31:4-10). Днес десятъкът се използва в подкрепа на евангелието. Правилно разбиран, той служи като духовна мярка за връзката ни с Бога.

Въздействието, употребата, използването и методът на разпределение на десятъка са определени за наше духовно израстване в подкрепа на Божието дело и осигуряване на финансовата основа за проповядване на евангелието. Това е Божият план и е наречен първата стъпка, която верният настойник предприема.

През тази седмица ще продължим да разглеждаме даването на десятък: неговото разпределение, какво означава той за другите и как въздейства върху духовния ни живот.