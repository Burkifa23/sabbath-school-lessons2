---
title:  Предназначението на десятъка
date:   20/02/2018
---

Апостол Павел пише на Тимотей: „Да не обвързваш устата на вола, когато вършее“ и „Работникът заслужа заплатата си“ (1 Тимотей 5:18). Той цитира Моисей, от Второзаконие 25:4, относно вола, и Исус, от Лука 10:7, относно работника. Фразата за вола като че ли е поговорка и означава, че е справедливо волът да яде от житото, докато работи. По същия начин втората поговорка означава, че посветените служители, които проповядват евангелието, трябва да бъдат наградени със заплата.

Бог създава и работи чрез набор от системи. Той е проектирал слънчевата система, екосистемите, храносмилателните системи, нервните системи и много други. Системата на десятъка е използвана от левитите (Числа 18:26) за грижата за скинията и за тяхна издръжка. Съвременният им еквивалент са тези, които посвещават живота си на разпространение на евангелието. Божията система на десятъците е Неговото избрано средство за издръжка на служенето и то се употребява през цялата история на спасението. В такъв случай подкрепата за служителите с десятък е основна и фундаментална за Божието дело.

`Какво има предвид ап. Павел и какво е моралното приложение на фразата „Господ е наредил, щото проповедниците на благовестието да живеят от благовестието” (1 Коринтяни 9:14)? Какво поучава 2 Коринтяни 11:7-10 относно нуждата да подкрепяме тези, които разпространяват благовестието?`

Когато Павел казва: „Други църкви обрах, като вземах заплата от тях, за да служа на вас” (2 Коринтяни 11:8), говори иронично за получаването на заплата от бедна македонска църква, докато служи на богатата църква в Коринт. Вестта му към коринтската църква е, че тези, които проповядват евангелието, заслужават заплата.

Десятъкът трябва да се използва със специално предназначение и това трябва да си остане винаги така. „Десятъкът е отделен за специална употреба. Той не трябва да бъде считан като фонд за бедните. Трябва да е специално посветен за издръжка на тези, които разнасят Божията вест по света и не бива да бъде отклоняван от тази цел” (Уайт, Е. Съвети върху настойничеството. С. 103 – англ. изд.).

`Прочетете Левит 27:30. По какъв начин принципът, представен тук, е приложим и за нас днес?`