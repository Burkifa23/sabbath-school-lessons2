---
title:  Настойници в Новия Завет
date:   29/01/2018
---

Двете основни думи за „настойник” в Новия Завет са epitropos, която се среща три пъти, и oikonomos, която се среща десет пъти. И двете думи описват длъжности, включващи материални отговорности, поверени на настойника от страна на собственика.

Както в Стария, така и в Новия Завет настойниците биват определени според онова, което вършат. Новият Завет специално описва настойника според отговорността (Лука 12:48) и дълга му (1 Коринтяни 4:2). Но Старият Завет е по-скоро насочен върху вестта за Божията собственост, отколкото върху прякото определяне на хората като Негови настойници. Така, макар че разбирането за настойника е много сходно и в двата завета, Новият Завет го разширява отвъд обикновеното управление на дома.

В притчата за неверния настойник (Лука 16:1-15) Исус разширява определението за него. Поуката тук е не само за настойник, отървал се от финансов крах. Тя е приложима и за тези, които избягват духовни беди чрез мъдра проява на вяра. Мъдрият настойник ще се подготви за бъдещето на Христовото завръщане въпреки ситуацията тук и сега (Матей 25:21).

`Прочетете 1 Коринтяни 4:1,2; Тит 1:7 и 1 Петър 4:10. Какво ни казват тези стихове за настойниците и настойничеството?`

„Ще отворя ли сърцето си за Светия Дух, така че да се пробудят всяка способност и сила, поверени ми от Бога? Аз съм Христова собственост и съм наета да Му служа. Аз съм настойник на Неговата благодат” (Уайт, Е. Основи на християнското възпитание. С. 301 – англ. изд.).

В Лука 12:35-48 Исус също използва термина „настойник” („домакин”) метафорично. Той говори за мъдрия управител, готов за завръщането на Човешкия Син, и описва неверния управител като такъв, който се е отказал от отговорностите си, защото господарят му се е забавил. Неверният настойник се е превърнал в тиранин, започнал е да насилва околните. Вече не е образец на добри дела и управител на благодатта.

Когато приемем Христос, ставаме настойници, призовани да се грижат за Божиите блага. Но по-важното е, че трябва да се грижим за духовните реалности на християнския живот при подготовката за небето.

`Прочетете Лука 12:45. Защо ние като адвентисти от седмия ден, често борещи се с усещането за „забавяне”, трябва да сме особено бдителни да не се поддадем на тази заблуда?`