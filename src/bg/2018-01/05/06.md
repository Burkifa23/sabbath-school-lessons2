---
title:  Нашата отговорност като настойници
date:   01/02/2018
---

Мъдрите настойници се определят според готовността им да приемат и да изпълняват моралния принцип на личната отговорност. Поемането на лична отговорност е изборът, който правим, и действията, които предприемаме. То разпознава връзката между причина и следствие. Готовността за поемане на лична отговорност е ключовата черта, която не може да бъде пренебрегната, когато определяме какво представлява настойникът, защото той трябва да бъде решен само на едно: да приема присърце най-добрите интереси на Собственика. Следователно тази готовност е изборът, определящ желаната връзка на настойника с Бога.

„Бог желае да доведе хората до пряка връзка със Себе Си. При всичките Си контакти с човешките същества Той признава принципа на личната отговорност. Стреми се да насърчи чувството за лична зависимост и да внуши нуждата от лично водителство. Неговите дарби са поверени на хората като на отделни същества. Всеки човек е настойник на свещено доверие; всеки трябва да изпълнява поверените си задачи според указанията на Дарителя; и всеки трябва да даде отчет за своето настойничество пред Бога” (Уайт, Е. Свидетелства към църквата. Т. 7, с. 176 – англ. изд.).

Когато станем настойници, не бихме прехвърляли отговорността си към друг човек или организация. Личната ни отговорност е към Бога и ще бъде отразена във всичките ни взаимоотношения с хората около нас (Битие 39:9; вж. също Даниил 3:16). Ще приемем присърце непосредствено възложената ни задача и ще я изпълним според най-добрите си способности. Успехът в Божиите очи ще зависи повече от вярата и чистотата ни, отколкото от нашата интелигентност и таланти.

`Прочетете 2 Коринтяни 5:10. Как тълкуваме тези думи в контекста на разбирането ни за смисъла на това да бъдем мъдри настойници?`

Теолозите и философите векове наред спорят върху сложния въпрос за свободната воля. Но Писанието е категорично: като човешки същества имаме свободна воля и право на свободен избор. В противен случай идеята, че сме съдени според делата си, не би имала никакъв смисъл. Носим лична отговорност с Божията благодат да вземем правилните решения във всичко, което вършим – а това включва и да бъдем верни настойници на всички блага на нашия Господар.