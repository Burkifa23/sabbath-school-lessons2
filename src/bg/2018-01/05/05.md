---
title:  Настойници на духовната истина
date:   31/01/2018
---

Когато мислим за настойничеството, си представяме осезаеми неща – и то с основание. Но както вече видяхме, настойничеството се простира отвъд тях. Също като осезаемите притежания, неосезаемите дарове отново се дължат на Бога. Тези неосезаеми неща са духовните притежания, които Той ни дава (1 Петър 4:10), така че в Христос можем да изградим християнски характер и да станем хората, които наистина бихме могли да бъдем в Него. Следователно трябва да управляваме неосезаемите дарби дори още по-внимателно от осезаемите, защото те са безкрайно по-ценни.

`Прочетете Ефесяни 6:13-17. Какво ни е дал Бог, за да бъдем настойници? Защо правилното управление на тези неща е толкова важно за нас?`

„Божият дар е вечен живот в Христа Исуса, нашия Господ” (Римляни 6:23). Светът и всичко, предлагано ни от него, не може да ни даде изкуплението, което имаме в Христос. Изкуплението, Божият дар, е най-ценното притежание. Ежедневното поддържане на това изкупление пред нас ни помага да запазим перспективата в нашето настойничество и над другите притежания, които Бог ни е поверил.

„Поученията на природата могат да се четат правилно само в светлината, излъчвана от Голгота. Чрез историята на Витлеем и на кръста нека бъде показвано колко е добре да се побеждава злото и че всяко благословение за нас е дар на изкуплението” (Уайт, Е. Възпитание. С. 101– англ. изд.).

Изкуплението е наше само защото Исус е платил най-скъпата цена. Апостол Павел ясно заявява: „В Когото имаме изкуплението си чрез кръвта Му, прощението на прегрешенията ни според богатството на Неговата благодат” (Ефесяни 1:7). Думата „имаме” означава, че имаме „изкупление”. То е наше, но само защото Бог ни го е дал. В такъв случай колко е важно да запазим „Божието всеоръжие” (Ефесяни 6:11), за да не може лукавият да дойде и да ни го отнеме. Защото единственият начин, по който може да го направи, е ние да му позволим. Това се случва само ако не се покоряваме на разкритото в „Божието Слово” (Ефесяни 6:17). Най-голямата ни защита е чрез покоряване, с вяра, на получената светлина.

`Прочетете отново Ефесяни 6:13-17. Как обличаме Божието всеоръжие и по какъв начин сме настойници на всичко, поверено ни заедно с тези доспехи?`