---
title:  Настойници в Стария Завет
date:   28/01/2018
---

Самата дума „настойник” присъства в преводите на Стария Завет само на няколко места. В повечето случаи тя произлиза от фраза, отнасяща се до онзи, който е „над дома” – в смисъла на отговорност на управител; тоест „настойник” (или „домакин”, както в Битие 43:19; 44:1, 4, и „домоуправител” – в 3 Царе 16:9). Настойниците имат отговорността да управляват домашните дела и притежанията на господаря си, вършейки всичко, което той изисква от тях. Определението за настойник в Стария Завет може да се изведе чрез определящите го характеристики като такъв. Настойниците не могат да бъдат отделени от тяхното настойничество, защото то разкрива истинската им идентичност.

Някои характеристики на настойника са пояснени в Стария Завет. Първо, положението на настойника е много отговорно (Битие 39:4). Настойниците биват избирани за такива поради техните способности и получават уважението и доверието на собствениците заради свършената работа. Второ, настойниците знаят, че онова, което им е било поверено, принадлежи на собственика (Битие 24:24-28). Това е най-съществената разлика между настойник и собственик. Настойниците разбират своето положение. Трето, когато настойниците вземат за собствена употреба онова, което им е било поверено, връзката на доверие между тях и собственика се разкъсва и настойниците биват освободени (Битие 3:23; Осия 6:7).

`Прочетете Исая 22:14-18. По време на царуването на Езекия Шевна е назначен за управител и ковчежник – два важни и авторитетни поста. Какво се случва с него в резултат на злоупотребата му с това положение?`

„Управителят се идентифицира със своя господар. Той приема отговорността на управител и трябва да действа на мястото на господаря, постъпвайки така, както би постъпил той, ако управляваше лично. Интересите на господаря стават негови. Управителят заема почетен статут, защото господарят му има доверие в него. Ако по някакъв начин той действа себелюбиво и обръща предимствата, спечелени чрез търговия с благата на господаря му, за своя собствена изгода, не заслужава доверието, което му е било оказано” (Уайт, Е. Свидетелства към църквата. Т. 9, с. 246 – англ. изд.).

`Как по-добре да научим важната истина, че наистина сме настойници на онова, което притежаваме в този живот? Как осъзнаването на това повлиява върху всичко, което вършим?`