---
title:  Разширено изучаване
date:   02/02/2018
---

Думата, преведена като „настойник” в старозаветните текстове, произлиза не от една-единствена дума, а от цяла фраза: asher al bayt – „един, който е на или над къща”. Например Битие 43:19 може да бъде преведен така: „Когато се приближиха при настойника на Йосифовия дом, те му говориха при вратата на дома”. Ако се има предвид, че семейството, обитаващо дома, е част от самия дом, то има ли нещо по-важно за човека от неговия дом? Ето защо настойникът е някой, на когото е поверено нещо изключително ценно, макар че то въпреки всичко не му принадлежи. В много отношения това прави отговорността дори още по-голяма, отколкото ако настойникът отговаряше за собствените си притежания.

Същата идея е доразвита и в Новия Завет. „Новият Завет заимства старозаветни мисли и ги обединява с идеи, концепции и думи от І век, като по този начин обогатява и разширява библейското учение за настойничеството. Най-често срещаните гръцки думи, използвани във връзка с настойничеството, са извлечени от oikos и oikia – „дом”. Оikonomos е някой, който се грижи за дома: настойник или управител. Oikonomia е абстрактно съществително, „управление на дома”, значението на което често е много по-обширно” (Наръчник по теология на адвентистите от седмия ден. С. 653 – англ. изд.).

**За разискване**

`1. Вместо да поеме отговорността за вкусването от забранения плод, какъв отговор дава Адам на Бога, когато Той го пита какво е сторил? Вж. Битие 3:12. Колко интересно, че един от първите човешки отговори след греха е опит да се прехвърли вината върху другия. Какво разкрива отговорът на Адам за неговата готовност да поеме лична отговорност за действията си? Какво следва да ни разкрие това и за нашата готовност? Как да се научим да избягваме общата човешка черта да обвиняваме другите за своите грешки?`

`2. В групата разсъждавайте върху идеята за настойничеството над нещата, които не са осезаеми, а духовни. Какво означава това? Как „управляваме” такива неща?`

`3. Помислете за Тройната ангелска вест от Откровение 14:6-12. Какви важни истини са споделени тук, над които ни е поверена отговорност да бъдем настойници?`

`4. Защо за нас е толкова важно да се научим да се доверяваме и да вярваме в духовни неща, които не разбираме напълно? Как в светската сфера така или иначе го правим през цялото време?`