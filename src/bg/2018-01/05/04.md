---
title:  Настойници на Божията тайна
date:   30/01/2018
---

`Прочетете Колосяни 2:2,3 и 1 Тимотей 3:16. Какво посочват тези стихове като „тайна”? Как фактът, че това е „тайна“, ни показва колко ограничено е разбирането ни за него?`

Нааматецът Софар казва на Йов: „Можеш ли да изброиш Божиите дълбочини? Можеш ли да издириш Всемогъщия напълно?” (Йов 11:7). Тук става въпрос за нещо озадачаващо, неясно, непознато, необяснимо или неразбираемо. Тайните на Бога са били описани в Писанието, въпреки че пълното им разбиране все още се простира отвъд нашите способности. Затова са тайни. Сякаш всеки от нас е късоглед човек, гледащ към небето с надеждата да види и най-малката подробност. Не можем да видим толкова далеч, освен ако Бог не ни го разкрие.

`Какво ни казва Второзаконие 29:29 за онова, което ни е разкрито?`

Ние сме настойници на неща, които не разбираме напълно. Знаем само толкова, колкото ни разкрие откровението и Писанието. Най-великото ни настойничество е да живеем като „Христови служители и настойници на Божиите тайни” (1 Коринтяни 4:1).

Бог иска като Негови настойници да пазим, поучаваме, защитаваме и се грижим за божествената истина, която ни е открил. Да изпълняваме това е най-висша форма на настойничество и означава, че държим „с чиста съвест тайната на вярата” (1 Тимотей 3:9).

Тайната на тайните е, че можем да преживеем Христос, „надеждата на славата”. Спасителният план е свръхестествен и недостижим за нашето разбиране. Това, че Създателят на всичко сътворено (Йоан 1:1-3) слиза на тази земя и е „изявен в плът” (Уайт, Е. Публикувани ръкописи. Т. 6, с. 112 – англ. изд.) само за да принесе Себе Си като жертва за греховете на човечеството, води след себе си тайни, които сигурно никога няма да бъдат разбрани от нито едно сътворено същество. Дори ангелите изследват, за да разберат тайната защо Исус е дошъл на земята (1 Петър 1:12). Въпреки всичко, онова, което знаем, ни кара да прославяме Господа за Неговата слава и благост (вж. Откровение 5:13).

`Призовани сте да бъдете настойници на евангелието. Какви отговорности ви се възлагат непосредствено с това?`