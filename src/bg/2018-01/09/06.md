---
title:  Опитността на даването
date:   01/03/2018
---

Щом Христос е дошъл, за да ни разкрие характера на Божеството, едно вече трябва да ни е станало ясно: Бог ни обича и иска най-доброто за нас. Подбужда ни да правим единствено това, което ще бъде в наша полза и никога в наша вреда. А то би включвало и призива Му да бъдем щедри и радостни дарители на онова, което ни е било поверено. Принесените на драго сърце щедри дарения са много повече за наша полза, отколкото за онези, които ги получават. Само тези, които дават по такъв начин, разбират колко по-голямо благословение е да даваш, отколкото да получаваш.

`Прочетете 2 Коринтяни 9:6,7. Как този стих в сбита форма предава каква трябва да бъде целта на даването?`

Даването на щедри дарения може и трябва да бъде съвсем личен, духовен акт. То е дело на вярата, израз на благодарност за онова, което ни е било подарено в Христос.

И както с всеки друг акт на вяра, даването само подсилва вярата, защото „вяра без дела е безплодна” (Яков 2:20). Няма по-добър начин за укрепване на вярата ни от практичното ѝ живеене, което означава да вършим нещата, които са подхранвани от нашата вяра и произтичат от нея. Когато даваме, щедро и на драго сърце, по свой собствен начин отразяваме характера на Христос. Научаваме повече за това какъв е Бог, като Го преживяваме в своите постъпки. По този начин даването само изгражда доверието в Бога и е възможност да преживеем казаното от псалмиста: „Вкусете и вижте, че Господ е благ; блажен онзи човек, който уповава на Него” (Псалми 34:8).

„Ще се разкрие, че славата, грееща от лицето на Исус, е славата на саможертвената любов. В светлината на Голгота ще се види, че законът на себеотрицателната любов е закон на живота и за земята, и за небето; че любовта, която „не търси своето”, намира своя източник в Божието сърце; и че в кроткия и смирен Исус е разкрит характерът на Този, Който обитава в непристъпна за човека светлина” (Уайт, Е. Копнежът на вековете. С. 20 – англ. изд.).

`По какъв начин сте преживели реалността на израстването във вярата, като щедро и доброволно сте давали от онова, което сте получили?`