---
title:  Настойници на Божията благодат
date:   26/02/2018
---

`Кое според Ефесяни 2:8 е онова, което сме получили от Бога?`

Благодатта е „незаслужена милост”. Тя е дар, който не заслужаваме. Бог е излял Своята благодат върху тази планета и, ако не я отхвърлим, Неговата благодат ще ни достигне и ще промени живота ни – сега и за вечността. Цялото богатство и сила на небето са въплътени в дара на благодатта (2 Коринтяни 8:9). Дори ангелите се удивляват на този най-скъп дар (1 Петър 1:12).

Без съмнение, от всичко, дадено ни от Бога, благодатта, подарена ни в Исус Христос, е най-скъпоценният от всички дарове. Без благодат бихме били лишени от надежда. Мъчителното въздействие на греха върху човечеството е твърде голямо, за да могат хората някога сами да се освободят. Дори покоряването на Божия закон не може да ни донесе живот. „Тогава, законът противен ли е на Божиите обещания? Да не бъде! Защото, ако беше даден закон, който да може да оживотвори, то наистина правдата щеше да бъде от закона” (Галатяни 3:21). Все пак, ако някой закон можеше да ни спаси, това би бил Божият закон. Но Павел казва, че дори той не може да го направи. Ако искаме да бъдем спасени, това трябва да се случи по благодат.

`Прочетете 1 Петър 4:10. Каква е връзката между настойничеството и благодатта? Обяснете как даването на Бога и на другите изявява благодатта.`

Апостол Петър казва, че както сме получили дара на Божията благодат, така в замяна трябва да сме „добри настойници на многоразличната Божия благодат” (1 Петър 4:10). Тоест Бог ни е дал множество дарове; затова ние трябва да даваме от онова, което сме получили. Всичко, което сме получили по благодат, не е за да си угаждаме и да се възползваме лично, а за напредъка на евангелието. Даром сме приели (а точно това е благодатта), даром трябва да даваме по всички възможни начини.

`Помислете за всичко, което ви е било дадено от Бога. Как бихте могли да сте настойници на благодатта, която ви е била подарена напълно безплатно?`