---
title:  Нашето най-добро дарение
date:   27/02/2018
---

`Прочетете Лука 7:37-47. Какво ни учи тази история за правилните подбуди при даване на дарения за Бога?`

Мария влиза в стаята и вижда Исус, полегнал до масата. Тя счупва алабастровата кутия със скъпо миро и го излива върху нозете Му. Някои считат постъпката ѝ за непристойна, имайки предвид, че животът ѝ е непристоен.

Но Мария е освободена от бесовете (Лука 8:2). След това, ставайки свидетел на възкресението на Лазар, тя е обзета от неописуема благодарност. Този парфюм е най-ценното ѝ притежание и това е нейният начин да изрази благодарността си към Исус.

Тази история предава онова, което трябва да бъде истинската ни подбуда в отделянето на нашите дарения: благодарността. Все пак каква друга реакция бихме могли да имаме спрямо безценния дар на Божията благодат? Неговата щедрост ни подтиква да даваме, а когато това се съчетае с благодарността ни, двете представляват съставките на осъзнатото дарение, включително нашето време, таланти, скъпоценности и физически тела.

`Прочетете Изход 34:26, Левит 22:19-24 и Числа 18:29. Въпреки че днес контекстът е напълно различен, какъв принцип можем да извлечем от тези стихове по отношение на нашите дарения?`

Най-добрите ни дарения може да изглеждат недостатъчни в нашите очи, но те са важни в Божиите очи. Да даваме на Бога най-доброто означава, че Го поставяме на първо място в живота си. Не даваме дарения, за да получим някаква полза; вместо това принасяме онова, което имаме, с благодарност за всичко, което ни е било дадено в Исус Христос.

„Цялото посвещение и щедрост, подтиквани от благодарна любов, ще придадат дори на най-малкото дарение и доброволна жертва божествен аромат, превръщайки подаръка в безкрайно ценен. Но след като доброволно предадем на нашия Изкупител всичко, което сме в състояние да дадем, колкото и ценно да е за нас, ако гледаме на нашия дълг на благодарност към Бога като такъв, какъвто е в действителност, всичко, което може да дадем, ще ни се струва твърде недостатъчно и малко. Но ангелите вземат тези дарения – които ни се струват така малки – и ги представят като благоуханен принос пред трона, и те биват приети” (Уайт, Е. Свидетелства към църквата. Т. 3, с. 397 – англ. изд.).