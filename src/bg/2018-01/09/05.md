---
title:  Подбудите на сърцето
date:   28/02/2018
---

В един от предишните уроци отбелязахме историята за щедрото дарение на вдовицата. Макар и миниатюрно в сравнение с другите приноси, то е щедро, защото разкрива естеството на нейния характер и сърце, с което вдъхновява Исус да каже: „Тази бедна вдовица пусна повече от всички” (Лука 21:3).

Само Бог (Яков 4:12) познава истинските ни подбуди (Притчи 16:2; вж. също 1 Коринтяни 4:5). Възможно е да извършваме правилни действия с неправилни мотиви. Да даваме от изобилието си не изисква голяма вяра, но да даваме саможертвено за доброто на другите наистина може да разкрие нещо голямо за нашите сърца.

`Прочетете 2 Коринтяни 8:8-15. За какво говори тук ап. Павел по отношение на даването и подбудите за даването? Какви принципи можем да извлечем от тези стихове за настойничеството?`

Каквито и да са подбудите за даването, това е продължителен път, простиращ се от егото до алтруизма [да бъдеш загрижен за другите – б.ред]. Борбата в това пътуване между егоизма и даването се води по-често, отколкото всяка друга духовна битка. Егоизмът ще смрази сърцето, което някога е горяло за Бога. Проблемът настъпва, когато го допуснем да навлезе в християнската ни опитност. Тоест намираме начини да оправдаем егоизма си и при това да го правим в името на Христос.

Всичко се свежда до една дума: любов. А любовта не може да бъде изявена без себеотрицание, без готовност да дадем от себе си, дори саможертвено, за благото на другите.

Ако Божията любов не е отразена в живота ни, нашият дар няма да отразява Неговата любов. Егоистичното сърце е склонно да обича единствено себе си. Трябва да молим Бога да „обреже (...) краекожието на сърцето” ни (Второзаконие 10:16), така че да се научим да обичаме така, както сме били обикнати.

Любовта, основата на истинската щедрост, представлява обобщението на цялата християнска щедрост. Божията любов, насочена към нас, ни вдъхновява и ние да обичаме, а това наистина е най-висшата подбуда за даване.

`Има ли нещо лошо в направеното по своя воля дарение, дадено по-скоро от дух на задължение, отколкото от любов?`