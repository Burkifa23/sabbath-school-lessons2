---
title:  „Там, където е съкровището ти”
date:   25/02/2018
---

`Прочетете Матей 6:19-21. Въпреки че тези стихове са ни толкова познати, все пак как можем да се освободим от мощната хватка на земните съкровища върху нас? Вж. Колосяни 3:1,2.`

„Защото гдето е съкровището ти, там ще бъде и сърцето ти” (Матей 6:21) е апел от страна на Исус. Пълната величина на това свидетелство може да се проследи от двата предходни стиха, които представят събирането на нашите съкровища на земята в контраст със събирането им на небето. Три думи описват земята: молци, ръжда и крадци (вж. Матей 6:19), като всички те загатват колко временно и преходно е земното ни съкровище. Кой ли не е разбирал колко бързо могат да изчезнат земните неща? „На земята всичко е нестабилно, несигурно и неуверено; то е предмет на разлагане, разрушение, кражба и загуба. Небето е точно обратното: всичко е вечно, трайно, сигурно и неразрушимо. В небето няма загуба” (C. Adelina Alexe, “Where Your Heart Belongs,” in Beyond Blessings, edited by Nikolaus Satelmajer, (Nampa, Idaho: Pacific Press Publishing Association, 2013), p. 22).

Погледнете притежанията си. Дори да са само една шепа, рано или късно повечето от тях ще бъдат изхвърлени. Изключение може да направи само някоя ценна наследствена вещ. Но мъдрият настойник трябва да е загрижен за трупането на съкровищата в небето, където ще бъдат безопасно съхранени. Там, за разлика от тук, няма нужда да се притеснявате от инфлация, крадци или дори разбойници.

Матей 6:19-21 съдържа една от най-важните истини за настойничеството. Вашето съкровище дърпа, тегли, принуждава, привлича, изисква, омайва и желае да контролира сърцето ви. В материалния свят сърцето ви следва вашето съкровище, така че мястото, където е съкровището ви, остава жизненоважно. Колкото повече се съсредоточаваме върху земните нужди и придобивки, толкова по-трудно е да мислим за небесните неща.

Да изповядваш вяра в Бога, но да запазваш съкровището си тук, на земята, е лицемерно. Постъпките трябва да се съгласуват с думите ни. Казано другояче, виждаме нашите съкровища на земята със зрението си, но следва да гледаме на нашите дарения като съкровища в небето чрез вяра (2 Коринтяни 5:7). Разбира се, въпреки че трябва да бъдем практични и да се грижим за своите нужди (например за пенсията), изключително важно е никога да не забравяме голямата картина, вечността.

`Прочетете Евреи 10:34. Каква важна истина изтъква тук Павел за контраста между съкровището на земята и съкровището на небето?`