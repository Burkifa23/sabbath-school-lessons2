---
title:  Благодарствени приноси
date:   24/02/2018
---

### За тази седмица прочетете:
Матей 6:19-21; Ефесяни 2:8; 1 Петър 4:10; Лука 7:37-47; 2 Коринтяни 8:8-15; 2 Коринтяни 9:6,7

> <p>Стих за запаметяване</p>
> „Защото Бог толкова възлюби света, че даде Своя Единороден Син, за да не погине ни един, който вярва в Него, но да има вечен живот” (Йоан 3:16). 

Нашият Бог е даващ Бог; тази велика истина се проявява най-ясно в жертвата на Исус Христос. „Защото Бог толкова възлюби света, че даде Своя Единороден Син, за да не погине ни един, който вярва в Него, но да има вечен живот” (Йоан 3:16). Или в този стих: „И тъй, ако вие, които сте зли, знаете да давате блага на чадата си, колко повече Небесният Отец ще даде Светия Дух на онези, които искат от Него” (Лука 11:13).

Бог дава и продължава да дава – това е Неговият характер. Ето защо и ние, които се стремим да отразяваме този характер, също трябва да даваме. Трудно бихме могли да си представим по-голямо противоречие в едно словосъчетание от „егоистичен християнин”.

Една от възможностите да върнем онова, което ни е било дадено, е чрез даренията. Нашите дарения ни предоставят шанса да изразим благодарността и любовта си. В деня, когато Исус приветства изкупените в небето, ще видим тези, които са приели Неговата благодат, и ще осъзнаем, че тези новорождения са станали възможни чрез нашите саможертвени дарения.

През тази седмица ще разгледаме важните аспекти на даренията. Щедрото даване – било то на средства, време или таланти – е въздействащ начин да живеем своята вяра и да разкриваме характера на Бога, на Когото служим.