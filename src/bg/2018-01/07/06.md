---
title:  Пробуждане, реформация и десятък
date:   15/02/2018
---

Дългото царуване на Езекия се счита за зенит на Юдовото племе. От времето на Давид и Соломон Израил не се е радвал на толкова изобилни Божии благословения. Във 2 Летописи, 29-31 гл. е описано пробуждането и реформацията на Езекия: „Той върши това, което бе право пред Господа, напълно както извърши баща му Давид” (2 Летописи 29:2). „Така се възстанови службата на Господния дом” (2 Летописи 29:35). Спазва се Пасхата (2 Летописи 30:5). „Така стана голямо веселие в Йерусалим” (2 Летописи 30:26). Унищожават се езическите изображения, олтарите и високите места (2 Летописи 31:1). Настъпва внезапно пробуждане на сърцето и реформация на практиките, довели до изобилно даване на десятъци и дарения (2 Летописи 31:4,5,12).

`Неемия дава друг пример за пробуждане, реформация и отделяне на десятъци. Прочетете Неемия 9:2,3. Какво означава пробуждане на сърцето? Прочетете Неемия, 13 гл. След като Неемия реформира „дома на нашия Бог” (Неемия 13:4), какво донасят там хората от Юда? Неемия 13:12`

„Пробуждането и реформацията са две различни неща. Пробуждането бележи обновяването на духовния живот, оживяването на силите на ума и сърцето, възкресение от духовната смърт. Реформацията бележи една реорганизация, една промяна на идеите и теориите, навиците и практиките” (Уайт, Е. Християнско служене. С. 42).

Връзката между пробуждането, реформацията и даването на десятък е праволинейна. Без даване на десятък пробуждането и реформацията са хладки, ако изобщо настъпва някакво пробуждане. Твърде често ние като християни стоим безучастно отстрани, когато трябва да бъдем активно ангажирани на Божия страна. Пробуждането и реформацията изискват посвещение, а даването на десятък е част от това посвещение. Ако задържим от Бога онова, за което ни моли, нямаме право да очакваме от Него да отговори на това, за което Го молим.

Пробуждането и реформацията се извършват в църквата, не извън нея (Псалми 85:6). Трябва да молим Бога за пробуждане (Псалми 80:19) и реформация на „първите си дела” (Откровение 2:5). Необходимо е да се състои една реформация относно онова, което запазваме за себе си и което връщаме на Бога.

Промяната настъпва не заради самия акт, но решението на ума и емоциите разкриват подбудите и посвещението. Резултатите ще бъдат по-силна вяра, изострено духовно зрение и подновена честност.