---
title:  'Честният десятък: Свят на Господа'
date:   14/02/2018
---

Често говорим за даването на десятък на Бога. Но как така Му даваме онова, което Той вече притежава?

`Прочетете Левит 27:30. Кои две важни особености се съдържат в този текст по отношение на десятъка?`

„Десятъкът принадлежи на Господа и затова е свят. Той не става свят чрез обет или акт на посвещение. Просто е свят по самото си естество; принадлежи на Господа. Никой освен Бог няма право над него. Никой не може да го посвети на Господа, защото десятъкът никога не е бил част от собствеността на човека” (Rodríguez, Á. Manuel. Stewardship Roots (Silver Spring, Md.: Stewardship Ministries Department, 1994), p. 52).

Ние не правим десятъка свят; Бог го освещава по предназначение. Той има това право. Като настойници ние Му връщаме онова, което е Негово. Десятъкът е посветен на Бога за специфична задача. Задържането му за каквото и да било друго предназначение е нечестно. Практиката на връщане на светия десятък никога не бива да се нарушава.

`Прочетете Евреи 7:2-10. Как обяснението на ап. Павел за даването на десятък от Авраам на Мелхиседек разкрива по-дълбокото значение на десятъка? Всъщност на кого дава десятък Авраам?`

Както съботата е свята, така и десятъкът е свят. Думата „свят” означава „отделен за свещена употреба”. Съботата и десятъкът са свързани по този начин. Ние отделяме седмия ден, съботата, като свещен, като свят; отделяме и десятъка като Божие свещено притежание, като нещо свято.

„Бог е осветил седмия ден. Тази конкретна част от времето, отделена от самия Бог за религиозно поклонение, продължава да бъде свещена и днес, така както и когато е била за първи път осветена от нашия Създател.

По същия начин една десета част от нашия приход е „свята на Господа”. Новият Завет не постановява отново закона за десятъка, както не постановява отново и този за съботата; защото се приема валидността и на двете и тяхното дълбоко духовно значение е обяснено. (...) Докато ние като народ се стремим вярно да даваме на Бога от времето, което Той е запазил като Свое собствено, нима не трябва да Му даваме и онази част от средствата си, за която претендира?” (Уайт, Е. Съвети върху настойничеството. С. 66 – англ. изд.).

`Какво бихте могли да направите, за да съхраните живо в сърцето и ума си това осъзнаване, че десятъкът ви наистина е „свят”?`