---
title:  Свидетелство на вяра
date:   13/02/2018
---

Както видяхме вчера, вярата е процес, динамично преживяване, което – в идеалния случай – расте и съзрява. И един от начините, по които Бог „усъвършенства” вярата ни и я довежда до пълнота, е чрез даването на десятъка. Правилно разбиран, върнатият на Бога десятък не е законничество; когато даваме десятък, ние не изработваме, нито се стремим да завоюваме пътя си към небето. Вместо това даването на десятък е свидетелство на вяра. То е външен, видим, личен израз на реалността на нашата вяра.

Та нали всеки може да претендира, че има вяра и вярва в Бога и дори че вярва в Исус. Както знаем, „и бесовете вярват” в Него (Яков 2:19). Но да отделиш десет на сто от приходите си и да ги върнеш на Бога? Това е акт на вяра.

`Прочетете Лука 11:42. Какво следва да ни покажат думите на Исус, когато загатва, че даването на десятък не бива да се пренебрегва? Каква е връзката между десятъка и по-сериозните въпроси на закона?`

Даването на десятък е смирен израз на зависимост от Бога и акт на доверие, че Христос е нашият Изкупител. Това е признание, че вече сме били благословени с „всяко духовно благословение в небесни места” (Ефесяни 1:3) и е обещание за много повече.

`Прочетете Битие 28:14-22. Какъв е отговорът на Яков спрямо Божието обещание?`

„Божият план в системата на десятъка е прекрасен в неговата простота и равнопоставеност. Всички могат да се хванат за него с вяра и кураж, тъй като има божествен произход. В него са съчетани семплост и практичност, без да изисква задълбочени познания, за да бъде разбран и изпълнен. Всички могат да чувстват, че са в състояние да изиграят някаква роля в осъществяването на скъпоценното дело на спасението. Всеки мъж, жена и младеж може да се превърне в ковчежник за Господа и може да бъде проводник за посрещане нуждите на съкровищницата” (Уайт, Е. Съвети върху настойничеството. С. 73 – англ. изд.).

`Как сте открили лично за себе си истинските духовни благословения, произтичащи от даването на десятък? Как даването на десятък е спомогнало за израстването на вашата вяра?`