---
title:  Разширено изучаване
date:   16/02/2018
---

Бог е подбудителят на всички завети, описани в Библията, и има водеща роля в привличането на Своя народ към тези завети (Евреи 8:10). Заветните обещания отразяват Неговата благодат, любов и желание да ни спаси.

Заветът с Бога включва много елементи: Бог, получател, условия на завета, посвещение на условията и от двете страни, посочено наказание при нарушаване на завета и предначертаните резултати или желания изход. Доктрината за десятъка отразява тези компоненти в Малахия 3:9,10. Този текст повтаря специалния завет за десятъка между Бога и Неговите настойници. Щом влезем в такъв завет, това е видим белег, че се изправяме против материалистичните принципи на консуматорския дух и доказваме, че от обърналото се, макар и грешно сърце, може да излезе нещо добро.

„Затвореният, егоистичен дух като че ли пречи на хората да върнат на Бога онова, което Му принадлежи. Господ сключва специален завет с хората, така че ако редовно отделят настрана частта, определена за напредъка на Христовото царство, Господ да ги благослови изобилно, даже да нямат достатъчно място за получаване на Неговите дарове. Но ако хората задържат онова, което принадлежи на Бога, Господ ясно заявява: „Вие сте наистина проклети” (Уайт, Е. Съвети върху настойничеството. С. 77 – англ. изд.).

Животът в заветна връзка с Бога носи отговорности. Ние се наслаждаваме на обещанията на завета, но често не харесваме заповедите и отговорностите. Обаче в този контекст заветът е двустранно споразумение и даването на десятък е част от нашия живот в рамките на завета.

**За разискване**:

`1. Защо даването на десятък е толкова важен акт на вяра от наша страна?`

`2. Какво бихте отговорили на някого, който казва: „Просто не мога да си позволя да давам десятък”? Как бихте помогнали на човек, който вижда себе си в тази ситуация? И освен да му говорите, какво друго може да се направи, за да му помогнете?`

`3. Последният въпрос в частта за сряда питаше какво бихте направили, за да съхраните разбирането, че десятъкът е свят. Кои бяха някои от отговорите ви? Как фактът, че той е свят, влияе върху даването на вашия десятък?`