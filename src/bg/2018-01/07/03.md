---
title:  Животът на вярата
date:   12/02/2018
---

`Прочетете Битие 22:1-12. Какво ни казва тази история за реалността на Авраамовата вяра?`

Животът на вярата не е еднократно събитие. Ние не просто засвидетелстваме вяра по запомнящ се начин веднъж и така доказваме, че наистина сме лоялни и верни християни, живеещи чрез благодат и покрити с Христовата кръв.

Например религиозният свят все още, след хиляди години, остава поразен от акта на вяра, засвидетелстван от Авраам с Исак на планината Мория (Битие, 22 гл.). Но този акт на вяра не е нещо, което Авраам просто прави, щом усети нужда от него. Неговият живот на вярност и покорство преди Мория му помага да извърши това дело. Ако в миналото често беше неверен, никога нямаше да издържи изпитанието. Несъмнено човек с такава вяра продължава да я живее и след описаната случка.

Изводът е, че вярата на настойника не е еднократен акт. С течение на времето тя или става по-дълбока и силна, или по-повърхностна и слаба според това как я упражнява претендиращият, че вярва.

`Прочетете Евреи 12:2. Какво ни казва този стих за източника на нашата вяра и за това как да имаме вяра?`

Нашият единствен източник като верни настойници е да гледаме към „Исус, начинателя и усъвършителя на вярата ни, Който, заради предстоящата Нему радост, издържа кръст, като презря срама и седна отдясно на Божия престол” (Евреи 12:2). Думата „усъвършител” се използва само в този случай в Новия Завет. Тя означава, че Исус възнамерява да доведе вярата ни до зрялост и пълнота (Евреи 6:1,2). Ето защо вярата, животът на вярата, е динамична опитност: тя расте, съзрява и се разширява.

`По какъв начин сте виждали вярата ви да израства и съзрява с течение на времето? Изобщо случвало ли ви се е подобно нещо?`