---
title:  Честност спрямо Бога
date:   10/02/2018
---

### За тази седмица прочетете:
Лука 16:10; Левит 27:30; Битие 22:1-12; Евреи 12:2; Лука 11:42; Евреи 7:2-10; Неемия, 13 гл. 

> <p>Стих за запаметяване</p>
> „А посятото на добра земя са тези, които, като чуят словото, държат го в искрено и добро сърце и дават плод с търпение” (Лука 8:15). 

Какво представлява честното сърце и как се разкрива то? Съвременната култура често гледа на честността като на някаква неясна, относителна етика. Повечето хора от време на време са нечестни, но считат това за приемливо, стига прегрешението да не е прекалено голямо. Освен това конкретните обстоятелства, твърдят те, биха могли да оправдаят известна нечестност.

Истината и честността винаги вървят ръка за ръка. Но ние не се раждаме със склонността да бъдем честни – това е заучена морална добродетел и е в самата същност на моралния характер на настойника.

Когато практикуваме честността, от нея произтичат добри неща. Например никога няма да ни се наложи да се безпокоим, че ще ни хванат в лъжа или ще ни се наложи да я прикриваме. Поради тази и много други причини честността е ценна черта на характера, особено в трудни ситуации, когато изкушението лесно може да ни тласне към непочтеност.

В урока през тази седмица ще изучаваме духовната доктрина за честността чрез практикуването на десятъка и ще видим защо даването на десятък е жизненоважно за настойника и настойничеството.