---
title:  Въпрос на обикновена честност
date:   11/02/2018
---

Почти никой от нас не обича нечестността. Особено не я харесваме, когато се проявява в другите. Но не е лесно да я видим в себе си и когато все пак я забележим, сме склонни да даваме рационални обяснения за нашите постъпки, да ги оправдаваме, да подценяваме тяхната важност: „О, не е чак толкова лошо; та това е нещо толкова дребно, не е важно”. Може дори да заблуждаваме себе си през повечето време, но никога няма да заблудим Бога.

„Нечестността се практикува навсякъде в нашите редици и това е причината за хладкостта от страна на мнозина, които изповядват, че вярват в истината. Те не са свързани с Христос и мамят собствените си души” (Уайт, Е. Свидетелства към църквата. Т. 4, с. 310 – англ. изд.).

`Прочетете Лука 16:10. Какъв важен принцип споделя тук Исус? Как той би могъл да ни помогне в разбирането на това колко е важно да бъдем честни дори в „малките неща”?`

Бог знае колко лесно можем да бъдем нечестни особено що се касае до нещата, които притежаваме. Ето защо ни дава силна противоотрова за непочтеността и егоизма поне що се касае до материалните притежания.

`Прочетете Левит 27:30 и Малахия 3:8. Какво ни учат тези стихове и как онова, за което говорят, ни помага да бъдем честни?`

„Не се апелира за благодарност или щедрост, защото това е въпрос на елементарна честност. Десятъкът е Господен и Той иска да Му връщаме собственото Нему. (...) Ако честността е необходим принцип в търговския и в занаятчийския живот, колко повече трябва да съзнаваме своето задължение към Бога, което стои над всичко останало?” (Уайт, Е. Възпитание. С. 138, 139 – англ. изд.).

`Как даването на десятък може да ви помогне да помните кой в крайна сметка притежава всичко, което имате? Защо е важно никога да не забравяме кой е собственикът на всички наши притежания?`