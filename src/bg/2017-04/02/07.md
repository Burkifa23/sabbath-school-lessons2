---
title:  Разширено изучаване
date:   13/10/2017
---

**Прочетете още**:

от Елън Уайт: Деяния на апостолите – статиите „Евреи и езичници” и „Отстъплението на Галатия”; Патриарси и пророци – статията „Законът и заветите”; и Копнежът на вековете – статията „Избраният народ“. 

Несъмнено нашата църква е изправена пред времена на спорове и противоречия. Но това не е нещо ново. Сатана винаги е воювал с църквата. Дори в най-ранните дни на християнството споровете и противоречията са възниквали сред редиците на вярващите. А има един спор, който – ако не бъде разрешен – би могъл да унищожи църквата още в самия ѝ зародиш.

„Под влиянието на фалшиви учители, издигнали се сред вярващите в Йерусалим, разделение, ерес и поквара бързо печелят почва сред вярващите в Галатия. Тези фалшиви учители смесват еврейските традиции с истините на евангелието. Пренебрегвайки решенията на общия съвет в Йерусалим, те убеждават новоповярвалите езичници да съблюдават церемониалния закон“ (Уайт, Е. Деяния на апостолите. Гл. 36: „Отстъплението в Галатия“, изд. Нов живот, София, 1992, с. 171).

**За разискване**:

`1. В групата си обсъдете отговора на последния въпрос от частта за сряда. По какъв начин вашата група или вие в собствения си дом или дори вие спрямо самите себе си бихте могли да възлагате хомот на другите (или на самите себе си), който е напълно излишен? Как да разпознаем дали наистина не вършим тези неща? Или дали не сме в опасност да стигнем твърде далеч в другата крайност? Тоест как да разпознаем дали не сме станали твърде разпуснати в начина си на живот и стандарти до такава степен, че нашият живот да не отразява високото призвание, което имаме в Христос?`

`2. Кои са някои от аргументите, които хората използват, за да твърдят, че Десетте заповеди вече не са задължителни за християните днес? Как отговаряме на тези претенции? Защо на пръв поглед подобни аргументи са толкова погрешни и защо в много случаи тези, които ги отправят, всъщност не живеят като че ли Десетте заповеди вече не са задължителни?`

`3. Прочетете отново Галатяни 1:1-12. Обърнете внимание колко безкомпромисен, колко догматичен и колко разпален е Павел относно своето разбиране за евангелието. Какво би трябвало да ни разкрие това за начина, по който трябва да стоим абсолютно непоклатимо в дадени убеждения, особено във времето на плурализма и релативизма? Как това показва, че определени учения не могат да бъдат подкопани по никакъв начин?`

`4. В групата си обсъдете въпросите, предизвикали протестантската Реформация. Кои основни различия не успяват да бъдат разрешени?`