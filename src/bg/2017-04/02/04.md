---
title:  По обичая на Мойсей
date:   10/10/2017
---

`Прочетете Деяния 15:1. Кой въпрос предизвиква разделение? Защо някои хора биха вярвали, че това не важи само за юдейския народ? Вж. Битие 17:10.`

Въпреки че апостолите се присъединяват към проповедниците и миряните в Антиохия в най-ревностни усилия да спечелят колкото се може повече души за Христос, определени еврейски вярващи от Юдея „от сектата на фарисеите“ успяват да представят един въпрос, който скоро довежда до широкоразпространена борба в църквата и всява страх сред повярвалите езичници. С голяма увереност тези учители твърдят, че за да бъде спасен, човек трябва да се обреже и да спазва целия церемониален закон. Все пак евреите винаги са се гордеели с божествено постановените си служби и много от хората, обърнали се към вярата в Христос, все още смятат, че след като Бог ясно е очертал еврейския начин на поклонение, невъзможно е Той някога да постанови промяна в някое от Своите постановления. Настояват, че еврейските наредби и церемонии трябва да се включат в ритуалите на християнската религия. Не осъзнават, че всички жертвоприношения само символично представят смъртта на Божия Син, в която образът се среща със своя предобраз и след която ритуалите и церемониите на Мойсеевия закон вече не са задължителни.

`Прочетете Деяния 15:2-12. Как се разрешава спорът?`

„Докато очаква от Бога пряко напътствие, [Павел] винаги е готов да признае и авторитета на тялото от вярващи, обединени в църковното общество. Чувства нуждата от съвет и когато възникват важни въпроси, с радост ги поставя пред църквата и се обединява заедно с братята си да търси мъдрост от Бога, за да се вземе правилно решение“ (Уайт, Е. Деяния на апостолите. Гл. 19: „Евреи и езичници“, изд. Нов живот, София, 1992, с. 90).

Интересно е, че Павел – който често говори за пророческото си призвание и как Исус го е призовал и му е поверил мисия – е така готов да работи с по-голямото църковно тяло. Тоест каквото и да е призванието му, той осъзнава, че е част от църквата като цяло и че трябва да работи с нея колкото се може по-тясно.

`Какво е отношението ви към църковното ръководство? Доколко му сътрудничите? Защо сътрудничеството е толкова важно? Как бихме могли да функционираме, ако всеки прави само това, което иска, независимо от по-голямото тяло?`