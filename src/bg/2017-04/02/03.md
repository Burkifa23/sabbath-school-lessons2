---
title:  Еврейските закони и постановления
date:   09/10/2017
---

`Доколкото ви позволява времето, прегледайте книгата „Левит“. (Вж. например Левит, 12, 16, 23 гл.). Какви мисли минават през ума ви, докато четете всички тези правила и ритуали? Защо много от тях биха били наистина невъзможни за спазване в новозаветни времена?`

За нас е удобно да разделяме старозаветните закони в различни категории: (1) морален закон; (2) церемониален закон; (3) граждански закон; (4) предписания и отсъждания, и (5) здравни наредби.

Тази класификация отчасти е изкуствена. В действителност някои от тези категории са взаимосвързани и чувствително се припокриват. Древните не са гледали на тях като на отделни и отличаващи се една от друга.

Моралният закон е обобщен в Десетте заповеди (Изход 20:1-17). Този закон включва моралните изисквания към човечеството. Десетте предписания са разширени и приложени в различните наредби и отсъждания в първите пет книги на Библията. Тези разширения показват какво означава да се спазва Божият закон при различни обстоятелства. Гражданските закони също са свързани. И те се основават на моралния закон. Определят връзката на отделния жител с гражданските власти и с останалите граждани. Посочват наказанията за различни нарушения.

Церемониалният закон ръководи ритуала в светилището, описвайки различните приношения и отговорности на отделния жител. Празничните дни са посочени конкретно, като е определено и спазването им.

Здравните постановления се припокриват с останалите закони. Различните наредби, свързани с нечистотата, дават определение за церемониалната нечистота, но стигат и отвъд това, като включват принципи на хигиената и здравето. Постановленията за чистите и нечистите меса се основават на съображения от физическо естество.

Макар евреинът до голяма степен да разглежда всички тези закони вкупом, след като всички те произтичат от Бога, той би трябвало да прави определени разлики в ума си. Десетте заповеди са изговорени лично от Бога на човеците. Това ги отделя като особено важни. Другите закони са предадени чрез Мойсей. Ритуалът в светилището може да бъде спазван само докато светилището все още функционира.

Гражданските закони, поне в по-голямата си част, вече не биха могли да бъдат налагани, след като евреите губят своята независимост и попадат под гражданския контрол на чужд народ. Много от церемониалните предписания вече не биха могли да бъдат спазвани след разрушаването на храма. Когато идва Месия, много от образите се срещат със своя предобраз и вече са невалидни.