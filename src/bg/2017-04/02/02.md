---
title:  Един по-превъзходен завет
date:   08/10/2017
---

`Прочетете Евреи 8:6. Каква е вестта тук? Как разбираме кои са тези „по-превъзходни обещания”?`

Може би най-съществената разлика между религията на Стария Завет и тази на Новия е фактът, че новозаветната ера започва с идването на Месия, Исус от Назарет. Той е Изпратеният от Бога да бъде Спасител. Хората не могат да Го пренебрегнат и да очакват спасение. Греховете им могат да бъдат простени само чрез осигуреното от Него умилостивение. Те могат да застанат пред Бога без осъждане само чрез вменяването на Неговия съвършен живот. С други думи, спасението се дължи на праведността на Исус и на нищо друго.

Старозаветните светии очакват с нетърпение благословенията на месианската ера и обещанието за спасение. В Новия Завет хората се сблъскват с въпроса: Дали да приемат Исус от Назарет, когото Бог е изпратил, като Месията, своя Спасител? Щом повярват в Него – т.е. ако Го приемат като такъв, какъвто наистина е, и Му се посветят – ще бъдат спасени чрез предложената им от Него вменена правда.

А междувременно моралните изисквания остават непроменени в Новия Завет, защото те се основават на характера на Бога и на Христос. Покорността спрямо Божия морален закон е също толкова част от Новия Завет, колкото и от Стария.

`Прочетете Матей 19:17; Откровение 12:17; 14:12 и Яков 2:10,11. Какво ни разкриват тези стихове за моралния закон в Новия Завет?`

В същото време цялото тяло на ритуалните и церемониалните наредби, които са отличителна черта на Израил – а те са свързани със Стария Завет и до една сочат към Исус, Неговата смърт и служене като Първосвещеник – прекратяват валидността си и се въвежда нов порядък, основан на „по-превъзходните обещания”.

Да помогне и на евреите, и на езичниците да разберат какво означава този преход от юдаизма към християнството, е една от първостепенните цели на Павел в „Посланието към римляните“. За осъществяването ѝ е необходимо време. Множество евреи, приели Исус, все още не са готови за важните промени, които предстоят.

`Кои са някои от любимите ви библейски обещания? Колко често ги изисквате? Какви решения вземате, които биха могли да попречат на изпълнението на тези обещания във вашия живот?`