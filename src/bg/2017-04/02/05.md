---
title:  Вярващите езичници
date:   11/10/2017
---

`Прочетете Деяния 15:5-29. До какво решение стига съборът и каква е линията на разсъждение тук?`

Решението е против твърденията на юдействащите. Тези хора настояват новоповярвалите езичници да се обрязват и да спазват целия церемониален закон и „еврейските закони и церемонии да бъдат включени в ритуалите на християнската религия“ (Уайт, Е. Деяния на апостолите. Гл. 19: „Евреи и езичници“, изд. Нов живот, София, 1992, с. 85). Интересно е да отбележим начина, по който в Деяния 15:10 Петър представя тези стари закони като „хомот”, който те не могат да носят. Дали Бог, Който ги е постановил, би ги направил хомот за народа Си? Едва ли. Вместо това с течение на годините някои от водачите, с помощта на устните си предания, са превърнали много от тези закони от благословенията, които е трябвало да бъдат, в бреме. Съборът се опитва да спести на езичниците това бреме.

Обърнете внимание на следното: тук не се споменава или оспорва фактът, че езичниците трябва да се покоряват на Десетте заповеди. Все пак можем ли да си представим съборът да им каже да не ядат кръв, а от друга страна, че е приемливо да пренебрегват заповедите против прелюбодейството, убийството и пр.?

`Какви правила биват наложени на вярващите езичници (Деяния 15:20, 29) и защо именно тези специфични правила?`

Въпреки че вярващите евреи не бива да налагат своите правила и ритуали на езичниците, Съветът иска да се увери, че езичниците няма да правят неща, обидни за евреите, които са заедно с тях в Исус. Затова апостолите и старейшините се съгласяват да осведомят с писмо езичниците да се въздържат от храна, принесена на идолите, от блудство и от удавени неща, и от кръв. Някои твърдят, че след като не е посочено изрично и спазването на съботата, тя сигурно вече не е валидна за езичниците (разбира се, заповедите против лъжата и убийството също не са споменати изрично, така че този аргумент е абсолютно неприложим).

`Възможно ли е ние по някакъв начин да налагаме върху хората бреме, което не е необходимо, а по-скоро е част от преданията, отколкото от Божествена заповед? Ако е така, как го налагаме? Споделете отговора си със своята съботноучилищна група.`