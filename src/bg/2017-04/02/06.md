---
title:  Апостол Павел и галатяните
date:   12/10/2017
---

Колкото и да е ясен съветът, намират се такива, които се стремят да вървят по своя път и продължават да настояват езичниците да спазват еврейските предания и закони. За Павел това се превръща в много сериозен въпрос, т.е. той не счита за маловажно заиграването с деликатните точки на вярата. То се превръща в отричане на евангелието на самия Христос.

`Прочетете Галатяни 1:1-12. Според Павел колко сериозен е проблемът, с който се сблъсква в Галатия? Какво следва да ни разкрие това за важността на този въпрос?`

Както посочихме по-горе, именно ситуацията в Галатия до голяма степен става причина за писмото до Рим. В „Посланието към римляните“ Павел доразвива темата от „Посланието към галатяните“. Някои вярващи евреи настояват, че законът, даден им от Бога чрез Мойсей, е важен и трябва да бъде спазван от новоповярвалите езичници. Павел се опитва да разкрие истинското му място и роля. Той не желае тези хора да завоюват територии в Рим, както са успели да направят в Галатия.

Твърде опростенческо е да питаме дали Павел говори за церемониалния, или за моралния закон в „Галатяни“ и „Римляни“. В исторически план спорът е дали трябва да се изисква от новоповярвалите езичници да се обрязват и да спазват Мойсеевия закон. Съборът в Йерусалим вече се е произнесъл по този въпрос, но някои отказват да се съобразят с решението му.

Мнозина разчитат в писмата на Павел до галатяните и до римляните доказателства, че моралният закон, Десетте заповеди (или на практика само четвъртата заповед), вече не е задължителен за християните. Но те пропускат основната идея на писмата, историческия контекст и въпросите, по които говори Павел. Както ще видим по-късно, той подчертава, че спасението е единствено чрез вяра, а не чрез спазване на закона, дори на моралния закон. Но то не е същото, като да кажете, че вече не е необходимо да се спазва моралният закон. Покорността към Десетте заповеди никога не е била предмет на спор; тези, които я превръщат в спорен въпрос, приписват на текста съвременен проблем – проблем, с който Павел изобщо не се занимава.

`Как отговаряте на тези, които твърдят, че съботата вече не е задължителна за християните? Как бихте могли да покажете истината за съботата по начин, който не прави компромис с целостта на евангелието?`