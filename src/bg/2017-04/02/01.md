---
title:  Дневен урок
date:   07/10/2017
---

### За тази седмица прочетете:
Евреи 8:6; Матей 19:17; Откровение 12:17; Левит, 23 гл.; Деяния 15:1-29; Галатяни 1:1-12

> <p>Стих за запаметяване</p>
> „Понеже законът бе даден чрез Мойсей, а благодатта и истината дойдоха чрез Исуса Христа” (Йоан 1:17). 

Ранната християнска църква е съставена предимно от евреи, които в никакъв случай не допускат, че с приемането на еврейския Месия, Исус, по някакъв начин са се отрекли от вярата на своите деди или от заветните обещания, дадени от Бога на Неговия народ. И както се оказва, наистина са прави. Въпросът за първите еврейски вярващи е дали евреите трябва да станат християни, за да приемат Исус. Мнозина от тях се питат и дали езичниците трябва да станат евреи, преди да могат да приемат Христос.

Едва по-късно, по време на Йерусалимския събор, се стига до категоричен отговор. Взето е решение евреите да не притискат езичниците с множество наредби и закони. Тоест не е нужно езичниците първо да стават евреи, преди да приемат Исус.

Но въпреки това решение някои учители продължават да заблуждават църквите, като настояват, че обърналите се към вярата езичници трябва да спазват тези предписания и закони, включително и обрязването (а това не е точно действието, което би направило присъединяването към християнството особено приятно за един зрял човек). Всъщност те смятат, че за да станат участници в заветните обещания, езичниците трябва да се придържат към много от правилата и предписанията, считани като условие за участие в израилевото общество.

Кои са били спорните въпроси и как е трябвало да бъдат разрешени?