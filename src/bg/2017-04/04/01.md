---
title:  Оправдание чрез вяра
date:   21/10/2017
---

### За тази седмица прочетете::
Римляни 3:19-28

> <p>Стих за запаметяване</p>
> „И така, ние заключаваме, че човек се оправдава чрез вяра, без делата на закона” (Римляни 3:28). 

С този урок стигаме до основната тема на „Посланието към римляните“: оправданието чрез вяра – великата истина, която повече от всяка друга става причина за протестантската Реформация. И въпреки всички твърдения в полза на противното, Рим не се е променил повече спрямо тази доктрина в сравнение с позицията, която е заемала църквата през 1520 г., когато папа Лъв X издава була, осъждаща Лутер и неговите учения. Лутер изгаря екземпляра на булата, защото ако има едно-единствено учение, което никога не може да бъде заличено, това е и си остава оправданието чрез вяра.

Самата фраза се гради върху закона. Престъпникът на закона идва пред съдията и бива осъден на смърт за своите престъпления. Но тогава се явява един заместник и поема върху себе си деянията на престъпника, като по този начин очиства прегрешилия. Приемайки този заместник, нарушителят вече стои пред съдията не само очистен от своята вина, но и считан за такъв, сякаш никога не е извършвал престъплението, за което е бил доведен в съда. И всичко това се дължи на факта, че заместникът – който има чисто досие – предлага на опростения престъпник своето съвършено спазване на закона.

В спасителния план всеки от нас е престъпник. Заместникът, Исус, има чисто досие и Той се явява в съда вместо нас; Неговата правда бива приета вместо нашата неправда. Ето защо сме оправдани пред Бога – не заради нашите добри дела, а заради Исус, чиято правда става наша, щом я приемем „чрез вяра“. И това ако не е добра вест! Всъщност вестта не би могла да бъде по-добра от тази!