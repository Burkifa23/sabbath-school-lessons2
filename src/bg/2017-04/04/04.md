---
title:  Чрез Неговата благодат
date:   24/10/2017
---

`Като не забравяте онова, което изучавахме досега за закона и за всичко, което той не може да направи, прочетете Римляни 3:24. Какво казва тук Павел? Какво означава изкуплението да бъде в Исус?`

Каква е идеята за „оправдание”, заявена в текста? Гръцката дума dikaioo, преведена като „оправдавам”, означава „да направя праведен“, „да обявя за праведен” или „да счета за праведен”. Думата произлиза от същия корен като dikaiosune – праведност, и dikaioma – праведно изискване. Ето защо съществува тясна връзка между „оправданието” и „праведността” – връзка, която невинаги си личи при различните преводи. Ставаме оправдани тогава, когато бъдем „обявени за праведни” от Бога.

Преди това човек е неправеден и следователно – неприемлив за Бога; след оправданието той бива счетен за праведен и оттук – става приет от Него. А това се случва само чрез Божията благодат. Благодат означава благоволение. Когато един грешник се обърне към Бога за спасение, акт на благодат е той да бъде счетен или обявен за праведен. Това е незаслужено благоволение и вярващият бива оправдан без никакви собствени заслуги, без никакви претенции, които да представи пред Бога в своя полза, освен пълната си безпомощност. Човек бива оправдан чрез изкуплението, което е в Христос Исус; изкуплението, което Исус предлага като Заместник и Гарант на грешника.

Оправданието е представено в „Посланието към римляните“ като официален акт, случващ се в определен момент във времето. В един момент грешникът е отвън, неправеден, неприет; в следващия, след оправданието, вече е вътре, приет и праведен.

Човекът, който е в Христос, гледа на оправданието като на минало събитие – вече настъпило, когато напълно се е предал на Христос. „И тъй, оправдани чрез вяра (...)“ (Римляни 5:1) буквално означава „след като бяхме оправдани”.

Разбира се, ако оправданият грешник отново падне в грях и след това се върне при Христос, оправданието ще се случи отново. Освен това, ако обръщането се счита за ежедневна опитност, то в известен смисъл оправданието също може да бъде счетено за повтарящо се преживяване.

`След като добрата вест за спасението е толкова добра, какво пречи на хората да я приемат? Какво във вашия живот ви пречи да приемете всичко, което Господ обещава и ви предлага?`