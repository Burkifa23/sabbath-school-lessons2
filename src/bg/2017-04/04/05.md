---
title:  Правдата на Христос
date:   25/10/2017
---

В Римляни 3:25 Павел доразвива удивителната вест за спасението. Той използва една странна дума – „умилостивение“. Гръцката дума, hilasterion, се среща в Новия Завет само тук и в Евреи 9:5, където е преведена като „умилостивилище”. Според употребата ѝ в Римляни 3:25, за да опише предложеното оправдание и изкупление чрез Христос, „умилостивение“ като че ли представя пълнотата на всичко, което е символизирано с Умилостивилището в старозаветното светилище. В такъв случай означава, че със Своята саможертвена смърт Исус е изложен като средството за спасение и е представен като Онзи, Който осигурява това умилостивение. Накратко, значи Бог е направил всичко необходимо, за да ни спаси.

Текстът също така говори и за „прощаване на греховете”. Нашите грехове ни правят неприемливи за Бога. Сами не можем да сторим нищо, за да премахнем греховете си. Но в спасителния план Бог е осигурил начин тези грехове да бъдат опростени чрез вяра в кръвта на Христос.

Думата за „прощаване“ е гръцката paresis, буквално означаваща „подминаване“ или „отминаване”. „Подминаването“ в никакъв случай не означава пренебрегване на греховете. Бог може да подмине миналите грехове, защото Христос е платил наказанието за греховете на всички със Своята смърт. Затова греховете на всеки, който повярва в Неговата кръв, могат да бъдат опростени, защото Христос вече е умрял за него (1 Коринтяни 15:3).

`Прочетете Римляни 3:26,27. Каква идея ни представя тук Павел?`

Добрата новина, която Павел няма търпение да сподели с всички, готови да го изслушат, е, че на човечеството е предоставена „правдата Му [т.е на Бога]“ и че тя достига до нас не чрез дела, не чрез наши заслуги, а чрез вяра в Исус и в извършеното от Него за нас.

Поради Голготския кръст Бог може да обяви грешниците за праведни и въпреки това да бъде счетен за справедлив и честен в очите на вселената. Сатана не може да насочи обвинително пръста си срещу Бога, защото Небето е принесло върховната Жертва. Сатана е обвинявал Бога, че иска от човешката раса повече, отколкото самият Той е готов да даде. Кръстът опровергава това твърдение.

`По всяка вероятност Сатана е очаквал Бог да унищожи света след грехопадението; вместо това, Бог изпраща Исус, за да го спаси. Какво ни разкрива този факт за Божия характер? Как нашето познание за Неговия характер повлиява върху начина ни на живот? Какво ще направите по по-различен начин през следващите 24 часа като пряк резултат от познанието ви за това какъв е Бог?`