---
title:  Без делата на закона
date:   26/10/2017
---

`„И така, ние заключаваме, че човек се оправдава чрез вяра, без делата на закона” (Римляни 3:28). Това означава ли, че от нас не се изисква да се покоряваме на закона, дори законът да не ни спасява? Обосновете своя отговор.`

В историческия контекст на Римляни 3:28 Павел говори за закона в широкия смисъл на системата на юдаизма. Независимо колко съвестно един евреин се опитва да живее под тази система, никой просто не може да бъде оправдан, ако не приеме Исус като Месия.

Римляни 3:28 е заключението на Павел в неговото свидетелство, че законът на вярата изключва самохвалството. Ако човек се оправдава със собствените си дела, той може да се хвали с тях. Но когато бъде оправдан, понеже Исус е обектът на неговата вяра, тогава честта определено се полага на Бога, Който оправдава грешника.

Елън Уайт дава интересен отговор на въпроса „Що е оправдание чрез вяра?”. Тя пише: „Това е Божието дело да положи човешката слава в прахта и да направи за човека това, което не е по силите му да стори сам за себе си” (Уайт, Е. Свидетелства към проповедниците и служителите на евангелието. С. 456 – англ. изд.).

Делата на закона не са в състояние да осигурят умилостивение за извършените минали грехове. Оправданието не може да бъде спечелено. То може да бъде прието единствено чрез вяра в умилостивителната жертва на Христос. Ето защо в този смисъл делата на закона нямат нищо общо с оправданието. Да бъдем оправдани без дела означава да бъдем оправдани без в нас да има нещо, заслужаващо това оправдание.

Но много християни разбират и прилагат този текст погрешно. Те казват, че всичко, което трябва да прави човек, е да вярва, омаловажавайки делата или покорността, дори покорността пред моралния закон. По този начин четат Павел напълно некоректно. В „Посланието към римляните“ и на други места апостолът отдава изключително значение на спазването на моралния закон. Исус определено прави това, както и Яков, и Йоан (Матей 19:17; Римляни 2:13; Яков 2:10,11; Откровение 14:12). Идеята на Павел е, че макар покорността пред закона да не е средство за оправдание, оправданият чрез вяра човек все пак спазва Божия закон и на практика е единственият, който може да спазва закона. Необърнатият човек, който не е бил оправдан, никога не може да изпълни изискванията на закона.

`Защо е толкова лесно да паднем в капана на заключението, че тъй като законът не ни спасява, няма нужда да се притесняваме за това? Извинявали ли сте някога конкретен грях, изисквайки оправданието чрез вяра? Защо подобно становище е толкова опасно? Същевременно къде бихме се намирали без обещанието за спасение дори когато сме изкушавани да злоупотребим с него?`