---
title:  Божията правда
date:   23/10/2017
---

`„А сега и независимо от закон се яви правдата от Бога, за която свидетелстват законът и пророците“ (Римляни 3:21). Как да разберем какво означава този стих?`

Тази нова правда е представена в контраст с правдата на закона – с която именно са запознати евреите. Новата правда е наречена „правдата от Бога”; т.е. правда, произтичаща от Бога; осигурявана от Бога и единствената, която Той може да приеме като истинска правда.

Разбира се, това е правдата, която Исус изработва в собствения Си живот, докато е тук в човешка плът – правда, която предлага на всички, приемащи я чрез вяра, изискващи я за себе си не защото я заслужават, а защото се нуждаят от нея.

`„Правдата е послушание спрямо закона. Законът изисква правда. Именно затова грешникът е длъжник пред Закона. Обаче не е способен да изплати този дълг. Вярата е единственият начин, по който може да придобие праведността. С вяра той поднася пред Бога Христовите заслуги и Господ записва послушанието на Своя Син в сметката на грешника. Приема Христовата правда вместо човешкия провал и Бог приема, опрощава и оправдава каещата се и вярваща душа, като се отнася към нея, сякаш е праведна. Обича я, както обича и своя Син“ (Уайт, Е. Избрани вести. Кн. 1. Гл. 57: „Христос – пътят на живота“, изд. „Ел Уай“, София, 2013, с. 367). Как бихте могли да се научите да приемате лично за себе си тази чудесна истина? Вж. също Римляни 3:22.`

Вярата несъмнено е вяра в Исус Христос. Чрез действието си в християнския живот тя е много повече от интелектуално съгласие; много повече от елементарното признаване на някои факти за живота и смъртта на Христос. Вместо това истинската вяра в Исус Христос е приемането Му като Спасител, Заместник, Застъпник и Господ. Тя е избиране на Неговия начин на живот, доверие в Него и стремеж чрез вяра да се живее съобразно Неговите заповеди.