---
title:  Делата на закона
date:   22/10/2017
---

`Прочетете Римляни 3:19,20. Какво казва тук апостол Павел за закона, за онова, което той прави, и за онова, което не върши и не може да извърши? Защо е толкова важно всички християни да го разберат?`

Апостол Павел употребява термина „закон“ в неговия по-широк смисъл – така, както са го разбирали евреите по онова време. Под термина Torah (еврейската дума за „закон”) един евреин дори и днес мисли специално за Божиите наставления в първите пет книги на Мойсей, но и по-общо в целия Стар Завет. Моралният закон – в това число разширението му чрез постановленията и отсъжданията, както и церемониалните предписания – е част от това наставление. Ето защо бихме могли да мислим за закона като за системата на юдаизма.

Да бъдем под закон означава да бъдем под неговата юрисдикция. Но законът разкрива недостатъците и вината на човека пред Бога. Той не може да заличи тази вина; онова, което е в състояние да направи, е да накара грешника да потърси лек за нея.

Днес, когато прилагаме „Посланието към римляните“ и когато еврейският закон вече не е фактор, мислим за закона предимно като за моралния закон. Този закон не може да ни спаси – също както системата на юдаизма не е можела да спаси евреите. Спасението на грешника не е функция на моралния закон. Ролята му е да разкрие Божия характер и да покаже на хората къде се провалят и не отразяват този характер.

Който и да било закон – морален, церемониален, граждански или всички взети заедно – спазването на някой или на всички тях само по себе си няма да направи човека праведен в Божиите очи. Всъщност замисълът на закона никога не е бил такъв. Точно обратното, той трябва да посочи нашите недостатъци и да ни доведе при Христос.

Законът не може да ни спаси – също както симптомите на дадено заболяване не могат да излекуват болестта. Симптомите не лекуват, те посочват нуждата от лечение. Така функционира законът.

`Колко успешни са били усилията ви в спазването на закона? Какво би трябвало да разкрие отговорът ви за безполезността на опитите да се спасите чрез спазване на закона?`