---
title:  Естествената клонка
date:   12/12/2017
---

`Прочетете Римляни 11:11-15. Каква велика надежда представя Павел в този пасаж?`

Тук срещаме два паралелни израза: (1) „тяхното [на израилтяните] възстановяване” (Римляни 11:12) и (2) „приемането им [на израилтяните]“ (Римляни 11:15). Павел представя принизяването и отхвърлянето само като временни, за да бъдат последвани от възстановяване и приемане. Това е вторият му отговор на въпроса, поставен в началото на тази глава: „Отхвърлил ли е Бог Своите люде?“. Онова, което изглежда като отхвърляне, казва той, е само временно положение.

`Прочетете Римляни 11:16-24. Какво ни казва тук Павел?`

Апостолът сравнява верния остатък в Израил с благородно маслинено дърво, на което някои от клоните са откършени (невярващите) – илюстрация, доказваща, че „не е отхвърлил Бог людете Си” (Римляни 11:2). Коренът и дънерът все още са там.

Именно към това дърво повярвалите езичници биват присадени. Но те черпят жизнените си сокове и жизнеността си от корена и дънера, представляващ вярващия Израил.

Онова, което се случва с отхвърлилите Исус, може да се случи и с повярвалите езичници. Библията никъде не проповядва доктрината „веднъж спасен – завинаги спасен”. Точно както спасението ни се предлага напълно безплатно, така може и да бъде свободно отхвърлено. Въпреки че трябва да бъдем внимателни и да не смятаме, че всеки път, когато паднем в грях, веднага биваме лишени от спасението, или че не сме спасени, ако не сме съвършени, трябва да избягваме и другата крайност – идеята, че след като веднъж ни покрие Божията благодат, не съществува нищо, което бихме могли да сторим, никакви решения, които да вземем, така че спасението да ни бъде отнето. В крайна сметка ще бъдат спасени само онези, които „остават в тази благост“ (Римляни 11:22).

Нито един вярващ не бива да се хвали с добротата си или да се чувства над останалите човешки същества. Нашето спасение не е заслужено – то е дар. Пред Кръста, пред стандарта за Божията святост, всички сме равни – грешници, нуждаещи се от Божествена благодат; грешници, нуждаещи се от святост, която може да стане наша само чрез благодат. Сами по себе си няма с какво да се похвалим; нашата хвалба трябва да бъде само в Исус и в извършеното от Него за нас. Той е дошъл в този свят в човешка плът, страдал е с нашите горчивини, умрял е за нашите грехове, предложил ни е образец как да живеем и ни е обещал сила да водим този живот. Във всичко това ние сме напълно зависими от Него, защото без Него не бихме имали никаква надежда отвъд онова, което ни предлага този свят.