---
title:  Христос и законът
date:   10/12/2017
---

`Прочетете Римляни 10:1-4. Като не забравяте всичко, казано дотук, каква вест ни се разкрива? Как бихме могли ние днес да изпаднем в опасността да се стремим към разчитане на нашата „собствена праведност”?`

Законничеството може да приеме много форми, някои по-фини от останалите. Тези, които гледат към самите себе си, към своите постъпки, към своето хранене, към стриктното си спазване на съботата, към всички лоши неща, които не вършат, или добрите, които са извършили – или дори най-добрите си намерения – изпадат в капана на законничеството. Всеки миг от живота ни трябва да не изпускаме от своя поглед светостта на Бога в контраст с нашата греховност; това е най-сигурният начин за предпазване на самите нас от мисленето, каращо хората да се стремят към тяхната „собствена праведност” – а тя противоречи на праведността на Христос.

Римляни 10:4 е важен текст, който улавя същността на цялата вест на Павел към римляните. Първо, трябва да сме наясно с контекста. Много евреи „не знаят правдата, която е от Бога, и искат да поставят своята” (Римляни 10:3) и се стремят към „правдата, която е чрез пазенето на закона” (Римляни 10:5). Но с идването на Месия бива разкрит истинският път към праведността. Тя е предложена на всички, които отправят вярата си към Христос. Той е Онзи, към Когото сочи древната церемониална система.

Дори ако някой включи тук в определението за закона Десетте заповеди, това не означава, че те са премахнати. Моралният закон посочва греховете ни, провалите ни, недостатъците ни и така ни довежда до нуждата от Спасител, нуждата от опрощение, от праведност – и всичко това се намира само в Исус Христос. В този смисъл Христос е „целта“ на закона, т.е. законът ни води при Него и при Неговата правда. Гръцката дума за „цел“ тук е telos и може да се преведе и като „намерение“, „предназначение“. Христос е окончателното предназначение на закона, тъй като законът ни води при Исус.

Да разглеждаме този текст като учение, че Десетте заповеди – или по-специално четвъртата заповед (онова, което в действителност имат предвид защитниците на подобна теза) – сега са отменени, означава да си направим извод, противоречащ на голяма част от ученията на Павел и на Новия Завет.

`Някога улавяли ли сте се, че се гордеете колко сте добри, особено в контраст с околните? Може би сте „по-добри”, но какво от това? Сравнете се с Христос и след това помислете колко сте „добри“ всъщност.`