---
title:  Избраните
date:   09/12/2017
---

### За тази седмица прочетете:
Римляни, 10 и 11 гл.

> <p>Стих за запаметяване</p>
> „И тъй, казвам: Отхвърлил ли е Бог Своите люде? Да не бъде! Защото и аз съм израилтянин, от Авраамовото потомство, от Вениаминовото племе“ (Римляни 11:1).

Урокът през тази седмица разглежда Римляни, 10 и 11 гл., като вниманието ни ще бъде насочено специално към глава 11. Важно е да прочетете и двете глави в тяхната цялост, за да продължите да следвате хода на разсъжденията на Павел.

Тези две глави са били и остават фокусна точка на множество дебати. Но едно изпъква във всички тях – и то е Божията любов към човека и огромното Му желание да види цялото човечество спасено. Не съществува колективно отхвърляне от спасението. Римляни, 10 глава съвсем ясно представя, че „няма разлика между юдеин и грък” (Римляни 10:12) – всички са грешници и всички се нуждаят от Божията благодат, дадена на света чрез Исус Христос. Благодатта достига до всички – не по националност, не по рождение и не по дела от закона, а чрез вяра в Исус, Който е умрял като Заместник на грешниците по целия свят. Ролите може да се сменят, но основният спасителен план – никога.

Павел продължава с тази тема в глава 11. Както посочихме по-рано, тук е важно да разберем, че когато апостолът говори за избиране и призоваване, въпросът на дневен ред не е спасението; въпросът е ролята в Божия план за достигане на света. Нито една група не е била отхвърлена за спасение. Проблемът никога не се е състоял в това. Напротив, след Кръста и след представянето на благовестието пред езичниците, особено чрез Павел, ранните движения на вярващите – и евреи, и езичници – се заемат да евангелизират света.