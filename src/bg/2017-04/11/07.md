---
title:  Разширено изучаване
date:   15/12/2017
---

**Прочетете още**:

от Елън Уайт: Деяния на апостолите – статиите „Пред Синедриона“, „От преследвач – ученик” и „Написано в Рим”; Евангелизъм – статията „Достигане на католиците”; Избрани вести, книга 1 – статията „Какво да проповядваме и какво да не проповядваме”.

„Въпреки падението на Израил като народ, сред него остава набожен остатък, който ще бъде спасен. Когато Спасителят идва, верни мъже и жени приемат с радост вестта на Йоан Кръстител и така биват водени да изследват наново пророчествата за Месия. Основаната ранна християнска църква се състои от верните евреи, признали Исус от Назарет и копнеещи за Неговото идване” (Уайт, Е. Деяния на апостолите. Гл. 35: „Спасение за евреите“, изд. „Нов живот“, София, 1992, с. 169).

„Сред евреите има хора, подобно на Савел от Тарс, могъщи в писанията, и те ще провъзгласят с чудна сила неизменимостта на Божия закон (...) Когато слугите Му работят с вяра за онези, които дълго време са били пренебрегвани и презирани, спасението Му ще се открие” (Пак там. С. 171).

„В заключителното проповядване на евангелието, когато трябва да бъде извършена особена работа за пренебрегнати до този момент групи хора, Бог очаква Неговите вестители да проявят особен интерес към еврейския народ, когото ще намерят по всички краища на земята. Тъй като старозаветните писания са свързани с новозаветните чрез обяснението за вечното намерение на Йехова, за много евреи те ще бъдат като зора на ново сътворение, възкресение за душата. Видят ли Христос, проповядван чрез евангелието, изобразен в страниците на старозаветните писания, ще схванат колко ясно Новият Завет обяснява Стария и техните задрямали способности ще се събудят да признаят Христос като Спасител на света. Мнозина чрез вяра ще признаят Христос като свой Изкупител“ (Пак там. С. 170).

**За разискване**:

`1. Когато Божият закон и особено съботата бъдат ясно представени в последните дни, нима не е разумно да се смята, че евреите – мнозина от които гледат така сериозно на Десетте заповеди, както и адвентистите – ще играят роля за разясняването на някои от тези въпроси пред света? Все пак, що се касае до спазване на съботата, адвентистите в сравнение с евреите са „новите деца в блока“. Обсъдете това.`

`2. Защо от всички църкви именно Адвентната трябва да бъде най-успешна в достигането до евреите? Какво можете вие или местната ви църква да направите, за да се постараете да достигнете евреите във вашата общност?`

`3. Какво да научим от грешките на мнозина от древния Израил? Как да избегнем допускането на същите грешки днес?`