---
title:  Целият Израил ще се спаси
date:   13/12/2017
---

`Прочетете Римляни 11:25-27. Какви велики събития предсказва тук Павел?`

Християните от векове спорят върху Римляни 11:25-27. Все пак има няколко ясни неща. За начинаещите, цялата идея тук е, че Бог се опитва да достигне до юдеите. Казаното от Павел е в отговор на въпроса, повдигнат в началото на главата: „Отхвърлил ли е Бог Своите люде?“. Разбира се, отговорът е „не” и обяснението му гласи, (1) че слепотата (гр. porosis, „твърдостта”) е само „частична” и (2) че това е само временно, „докато влезе пълното число на езичниците”.

Какво означава „пълното число на езичниците”? Мнозина виждат тази фраза като начин да се изрази изпълнението на евангелското поръчение, при което целият свят трябва да чуе евангелието. „Пълното число на езичниците” влиза тогава, когато евангелието бъде проповядвано навсякъде. Вярата на Израил, изявена в Христос, става всемирна. Евангелието се проповядва по целия свят. Идването на Исус наближава. В този момент много евреи започват да се стичат при Исус.

Друго затруднение е смисълът на фразата „целият Израил ще се спаси“ (Римляни 11:26). Тя не бива да бъде тълкувана, че всеки евреин по някакъв Божествен указ в края на времето ще получи спасение. Писанието никъде не учи за универсализма, било за цялата човешка раса или за дадена част от нея. Павел се надява да спаси поне „някои от тях“ (Римляни 11:14). Някои приемат Месия, други Го отхвърлят, както се случва навсякъде по света.

В коментар върху Римляни, 11 глава Елън Уайт говори за времето на „заключителното проповядване на евангелието“, когато „мнозина чрез вяра ще признаят Христос като свой Изкупител“ (Деяния на апостолите. Гл. 35: „Спасение за евреите“, изд. „Нов живот“, София, 1992, с. 170)

„Още много работа предстои да се върши в нашия свят. Господ е заявил, че ще бъдат събрани не само езичниците, но и евреите. Мнозина сред евреите ще бъдат духовно обърнати и чрез тях ще видим Божието спасение да осветява като лампа. Евреи има навсякъде и на тях трябва да им бъде представена истината. Мнозина от тях ще дойдат до светлината и ще проповядват непроменимостта на Божия закон с удивителна сила” (Евангелизъм. Кн. 3. Част XV: „Работа със специални групи хора“, гл. „Голяма жетва от евреите“, изд. „Нов живот“, София, 2001, с. 130).

`Отделете време, за да помислите за еврейските корени на християнската вяра. Как съответното проучване на еврейската религия може да ви помогне да разберете по-добре християнската вяра?`