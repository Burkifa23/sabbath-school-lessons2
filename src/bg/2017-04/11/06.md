---
title:  Спасението на грешниците
date:   14/12/2017
---

Любовта на Павел към неговия народ проличава ясно в Римляни 11:25-27. Колко ли му е било трудно някои от сънародниците му да се борят против него и против истината на евангелието. И все пак, сред всичко това, той продължава да вярва, че мнозина ще видят Месия в лицето на Исус.

`Прочетете Римляни 11:28-36. Как Павел показва Божията любов не само към евреите, но и към цялото човечество? Как изразява тук удивителната и тайнствена сила на Божията благодат?`

В Римляни 11:28-36 – макар че е представен контраст между евреите и езичниците – изпъква едно: Божията милост, любов и благодат се изливат над грешниците. Защото още отпреди основаването на света Божият план е да спаси човечеството и да се използват други човешки същества, дори народи, като инструменти в Неговите ръце за осъществяване на Божествената Му воля.

`Внимателно и с молитва прочетете Римляни 11:31. Каква важна идея трябва да извлечем от този текст за нашето свидетелстване не само сред евреите, но и сред всички, с които по някакъв начин общуваме?`

Несъмнено, ако през вековете християнската църква се беше отнасяла по-добре с евреите, много повече щяха да дойдат при Месия. Великото отпадане в първите векове след Христос и изключителното просмукване на езичеството в християнството – включително и отхвърлянето на седмия ден, съботата, в полза на неделята – определено не улесняват евреите, които може би биха били привлечени към Исус.

Колко важно е всички християни, осъзнавайки дадената им в Исус милост, да проявят тази милост спрямо другите. Не можем да бъдем християни, ако не го направим (вж. Матей 18:23-36).

`Има ли някой, към когото трябва да проявите милост – някой, който може би не я заслужава? Защо не я проявите, независимо колко трудно може да е това? Нима Исус не прави същото за нас?`