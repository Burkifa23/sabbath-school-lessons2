---
title:  Кое е общото между евреите и езичниците
date:   18/10/2017
---

В Римляни, 1 глава апостол Павел говори специално за греховете на езичниците, които в миналото са изгубили Бога от поглед и по този начин са се отдали на най-порочни практики.

Но той изобщо няма намерение да оставя своя собствен народ, своите сънародници. Въпреки всички предимства, които са получили (Римляни 3:1,2), те също са грешници, осъдени от Божия закон и нуждаещи се от спасителната благодат на Христос. В този смисъл – че са грешници, нарушили Божия закон и нуждаещи се от Божествена благодат за спасение – евреите и езичниците са едни и същи.

`Прочетете Римляни 2:1-3, 17-24. Против какво ни предупреждава тук Павел? Каква вест на предупреждение трябва да извлечем всички ние, независимо дали сме евреи, или езичници?`

„След като апостолът разкрива, че всички езичници са грешници, сега по един специален и най-категоричен начин показва, че и евреите живеят в грях най-вече защото се покоряват на Закона само външно, т.е. според буквата, а не според духа” (Лутер, М. Коментар върху „Посланието към римляните“. С. 61 – англ. изд.).

В много случаи лесно можем да видим и да посочим греховете на другите. Но колко често самите ние сме виновни за същото, ако не и за по-лоши неща? Проблемът е, че сме склонни да си затваряме очите за самите нас или, за да се почувстваме по-добри, гледаме колко лоши са другите в контраст с нас.

Павел не одобрява нищо в този дух. Той иска сънародниците му да не съдят прибързано езичниците, защото те, евреите – дори като избран народ – са грешници. В някои случаи са дори още по-големи грешници от езичниците, които толкова бързо осъждат, защото като евреи са получили по-голяма светлина от езичниците.

Идеята на Павел във всичко това е, че никой от нас не е праведен, никой от нас не отговаря на Божествения стандарт, никой не е добър по рождение или свят по наследство. Евреин или езичник, мъж или жена, богат или беден, боящ се от Бога или отхвърлящ Бога – всички сме осъдени. И ако не беше Божията благодат, разкрита в евангелието, нямаше да има надежда за никого от нас.

`Колко често вие, дори само в ума си, осъждате другите за неща, за които и сами сте виновни? Ако се вслушате в написаното от Павел тук, как бихте могли да се промените?`