---
title:  Божията сила
date:   15/10/2017
---

`„Защото не се срамувам от благовестието Христово; понеже е Божия сила за спасение на всекиго, който вярва, първо на юдеина, а после и на езичника. Защото в него се открива правдата, която е от Бога чрез вяра към вяра, както е писано: „Праведният чрез вяра ще живее“ (Римляни 1:16,17). Каква е вестта на тези стихове? Как сте преживели обещанията и надеждата, съдържащи се в тях?`

В този пасаж срещаме няколко ключови думи:

1. _Благовестието_. Тази дума е превод от гръцки на „добра новина” или „добра вест”. Самостоятелно думата може да се отнася до която и да било добра новина; но видоизменена, както е в този пасаж, от допълнението „Христово”, тя означава „добрата вест за Месия“ (Христос е транслитерация на гръцката дума, означаваща „Месия”). Добрата новина е, че Месия е дошъл и хората могат да се спасят, като повярват в Него. Именно в Исус и в Неговата съвършена праведност – а не в нас или не дори в Божия закон – човек би могъл да намери спасение.

2. _Правдата_. Тази дума се отнася до качеството на „правота“ пред Бога. В „Посланието към римляните“ се разгръща специалното значение на тази дума и ние ще го изложим по-нататък в нашето разглеждане на книгата. Трябва да посочим, че в Римляни 1:17 значението ѝ се определя с фразата „от Бога”. Това е правда, произтичаща от Бога, осигурена от самия Него. Както ще видим, тук е единствената достатъчно добра правда, за да ни донесе обещанието за вечен живот.

3. _Вяра_. На гръцки думите, преведени в този пасаж като „вярва“ и „вяра”, са глаголна и съществителна форма на една и съща дума: pisteuo („вярвам“) и pistis („убеждение“ или „вяра“). Значението на вярата, като свързана със спасението, ще се доразвие в по-нататъшното ни изучаване на „Посланието към римляните“.

`Някога борите ли се с увереността? Имало ли е случаи, когато истински сте се питали дали сте спасени, или не, или дори дали можете да бъдете спасени? Кое води до тези страхове? На какво се основават те? Възможно ли е да се дължат на реалността? Тоест възможно ли е да водите начин на живот, който отрича вашата изповед на вярата? Ако е така, какви решения трябва да вземете, за да имате тези обещания и уверения, дадени ви в Исус?`