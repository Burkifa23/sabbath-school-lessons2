---
title:  Разширено изучаване
date:   20/10/2017
---

„Така библейската терминология разкрива, че грехът не е бедствие, сполетяло човека, без той да забележи, а е резултат от активно отношение и избор от страна на човека. Нещо повече, грехът не е отсъствие на добро, а е „разочароване” според Божиите очаквания. Той е лош курс, съзнателно избран от човека. Не е слабост, за която хората не могат да бъдат държани отговорни, защото човек в акта на греха съзнателно избира път на бунт против Бога, престъпване на закона Му, и не се вслушва в Божието Слово. Грехът се опитва да мине отвъд поставените от Бога граници. Накратко, грехът е бунт против Бога” (Наръчник по теология на адвентистите от седмия ден. С. 239 – англ. изд.).

„Представена ми бе ужасна картина на състоянието на света. Неморалността цари навсякъде. Разпуснатостта е големият грях на този век. Никога преди порокът не е повдигал уродливата си глава както сега. Хората са като вцепенени и обичащите добродетелта и истинската доброта са почти обезсърчени от смелостта, силата и разпространението на порочността. Беззаконието, което преобладава, не е ограничено единствено сред невярващите и подигравачите. О, да беше така, но не е. Много мъже и жени, които изповядват Христовата религия, са съгрешили. Дори някои, които изповядват, че очакват идването Му, не са по-подготвени за това събитие от Сатана. Те не се очистват от всяка нечистота. От толкова дълго са служили на страстта си, че е естествено мислите им да бъдат нечисти и въображението покварено“ (Уайт, Е. Свидетелства към църквата. Т. 2. Гл. 52: „Морална поквара“, изд. „Ел Уай“, София, 2012, с. 287).

**За разискване**:

`1. Какъв отговор бихте дали на тези, които въпреки всичко, случващо се наоколо, настояват, че човечеството върви към по-добро? Какви аргументи представят и как им отговаряте?`

`2. Вижте цитата от Елън Уайт в частта за петък. Ако се разпознавате в него, какъв би бил отговорът ви? Защо е важно да не се отказваме в отчаяние, а да продължаваме да изискваме Божиите обещания – първо, за опрощение; и второ, за очистване? Кой е онзи, който би желал да кажете веднъж завинаги: „Няма смисъл. Прекалено покварен съм. Никога не бих могъл да бъда спасен, затова е най-добре да се откажа”? Него ли слушате, или Исус, Който ни казва: „Иди си и не съгрешавай вече” (Йоан 8:11)?`

`3. Защо за нас като християни е толкова важно да разберем основната човешка греховност и поквара? Какво може да се случи, ако изгубим от поглед тази тъжна, но вярна реалност? До какви грешки би могло да ни доведе фалшивото разбиране на истинското ни състояние?`

`4. Помислете за неизброимото множество протестанти, избрали по-скоро да умрат, отколкото да се отрекат от вярата. Колко силни сме ние във вярата? Достатъчно силни ли сме да умрем за нея?`