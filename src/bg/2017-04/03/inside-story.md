---
title:  Разказ
date:   20/10/2017
---

#### Една година на мисия – Част 2

Когато членовете на местните адвентни църкви наблюдавали изпълнената с ентусиазъм „Една година мисия“ (ЕГМ), разбирали, че те също могат да направят нещо специално за обществото и започвали да следват примера и да общуват със съседите си.

„Мога да кажа честно – казва Ана, - че не съм мислила за работа в големите градове. Не разбирах какъв е реалният проблем. По-лесно е да се отиде в някое село. Но след като се включих в този проект, виждам, че ние наистина трябва да сме там. Когато се върнах в родната ми църква в Русия, видях всичко в нова светлина. Осъзнах, че трябва да работим по-различно, да бъдем истински християни. Нещо в начина ми на мислене се бе променило. Разбирах как трябва да живеем и да работим. Бях толкова вдъхновена в Ню Йорк, че започнах да се моля да разбера какво да се направи в моята дивизия“, спомня си Ана.

През юни 2013 г. стотици ръководители, пастори и евангелизатори от целия свят се събраха в Ню Йорк, за да участват в Международното училище за евангелизиране към Генералната конференция. Програмата включваше обучение през деня и практика във вечерните евангелизаторски събрания, които се провеждаха из целия град.

Леонид Рутковски, пастор от Евро-Азиатската дивизия (ЕАД), изнесе беседи в украинските и руските църкви в Ню Йорк. Когато не преподаваше или не присъстваше на събрания, Леонид и Виктор Козаков, мисионският ръководител към ЕАД, дискутираха как могат да направят нещо подобно в своята дивизия.

„Решихме, че ако хората проповядват в Ню Йорк и постигат добри резултати, бихме могли да го направим и наша почва – казва Леонид. – След като може да се получи в Ню Йорк, значи може да се получи и в Москва или Киев.“

„Мисионското училище ни даде ясни напътствия за работата в големите градове. Сега вече имахме план, имахме и цел, която да постигнем.“

Когато се срещнала с Леонид, Ана чула с вълнение за създадените планове. „Имаме цел да почукаме на всяка врата в Киев – обяснил той. – В града има 700 000 врати и ние искаме да стигнем до всяка от тях. Ще имаме специални карти, показващи всяка улица, всеки район и всяка къща.“

Ана била възхитена. „Можех да видя Божието водителство и осъзнах, че трябва да отида в Киев. Бог има чуден план, просто трябва да го следваме.“

Като директор в Киев на програмата „Мисия за големите градове“ Леонид обучава местните членове да проповядват, ръководи работата на библейските работници и литературните евангелизатори, както и на медицинските мисионери, които предоставят простички средства за лечение на хората, включително 16 образователни програми – за отказване от пушенето, готвене и поддържане на теглото, възстановяване от алкохолизъм, здраве за майки и деца и още много.

_Продължението следва._