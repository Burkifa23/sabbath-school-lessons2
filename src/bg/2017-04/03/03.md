---
title:  Всички съгрешиха
date:   16/10/2017
---

`Прочетете Римляни 3:23. Защо ни е толкова лесно на нас, християните, да повярваме в тази вест? В същото време какво би могло да накара някои хора да оспорят истинността на този текст?`

Колкото и да е учудващо, някои всъщност отправят предизвикателство към идеята за човешката греховност с твърдението, че хората поначало са добри. Но проблемът се дължи на липсата на разбиране за това какво представлява истинската доброта. Всеки може да се сравнява с някого другиго и да се чувства добре. Та нали винаги можем да намерим някой по-лош от нас, за да се сравним с него. Но това едва ли ни прави добри. Когато се сравним с Бога и с Неговата святост и праведност, никой от нас не би могъл да получи нищо друго освен смазващо чувство на отвращение и погнуса от самия себе си.

В Римляни 3:23 се говори и за „прослава от Бога”. Фразата е била тълкувана по множество начини. Може би най-простичкият превод ни предава смисъла, който се съдържа в 1 Коринтяни 11:7: „Защото мъжът (...) е образ и слава на Бога”. На гръцки думата за „слава“ може да се приеме като свободен еквивалент на думата за „образ”. Грехът разваля Божия образ в човеците. Греховните човеци не успяват да отразят образа или славата на Бога.

`Прочетете Римляни 3:10-18. Променило ли се е нещо днес? Кое от тези описания ви представя най-добре; какви бихте били, ако Христос не присъстваше в живота ви?`

Колкото и да сме лоши, нашето положение не е безнадеждно. Първата стъпка е да признаем пълната си греховност и своята безпомощност сами да сторим нещо по въпроса. Дело на Светия Дух е да ни доведе до такова убеждение. Ако грешникът не Му се съпротивлява, Духът ще го доведе до сваляне маската на самозащитата, преструвките и себеоправданието; той ще се хвърли към Христос, молейки за Неговата милост: „Боже, бъди милостив към мене, грешника” (Лука 18:13).

`Кога беше последният път, когато отправихте добър, сериозен и безпристрастен поглед към себе си, към подбудите, постъпките и чувствата си? Това може да е твърде неприятно изживяване, нали? Каква е единствената ви надежда?`