---
title:  Човешкото състояние
date:   14/10/2017
---

### За тази седмица прочетете:
Римляни 1:16,17, 22-32; 2:1-10, 17-23; 3:1,2, 10-18, 23.

> <p>Стих за запаметяване</p>
> „Понеже всички съгрешиха и не заслужават да се прославят от Бога” (Римляни 3:23).

В „Посланието към римляните“ апостол Павел се стреми да утвърди важната истина, централна за евангелието – тъжното състояние, в което се намира човекът. Тази истина е реалност, защото от грехопадението насам всички ние сме проядени от греха. Той е втъкан в нашите гени както цвета на очите ни.

В коментара си върху „Римляни“ Мартин Лутер пише следното: „Изразът „всички са под греха“ трябва да бъде възприеман в духовен смисъл; тоест не както хората изглеждат в собствените си очи или в очите на другите, а както стоят пред Бога. Всички те са под греха – онези, които изявяват престъпленията си пред очите на хората, както и тези, които изглеждат праведни в собствените си очи и пред очите на останалите. Извършващите външно добри дела ги правят от страх поради наказание или от любов към печалба и слава, или в друг случай от удоволствие заради определено нещо, но не и от изпълнен с копнеж и подготвен ум. По този начин човек постоянно се упражнява във външното извършване на добри дела, но вътрешно е напълно погълнат от греховни желания и зла похот, които са противни на добрите дела” (Лутер, М. Коментар върху „Посланието към римляните“. С. 69 – англ. изд.).