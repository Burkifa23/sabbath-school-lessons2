---
title:  Мъртви за закона
date:   19/11/2017
---

`Прочетете Римляни 7:1-6. Каква илюстрация използва тук Павел, за да покаже на читателите си тяхната връзка със закона, и каква идея предава чрез тази илюстрация?`

Илюстрацията на Павел в Римляни 7:1-6 сякаш е малко сложна, но внимателният анализ на пасажа ще ни помогне да проследим неговите разсъждения.

В цялостния контекст на писмото Павел говори за системата на поклонение, установена на Синай; често пъти има предвид именно нея под думата закон. На евреите им е трудно да осмислят факта, че тази система, дадена им от Бога, трябва да приключи с идването на Месия. Точно за това говори Павел – еврейските вярващи все още не са готови да изоставят онова, което е било толкова важна част от живота им.

По същество илюстрацията на Павел е следната: Една жена е омъжена за мъж. Законът я обвързва с него до края на живота му. По време на своя живот тя не може да има връзка с други мъже. Но когато той почине, е свободна от закона, обвързващ я с мъжа ѝ (Римляни 7:3).

`Как Павел прилага илюстрацията за брачния закон към системата на юдаизма? Римляни 7:4,5.`

Както смъртта на съпруга освобождава жената от закона на нейния съпруг, така и смъртта на стария живот в плътта, чрез Исус Христос, освобождава евреите от закона, който би трябвало да спазват, докато Месия не изпълни неговите символи.

Сега вече евреите са свободни да се „оженят отново“. Те са поканени да сключат семеен съюз с възкръсналия Месия и по този начин да принасят плод за Бога. Тази илюстрация е още един от прийомите, използвани от Павел, за да убеди евреите, че сега вече са свободни да изоставят древната система.

И отново, като се има предвид всичко друго, което Павел и Библията заявяват за послушанието към Десетте заповеди, не е разумно да се твърди, че Павел казва на еврейските вярващи: заповедите вече не са задължителни. Хората, използващи тези текстове в опит да наложат своята теза – че моралният закон е премахнат – всъщност изобщо не искат да кажат точно това; онова, което се опитват да кажат, е, че само седмият ден, събота, е премахнат, а не останалата част от закона. Да се тълкуват стиховете от Римляни 7:4,5 като поучаващи, че четвъртата заповед е премахната, заместена или променена с неделята, означава да им се придаде смисъл, който те никога не е било замислено да имат.