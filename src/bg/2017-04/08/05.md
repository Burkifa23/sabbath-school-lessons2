---
title:  Човекът от Римляни, 7 глава
date:   22/11/2017
---

`„Обаче, ако върша това, което не искам, съгласен съм със закона, че е добър. Затова не аз сега върша това, но грехът, който живее в мене” (Римляни 7:16,17). Каква борба е представена тук?`

Използвайки закона като огледало, Светият Дух убеждава човека, че не е угоден на Бога, тъй като не изпълнява изискванията на закона. Чрез усилия за посрещане на тези изисквания грешникът показва съгласието си, че законът е добър.

`Каква вече представена от Павел идея се повтаря за по-голяма убедителност? Римляни 7:18-20.`

За да убеди човека в нуждата му от Христос, Светият Дух често го превежда през „старозаветен” тип преживяване. Елън Уайт описва опитността на Израил, както следва: „Людете не осъзнават греховността на собствените си сърца и че без Христос е невъзможно да пазят Божия закон; затова с радост влизат в завет с Бога. Чувствайки, че са в състояние да установят своя собствена правда, те заявяват: „Всичко, каквото е казал Господ, ще вършим и ще бъдем послушни” (Изход 24:7) (...) Но само няколко седмици изминават и те нарушават завета си с Бога, и се покланят на ръкотворен образ. Не могат да се надяват на Божията благодат чрез един завет, който са нарушили. И сега, виждайки своята греховност и нужда от опрощение, са доведени дотам, че да почувстват нуждата си от Спасителя, разкрит в Авраамовия завет“ (Уайт, Е. Патриарси и пророци. Гл. 32: „Законът и заветите“, изд. „Нов живот“, София, 1996, с. 250).

За съжаление, като не успяват ежедневно да подновят посвещението си на Христос, много християни на практика служат на греха, колкото и да им е неприятно да го признаят. Те разсъждават, че в действителност преживяват нормалната опитност на освещението и че просто все още им предстои да изминат дълъг път. Така вместо да отнесат познатите си грехове при Христос и да Го помолят за победа над тях, се скриват зад Римляни, 7 гл., където – според тях – им се казва, че е невъзможно да вършат правото. Но на практика тази глава заявява, че е невъзможно да се върши правото, когато човек е поробен от греха, но че победата е възможна в Исус Христос.

`Печелите ли победите над себе си и греха, които Христос ни обещава? Ако не, защо? Какви погрешни решения вие – и само вие – вземате?`