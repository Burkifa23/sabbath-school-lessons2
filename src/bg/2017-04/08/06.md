---
title:  Спасени от смъртта
date:   23/11/2017
---

`Прочетете Римляни 7:21-23. Преживели ли сте същата борба в живота си дори като християни?`

В този пасаж Павел поставя знак на равенство между закона в телесните части (тялото му) и закона на греха. Апостолът казва, че „с плътта” си служи „на греховния закон“ (Римляни 7:25). Но служенето и покоряването на този закон означава смърт (вж. Римляни 7:10,11, 13). Ето защо неговото тяло – както функционира в покорност на греха – съвсем подходящо може да бъде описано като „тялото на тази смърт“.

Законът на ума е Божият закон, Божието откровение на Неговата воля. Под убеждението на Светия Дух Павел се съгласява с този закон. Умът му решава да го спазва, но когато се опитва да го направи, не може, защото тялото му иска да съгрешава. Кой ли не е изпитвал същата борба? В ума си знаете какво искате да направите, но тялото ви крещи за нещо друго.

`Как можем да бъдем избавени от тази трудна ситуация, в която се озоваваме? Римляни 7:24,25.`

Мнозина са се питали защо, след като стига до славната кулминация в израза „Благодарение Богу! има избавление чрез Исуса Христа, нашия Господ“, Павел още веднъж се връща към душевните си борби, от които очевидно е бил избавен. Някои разбират благодарственото възклицание като казано между другото. Те смятат, че подобно възклицание естествено следва вика: „Кой ще ме избави?“. Твърдят, че преди да продължи с обширното представяне на славното избавление (Римляни, 8 гл.), Павел обобщава казаното в предишните стихове и отново изповядва конфликта си със силите на греха.

Други твърдят, че под „сам аз” Павел има предвид „оставен сам на себе си, премахвайки Христос от картината“. Както и да разбираме Римляни 7:24,25, едно трябва да остане ясно – сами, без Христос, сме безпомощни срещу греха. С Христос имаме нов живот в Него, при който – макар „аз“-ът постоянно да надига глава – обещанията за победа са наши, ако решим да ги изискаме. Както никой не може да диша вместо вас, да кашля вместо вас или да киха вместо вас, така и никой не може да избере да се предаде на Христос вместо вас. Само вие можете да вземете това решение. Няма друг начин за спечелване на победите, обещани за нас в Исус.