---
title:  Кой е човекът от Римляни, 7 глава?
date:   18/11/2017
---

### За тази седмица прочетете:
Римляни, 7 гл.

> <p>Стих за запаметяване</p>
> „Но сега, като умряхме към това, което ни държеше, освободихме се от закона; тъй щото ние служим по нов дух, а не по старата буква“ (Римляни 7:6).

Малко са главите в Библията, пораждали такива спорове, както Римляни, 7 гл. Относно свързаните с нея спорни въпроси „Адвентен библейски коментар“ казва: „Значението [на Римляни 7:14-25] е един от най-обсъжданите проблеми в цялото Послание. Ключовият въпрос е дали описанието на такава силна морална борба би могло да бъде автобиографично и – и ако е така – дали пасажът се отнася до опитността на Павел преди или след обръщането му. Фактът, че той говори за личната си битка с греха, изглежда очевиден от най-простичкото значение на неговите думи (ср. Римляни 7:7-11;{...}). Освен това е вярно, че той описва конфликт, преживяван в по-голяма или по-малка степен от всяка душа, сблъскала се или пробудена за духовните претенции на Божия свят закон“ (Адвентен библейски коментар. Т. 6. С. 553 – англ. изд.).

Изследователите на Библията са на различно мнение дали Римляни, 7 гл. описва опитността на Павел преди или след обръщането му. Каквото и становище да заемете, важното е, че правдата на Исус ни покрива и че в Неговата праведност ние стоим съвършени пред Бога, Който обещава да ни освети, да ни даде победа над греха и да ни направи съобразни с „образа на Сина Му” (Римляни 8:29). Това са важни аспекти, които трябва да знаем и да преживяваме, докато се стремим да разпространим „вечното благовестие“ на „всеки народ и племе, език и люде” (Откровение 14:6).