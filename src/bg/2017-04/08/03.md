---
title:  Грехът и законът
date:   20/11/2017
---

Щом Павел говори за цялата система на закона от Синай, то какво да кажем за Римляни 7:7, където специално се споменават Десетте заповеди? Нима това не оборва твърдението, защитено вчера, че Павел не говори за премахване на Десетте заповеди?

Отговорът е „не”. Не бива да забравяме, че думата „закон“ за Павел обозначава цялата система, представена на Синай, която включва моралния закон, но не се ограничава с него. Ето защо той би могъл да цитира закона, както и всяка друга част от цялата еврейска система, за да представи своята позиция. Но когато системата приключва със смъртта на Христос, това не включва моралния закон, съществувал преди Синай и продължаващ да съществува и след Голгота.

`Прочетете Римляни 7:8-11. Какво казва тук Павел за връзката между закона и греха?`

Бог се разкрива на евреите, като описва в подробности кое е правилно и кое – погрешно, според моралните, гражданските, церемониалните и здравните въпроси. Освен това обяснява наказанията за нарушаването на различните разпоредби. Нарушаването на разкритата Божия воля тук е определено като грях.

Затова Павел обяснява, че не би знаел дали е грях да се пожелава, без да е осведомен за този факт от „закона“. Грехът е нарушение на разкритата Божия воля, а там, където разкритата воля е непозната, няма съзнание за грях. Когато тази разкрита воля бъде представена на човека, той осъзнава, че е грешник и е под осъждане и смърт. В този смисъл човекът умира.

В хода на аргументацията на Павел тук и в целия пасаж той се опитва да хвърли мост, за да накара евреите – почитащи „закона” – да видят Христос като неговото изпълнение. Показва, че законът е необходим, но ролята му е ограничена. Законът е предназначен да разкрива нуждата от спасение; той никога не е бил замислян като средството за спечелване на това спасение.

„Предавайки своята опитност, апостол Павел представя важната истина относно делото, което да бъде извършено при обръщането. Той казва: „И аз бях жив някога без закон“ – т.е. не е усещал осъждането – „но когато дойде заповедта“, когато Божият закон е бил представен на съвестта му, „грехът оживя, а пък аз умрях”. Тогава той вече вижда себе си като грешник, осъден от Божествения закон. Отбележете, че Павел, а не законът, умира“ (Коментари на Елън Уайт. Адвентен библейски коментар. Т. 6. С. 1076 – англ. изд.).

`В какъв смисъл сте „умрели” пред закона? Как в този контекст можете да разберете какво е направил Исус за вас, давайки ви нов живот в Себе Си?`