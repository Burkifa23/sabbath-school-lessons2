---
title:  Законът е свят
date:   21/11/2017
---

`Прочетете Римляни 7:12. Как разбирате този стих в контекста на разсъжденията на Павел?`

Тъй като евреите почитат закона, Павел го превъзвишава по всевъзможен начин. Законът е добър в това, което върши, но той никога не може да направи онова, за което не е предназначен – да ни спаси от греха. Затова се нуждаем от Исус, тъй като законът – било то цялата еврейска система или моралният закон в частност – не може да донесе спасение. Това могат да постигнат само Исус и Неговата праведност, достигащи до нас чрез вяра.

`Кого обвинява Павел за своето състояние на „смърт“ и какво реабилитира? Защо е толкова важна тази разлика? Римляни 7:13.`

В Римляни 7:13 Павел представя „закона” във възможно най-добрата му светлина. Той избира да обвини греха, а не закона, за своето ужасно греховно състояние. Това произвежда в него „всякакво пожелание“ (Римляни 7:8). Законът е добър, защото е Божият стандарт на поведение, но като грешник Павел стои осъден пред него.

`Защо грехът толкова удачно разкрива Павел като окаян грешник? Римляни 7:14,15.`

Апостолът се нуждае от Исус Христос. Само Той може да премахне осъждението (Римляни 8:1). Само Христос може да го освободи от робството на греха. Павел описва себе си като „продаден под греха“. Той е роб на греха. Не притежава свобода. Не може да направи онова, което желае. Опитва се да стори всичко, което добрият закон му казва, но грехът не му позволява.

С тази илюстрация Павел се опитва да покаже на евреите тяхната нужда от Месия. Вече е посочил, че победата е възможна само чрез благодат (Римляни 6:14). Същата мисъл е подчертана и в Римляни, 7 гл. Да се живее под „закона” означава робство на греха – безмилостния господар.

`Каква е личната ви опитност с поробването под греха? Някога опитвали ли сте да си играете с греха, с мисълта, че можете да го контролирате според желанията си, само за да се окажете подвластни на един злокобен и безмилостен господар? Добре дошли в реалността! В такъв случай защо трябва да се предавате на Исус и ежедневно да умирате за „аз“-а?`