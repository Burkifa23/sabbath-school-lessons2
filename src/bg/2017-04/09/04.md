---
title:  Плътта или Духът
date:   28/11/2017
---

`„Защото тези, които са плътски, копнеят за плътското; а тези, които са духовни – за духовното. Понеже копнежът на плътта значи смърт; а копнежът на Духа значи живот и мир“ (Римляни 8:5,6). Размишлявайте върху тези стихове. Каква основна вест издигат? Какво ви казват за начина, по който живеете?`

Тук „копнеж” означава насоченост на ума. Една група от хора насочва съзнанието си към осъществяването на естествените желания; другата насочва умовете си към нещата на Духа, за да следва Неговото водителство. Тъй като умът определя действията, двете групи живеят и постъпват по различен начин.

`Какво не може да направи плътският ум? Римляни 8:7,8`

Да насочи човек ума си върху осъществяване желанията на плътта на практика означава да бъде в състояние на вражда против Бога. Той не е загрижен за вършене на Божията воля. Може дори да бъде в бунт против Него, открито презирайки Неговия закон.

Павел иска специално да наблегне върху факта, че ако сте отделени от Христос, е невъзможно да спазвате Божия закон. Отново и отново той се връща към тази тема – независимо колко усилия полага човек, отделен от Христос, не може да се покорява на закона.

Специалното намерение на апостол Павел е да убеди евреите, че се нуждаят от нещо повече от тяхната „Тора” (Закон). С поведението си те доказват, че макар да имат Божествено откровение, са виновни за същите грехове като езичниците (Римляни, 2 гл.). Поуката във всичко това е, че се нуждаят от Месия. Без Него биха били роби на греха, неспособни да се освободят от неговото владичество.

Това е отговорът на Павел на тези евреи, които не могат да разберат защо Старият Завет, даден им от Бога, вече не е достатъчен за спасение. Апостолът признава, че те вършат всичко добре, но също така трябва да приемат и Месия, Който вече е дошъл.

`Помислете за изминалите 24 часа. Делата ви на Духа ли бяха, или на плътта? Какво разкрива отговорът ви за самите вас? Ако са били на плътта, какви промени трябва да предприемете и как можете да ги осъществите?`