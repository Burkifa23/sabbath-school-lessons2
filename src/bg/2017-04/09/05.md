---
title:  Христос във вас
date:   29/11/2017
---

Апостол Павел продължава своето изложение, представяйки в контраст две възможности, с които хората се сблъскват в начина си на живот: или според Духа (т.е. Светия Божи Дух, Който ни е обещан), или според греховното си и плътско естество. Единият води към вечен живот, другият – към вечна смърт. Няма средно положение. Или както казва сам Христос: „Който не е с Мене, той е против Мене; и който не събира с Мене, разпилява“ (Матей 12:30). Трудно би могло да се намери по-ясно свидетелство – нито по-категорично „черно-бяло“.

`Прочетете Римляни 8:9-14. Какво е обещано на хората, напълно предаващи се на Христос?`

Животът „в плътта” е в контраст с живота „в Духа“. Животът „в Духа” бива воден от Духа на Бога, Светия Дух. В тази глава Той е наречен Духът на Христос, може би в смисъл, че е представител на Христос и чрез Него Христос обитава във вярващия (Римляни 8:9,10).

В тези стихове Павел се връща на един похват, който прилага в Римляни 6:1-11. Образно казано, при кръщението „тялото на греха“ – т.е. тялото, служещо на греха – бива унищожено. „Старото естество е разпнато с Него” (Римляни 6:6). Но както при кръщението има не само погребение, но и възкресение, така кръстеният човек възкръсва за нов живот. Това означава умъртвяване на стария „аз” – решение, което ние трябва да вземаме лично, ден след ден, миг след миг. Бог не отнема човешката свобода. Дори след като бъде унищожен старият човек на греха, пак е възможно да се съгрешава. На колосяните Павел пише: „Затова умъртвете природните си части, които действат за земята” (Колосяни 3:5).

Така след обръщането битката с греха все още продължава. Разликата е, че човекът, в когото обитава Духът, сега вече притежава Божествена сила за победа. Нещо повече, тъй като човекът е бил така чудодейно освободен от робовладелеца на греха, той е длъжен никога повече да не служи на греха.

`Размишлявайте върху тази идея, че Божият Дух, възкресил Исус от мъртвите, е същият, Който обитава в нас, ако Му позволим. Помислете за силата, която е на наше разположение! Какво ни пречи да се възползваме от нея така, както би трябвало?`