---
title:  В Исус Христос
date:   26/11/2017
---

`„Сега прочее, няма никакво осъждане на тези, които са в Христа Исуса, които ходят не по плът, но по Дух“ (Римляни 8:1). Какво означава „осъждане”? Няма никакво осъждане за какво? И защо това е толкова добра вест?`

„В Христа Исуса“ е често срещана фраза в посланията на апостол Павел. Да бъде един човек „във“ Христос Исус означава, че Го е приел като свой Спасител. Доверява Му се напълно и е решил да направи начина на живот на Христос свой собствен начин на живот. Резултатът е близък личен съюз с Христос.

„В Христа Исуса“ означава пълен контраст с „в плътта“. Освен това контрастира с преживяванията, подробно представени в глава 7, където Павел описва човек по убеждение, преди да се предаде на Христос, като плътски, имайки предвид, че той е роб на греха. Човекът е под осъждането на смъртта (Римляни 7:11, 13, 24). Служи на „греховния закон“ (Римляни 7:23, 25). Този човек е в ужасно състояние на окаяност (Римляни 7:24).

Но когато се предаде на Исус, в собственото му положение пред Бога настъпва незабавна промяна. Осъден като престъпник на закона до този момент, сега вече той стои съвършен в Божиите очи, сякаш никога не е съгрешавал, защото праведността на Исус Христос го покрива напълно. Няма повече никакво осъждане – не защото човекът е безгрешен, неопетнен или достоен за вечен живот (защото не е!), а тъй като съвършеният живот на Исус застава на мястото на живота на грешника; така вече няма осъждение.

Но добрата новина не свършва дотук.

`Какво освобождава човека от робството на греха? Римляни 8:2.`

„Законът на животворящия Дух“ тук означава планът на Христос за спасение на човечеството в контраст със „закона на греха и на смъртта“, описан в глава 7 като законът, чрез който владее грехът – и чийто край е смъртта. Вместо това законът на Христос носи живот и свобода.

`„Всеки, който отказва да се предаде на Бога, е под властта на друга сила. Той не принадлежи на себе си. Може да говори за свобода, но е в най-жалко робство (...) Докато се ласкае, че следва решенията на собствения си разум, изпълнява волята на княза на мрака. Христос е дошъл да разкъса робските вериги на душата” (Уайт, Е. Копнежът на вековете. Гл. 51: „Светлината на живота“, изд. „Нов живот“, София, 1995, с. 284). Роб ли сте, или сте свободен в Христос? Как да разберете със сигурност?`