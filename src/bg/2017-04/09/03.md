---
title:  Какво не може да направи законът
date:   27/11/2017
---

Колкото и да е добър, „законът“ (церемониалният, моралният и дори двата заедно) не може да стори за нас това, от което най-много се нуждаем, а то е да ни осигури средство за спасение, средство за освобождението ни от осъждането и от смъртта, която самото осъждане носи. Затова се нуждаем от Исус Христос.

`Прочетете Римляни 8:3,4. Какво прави Христос, което законът по естество не е способен да извърши?`

Бог осигурява лекарството, „като изпрати Сина Си в плът, подобна на греховната плът” и „осъди греха в плътта“. Въплъщението на Христос е ключова стъпка в спасителния план. Подходящо е да възвишаваме Кръста, но изпълнението на спасителния план – животът на Христос „в плът, подобна на греховната плът”, също е изключително важно.

Вследствие на онова, което е сторил Бог, изпращайки Христос, сега за нас е възможно да посрещнем праведните изисквания на закона; тоест да вършим правото, изисквано от закона. „Под закон“ (Римляни 6:14) това е невъзможно; „в Христа” вече е възможно.

Но трябва да помним, че вършенето на изискванията на закона не означава спазване на закона достатъчно добре, че да заслужим спасение. Това не е алтернатива – никога не е било такава. Просто означава да живеем така, както Бог ни дава сили да живеем; означава живот на покорност, при който сме „разпнали плътта заедно със страстите и похотите ѝ“ (Галатяни 5:24); означава живот, отразяващ Христос.

„Ходенето” в Римляни 8:4 е идиоматичен израз, обозначаващ „определено поведение“. Думата плът тук посочва необновения човек, било то преди или след убеждението за грях. Ходенето по плът означава да бъдем водени от егоистични желания.

В контраст, ходенето по Дух означава да се изпълняват праведните изисквания на закона. Ние можем да ги посрещнем само с помощта на Светия Дух. Само в Исус Христос има свобода да се върши изискваното от закона. Отделени от Него, нямаме такава свобода. Поробеният от греха намира за невъзможно да върши доброто, което е избрал да върши (Римляни 7:15, 18).

`До каква степен спазвате закона? Слагайки настрана всяка идея за спечелване на спасението чрез закона, дали в живота ви се изпълнява „праведността на закона”? Ако не, защо? Какви недъгави извинения използвате, за да оправдаете поведението си?`