---
title:  Дух на осиновение
date:   30/11/2017
---

`Как апостол Павел описва новата връзка в Христос? Римляни 8:15. Каква надежда за нас съдържа това обещание? Как да я направим реалност в живота си?`

Новата връзка е описана като освобождение от страха. Робът е в робство. Той живее в състояние на постоянен страх от своя господар. Не успява да спечели нищо от дългите си години на служене.

Не е така с човека, който е приел Исус Христос. Първо, той се оставя на доброволно служене. Второ, служи без страх, защото „съвършената любов изпъжда страха” (1 Йоан 4:18). Трето, осиновен като дете, става наследник на безкрайно богатство.

„Духът на робството се поражда чрез стремежа да се живее съобразно религията на закона, чрез стремежа да се изпълнят изискванията на закона с наши сили. За нас има надежда само когато дойдем под Авраамовия завет, който е заветът на благодатта чрез вяра в Исус Христос“ (Коментари на Елън Уайт. Адвентен библейски коментар. Т. 6. С. 1077 – англ. изд.).

`Какво ни вдъхва увереността, че Бог наистина ни е приел като деца? Римляни 8:16.`

Вътрешното свидетелство на Духа потвърждава нашето приемане. Въпреки че не е безопасно да се придържаме единствено към чувствата, тези, които следват светлината на Словото според най-доброто си разбиране, ще чуят вътрешния утвърждаващ истината глас, уверяващ ги, че са били приети като Божии чада.

Наистина Римляни 8:17 ни казва, че сме наследници; т.е. ние сме част от Божието семейство и като наследници, като деца, получаваме прекрасно наследство от нашия Баща. Не го заслужаваме; то ни се дава по силата на новия ни статут в Бога – статут, осигурен чрез Неговата благодат, която е на наше разположение поради смъртта на Исус за нас.

`Колко близки сте с Господа? Наистина ли Го познавате, или просто знаете за Него? Какви промени трябва да направите в живота си, за да имате по-близко ходене с вашия Създател и Изкупител? Какво ви пречи и защо?`