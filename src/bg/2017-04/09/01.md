---
title:  Няма никакво осъждане
date:   25/11/2017
---

### За тази седмица прочетете:
Римляни 8:1-17

> <p>Стих за запаметяване</p>
> „Сега прочее, няма никакво осъждане на тези, които са в Христа Исуса, които ходят не по плът, но по Дух“ (Римляни 8:1).

Римляни, 8 глава е отговорът на Павел на Римляни, 7 глава. В седма глава той говори за разочарованието, провала и осъждането. В осма глава осъждането го няма – заменено е със свобода и победа чрез Исус Христос.

Павел казва в седма глава, че ако откажете да приемете Исус Христос, окаяната опитност на тази глава ще бъде ваша. Ще бъдете роби на греха, неспособни да правите това, което сте избрали да вършите. В осма глава той казва, че Исус Христос ви предлага избавление от греха и свободата да вършите доброто, което желаете, но плътта не ви позволява.

И продължава, обяснявайки, че тази свобода е купена с безкрайна цена. Христос, Божият Син, е приел човешко естество. Това е единственият начин Той да се свърже с нас, да бъде наш съвършен пример и да стане Заместник, умрял вместо нас. Той е дошъл „в плът, подобна на греховната плът” (Римляни 8:3). Резултатът е, че в нас може да се изпълни праведното изискване на закона (Римляни 8:4). С други думи, Христос е завоювал победата над греха – както и е отговорил на положителните изисквания на закона – възможни за тези, които вярват, не като средство за спасение, а като резултат от него. Покорността на закона не е била, нито някога може да бъде средство за спасение. Това е вестта на апостол Павел и на Лутер; тя трябва да бъде и нашата вест.