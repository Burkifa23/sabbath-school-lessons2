---
title:  Разширено изучаване
date:   01/12/2017
---

„Спасителният план не предлага на вярващите живот, свободен от страдания и изпитания от тази страна на царството. Точно обратното, той ги призовава да следват Христос по същия път на себеотрицание и укори (...) Именно чрез такива изпитания и гонения характерът на Христос бива възпроизведен и разкрит в Неговия народ (...) Като участваме в страданията на Христос, ние биваме възпитавани, дисциплинирани и приготвени за споделяне на бъдещата слава“ (Адвентен библейски коментар. Т. 6. С. 568, 569 – англ. изд.).

„Веригата, спусната от Божия престол, е достатъчно дълга, за да достигне и най-големите дълбочини. Христос може да изведе и най-грешния от рова на деградацията и да го постави там, където ще бъде призован като Божие чадо, наследник заедно с Христос на безсмъртно наследство” (Уайт, Е. Свидетелства към църквата. Т. 7. Част V: „Южното поле“ – Какво може да се направи, изд. „Ел Уай“, София, 2012, с. 182).

„Един почетен от цялото Небе идва в този свят, за да застане в човешкото Си естество като Глава на човечеството и да засвидетелства на падналите ангели и на обитателите на непадналите светове, че с дадената от Бога помощ всеки може да спазва Божиите заповеди (...)

Откупът за нас е платен от нашия Спасител. Не е нужно никой да попада в робството на Сатана. Христос стои пред нас като наш всемогъщ Помощник” (Уайт, Е. Избрани вести. Кн. 1. Гл. 46: „Христос – нашият Бог, носещ греха“, изд. „Ел Уай“, София, 2013, с. 309).

**За разискване**:

`1. Прочетете отново цитатите от Елън Уайт в частта за петък. Каква надежда можем да извлечем от тях за самите нас? И по-важното – как да направим тези обещания за победа реални в своя живот? Защо, след като ни е предложено толкова много в Христос, продължаваме да се проваляме в онова, което наистина можем да бъдем?`

`2. Кои са практичните, ежедневни начини, по които можете да копнеете за духовното (Римляни 8:5)? Какво означава това? Какво желае Духът? Какво гледате, четете или мислите, което прави това трудно постижимо във вашия живот?`

`3. Размишлявайте върху идеята, че сме на едната от двете страни във великата борба, без средно положение. Кои са приложенията на този абсолютен, суров факт? Как осъзнаването на тази важна истина повлиява върху начина, по който живеем, и на решенията, които вземаме, дори в „малките“ неща?`