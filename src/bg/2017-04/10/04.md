---
title:  Тайните
date:   05/12/2017
---

**„Защото Моите помисли не са като вашите помисли, нито вашите пътища като Моите пътища, казва Господ. Понеже както небето е по-високо от земята, така и Моите пътища са по-високи от вашите пътища, и Моите помисли – от вашите помисли“ (Исая 55:8,9).**

`Прочетете Римляни 9:17-24. Като се има предвид всичко прочетено до този момент, как трябва да разбираме идеята на Павел тук?`

Справяйки се с Египет по време на изхода и чрез начина, по който го прави, Бог работи за спасението на човешката раса. Божието откровение на самия Него в египетските язви и при избавлението на Неговия народ има за цел да разкрие и пред египтяните, и пред другите народи, че Богът на Израил действително е истинският Бог. То е замислено като покана за хората от останалите народи да изоставят боговете си, да дойдат и да Му се поклонят.

Очевидно фараонът вече е взел решението си против Бога, така че при закоравяването на сърцето му Бог не му отнема възможността за спасение. Закоравяването е срещу призива да пусне Израил, а не срещу Божия апел към фараона да приеме лично спасение. Христос умира за фараона – също като за Мойсей, за Аарон и за останалите чада на Израил.

Важното във всичко това е, че като греховни човешки същества ние имаме толкова ограничена представа за света, за реалността, за Бога и как Той действа в света. Как бихме могли да очакваме да разберем всички Божии пътища, след като природният свят – навсякъде, накъдето се обърнем – съдържа непонятни за нас тайни? Та нали лекарите едва през последните 171 години научиха, че може би е добра идея да си мият ръцете, преди да извършват операция! Ето колко сме били затънали в невежество! А кой знае, ако има още време, какви други неща ще открием в бъдеще, които ще разкрият колко сме затънали в невежество днес!

`Ние определено не разбираме Божиите пътища, но Исус е дошъл, за да ни разкрие какъв е Бог (Йоан 14:9). В такъв случай защо сред всички тайни и неочаквани събития на живота за нас е толкова важно да размишляваме върху характера на Христос и онова, което ни е разкрил за Бога и за Неговата любов към нас? Как познанието за Божия характер ни помага да останем верни сред изпитанията, струващи ни се толкова неоправдани и несправедливи?`