---
title:  Избраните
date:   04/12/2017
---

**„Рече ѝ се: „По-големият ще слугува на по-малкия“; както е писано: „Якова възлюбих, а Исава намразих“ (Римляни 9:12,13).**

Както посочихме в увода за тази седмица, не е възможно правилно да разберем Римляни, 9 глава, докато не осъзнаем, че Павел не говори за индивидуалното спасение. Тук той говори за особената роля, която Бог призовава определени хора да изпълняват. Иска Яков да бъде праотец на онези, които ще бъдат Негово специално евангелизационно средство в света. Приложението на този пасаж не гласи, че Исав не може да бъде спасен. Бог иска той да бъде спасен – също както желае всички хора да се спасят.

`Прочетете Римляни 9:14,15. Как разбираме тези думи в контекста на онова, което четем?`

Павел отново не говори за спасението на отделния човек, тъй като в тази област Бог отправя милост към всички, защото Той „иска да се спасят всичките човеци” (1 Тимотей 2:4). „Защото се яви Божията благодат, спасителна за всичките човеци” (Тит 2:11). Но Бог може да избере отделни народи да изпълняват определена роля и макар че те могат да откажат тази задача, не са в състояние да попречат на Божия избор. Независимо колко силно го желае Исав, той не би могъл да стане праотец на Месия, нито на избрания народ.

В крайна сметка това не е произволно решение от страна на Бога, нито някакъв Божествен декрет, чрез който вратата на спасението бива затръшната пред Исав. Дарът на Божията благодат чрез Христос са на разположение на всички. Всички ние сме били избрани да бъдем спасени, а не изгубени (Ефесяни 1:4,5; 2 Петър 1:10). Нашите индивидуални решения, а не Божиите, ни държат настрана от обещанието за вечен живот в Христос. Исус е умрял за всяко човешко същество. Но Бог представя в Своето Слово условията всяка душа да бъде избрана за вечен живот – вяра в Христос, водеща оправдания грешник до покорност.

`Сякаш няма да се роди никой друг – вие, точно вие сте избрани в Христос още от основаването на света, за да получите спасение. Това е вашето призвание, вашето избиране – всичко, дадено ви от Бога чрез Исус. Каква привилегия, каква надежда! Като се замислите, защо всичко останало избледнява в сравнение с това велико обещание? Защо най-голямата от всички трагедии би била да позволите на греха, на егото и на плътта да ви отнемат всичко, което ви е обещано в Исус?`