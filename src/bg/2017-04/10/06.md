---
title:  Препъване
date:   07/12/2017
---

`„И тъй, какво да кажем? Това, че езичниците, които не търсеха правда, получиха правда, и то правда, която е чрез вярване; а Израил, който търсеше закон за придобиване правда, не стигна до такъв закон. Защо? Затова, че не го търси чрез вярване“ (Римляни 9:30-32). Каква е вестта тук и – по-важното – как можем да приемем тази вест, написана в определено време и място, и да я приложим към себе си днес? Как да избегнем в нашия контекст да допуснем същите грешки, които са допуснали някои израилтяни в своя?`

С думи, които не могат да бъдат погрешно разбрани, Павел обяснява на своите сънародници защо пропускат нещо, което Бог иска да имат – и не само това, те пропускат нещо, което преследват, но не успяват да достигнат.

Интересното е, че езичниците, които Бог приема, дори не са се стремели към такова приемане. Те преследват свои интереси и цели, когато евангелската вест достига до тях. Като осъзнават нейната стойност, те я приемат. Бог ги обявява за праведни, защото приемат Исус Христос като свой Заместник. Това е сделка на вярата.

Проблемът при израилтяните е, че се препъват в камъка за препъване (вж. Римляни 9:33). Някои, не всички (вж. Деяния 2:41), отказват да приемат Исус от Назарет като Месията, изпратен от Бога. Той не отговаря на техните очаквания за Месия, затова, когато идва, Му обръщат гръб.

Преди края на тази глава Павел цитира още един старозаветен текст: „Както е писано: „Ето, полагам в Сион камък, в който да се спъват, и канара, в която да се съблазняват; и който вярва в Него, не ще се посрами“ (Римляни 9:33). В този пасаж Павел отново показва колко важна е истинската вяра за спасителния план (вж. също 1 Петър 2:6-8). Канара за съблазняване? И все пак, който вярва в Него, няма да се посрами? Да, за мнозина Исус е камък за препъване, но за тези, които Го познават и обичат, Той е друг вид скала, „спасителна канара” (Псалми 89:26).

`Някога считали ли сте Исус за „камък за препъване“ или „канара за съблазняване”? Ако да – как се е стигнало дотам? Всъщност какво сте правили, че сте се озовали в такова положение? Как се измъкнахте и какво научихте, така че, да се надяваме, никога повече да не се озовете в този вид противоречаща на Исус връзка?`