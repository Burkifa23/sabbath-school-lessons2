---
title:  Бремето на Павел
date:   03/12/2017
---

**„И вие още Ми бъдете царство свещеници и свят народ. Тези са думите, които трябва да кажеш на израилтяните” (Изход 19:6).**

Бог се нуждае от един народ от мисионери, за да евангелизира света, потънал в езичество, тъмнина и идолопоклонство. Той избира израилтяните и им се разкрива. Планира те да се превърнат в образцов народ и така да привлече останалите към истинския Бог. Божието намерение е чрез откровението на Неговия характер в Израил светът да бъде привлечен към Него. Чрез учението за жертвената система Христос е трябвало да бъде издигнат пред народите и всички, които погледнат към Него, да живеят. Когато Израил растял по численост, когато благословенията му се умножавали, той трябвало да разширява границите си, докато царството му не обхване целия свят.

`Прочетете Римляни 9:1-12. Каква идея представя тук апостол Павел за верността на Бога сред човешките провали?`

Павел изгражда линия на мислене, с която ще покаже, че дадените на Израил обещания не са се провалили напълно. Съществува един остатък и Бог все още цели да работи чрез него. За да установи валидността на идеята за остатъка, Павел отново се потапя в историята на Израил. Той показва, че Бог винаги прави избор: (1) Не избира всички потомци на Авраам да бъдат Негов завет, а само родословието на Исак. (2) Не избира всички потомци на Исак, а само тези на Яков.

Важно е също така да се види, че това наследство, или родословие, не гарантира спасение. Може да сте от правилната кръв, от правилното семейство и дори от правилната църква и пак да бъдете изгубени, пак да сте извън обещанието. Вярата – вяра, която действа чрез любов – разкрива тези, които са „чада на обещанието“.

`Вижте фразата в Римляни 9:6: „Не всички онези са Израил, които са от Израиля“. Каква важна вест можем да открием в нея за себе си ние като адвентисти, които по множество начини имаме същата роля в нашата епоха както древните израилтяни – в тяхната?`