---
title:  Аммий – „люде Мои”
date:   06/12/2017
---

В Римляни 9:25 Павел цитира Осия 2:23, а в Римляни 9:26 – Осия 1:10. Историческият фон е следният: Бог нарежда на Осия да си вземе „блудна жена” (Осия 1:2) като илюстрация за Божията връзка с Израил, тъй като народът се е отклонил след чужди божества. Децата, родени в този брак, получават имена, които обозначават Божието отхвърляне и наказание на идолопоклонническия Израил. Третото дете е наречено Ло-Аммий (Осия 1:9), което буквално означава „нелюде Мои“.

И все пак, сред всичко това Осия предсказва, че ще дойде ден, когато – след като накаже Своя народ – Бог ще ги възстанови, ще премахне фалшивите им богове и ще сключи завет с тях (вж. Осия 2:11-19). В този момент онези, които са били Ло-Аммий – „нелюде Мои”, ще станат Аммий – „люде Мои”.

В дните на Павел Аммий са „нас, които призова не само измежду юдеите, но и измежду езичниците” (Римляни 9:24). Какво ясно и силно свидетелство на евангелието – евангелие, което още от самото начало е замислено за целия свят. Нищо чудно, че ние като адвентисти вземаме участие чрез нашето призвание в Откровение 14:6: „И видях друг ангел, че летеше посред небето, който имаше вечното благовестие, за да прогласява на обитаващите по земята и на всеки народ и племе, език и люде“. Днес, както и в дните на Павел, както и в дните на древния Израил, благата вест за спасението трябва да бъде разпространявана по целия свят.

`Прочетете Римляни 9:25-29. Обърнете внимание колко често Павел цитира Стария Завет, за да изложи идеята си за нещата, случващи се по негово време. Каква е основната вест, съдържаща се в този текст? Каква надежда предлага на своите читатели?`

Фактът, че някои от сънародниците на Павел отхвърлят призива на евангелието, поражда „голяма скръб и непрестанна мъка в сърцето“ му (Римляни 9:2). Но има остатък. Божиите обещания не се провалят – дори когато хората се провалят. В крайна сметка надеждата ни е, че Божиите обещания ще се осъществят и ако изискваме тези обещания за нас, те също ще се изпълнят в нас.

`Колко често са ви подвеждали хората? Колко често вие сте подвеждали себе си и другите? Сигурно повече пъти, отколкото можете да преброите, нали? Какви поуки бихте могли да извлечете от тези провали за това къде в крайна сметка да възложите доверието си?`