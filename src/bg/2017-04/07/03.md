---
title:  Когато царува грехът
date:   13/11/2017
---

`Какъв съвет ни е даден в Римляни 6:12?`

Думата „царува” разкрива, че „грехът” тук е представен като цар. Гръцката дума, преведена като „царува”, буквално означава „да бъде цар“ или „да постъпва като цар”. Грехът твърде силно желае да царува над смъртните ни тела и да диктува нашето поведение.

Когато апостол Павел казва: „да не царува грехът“, загатва, че оправданият човек може да избере да попречи на греха да се настани като господар в живота му. Точно тук на сцената излиза действието на волята.

„Това, което трябва да разбереш, е истинската сила на волята. Тя е управляващата сила в живота на човека – силата, която взема решение или прави избор. Всичко за¬виси от правилното ѝ действие. Бог е дал на хората силата да избират; тяхно право е да упражняват тази сила. Ти не мо¬жеш да промениш сърцето си, не можеш със свои сили да заобичаш Бога; но можеш да избереш да Му служиш. Ти можеш да Му отдадеш во¬ля¬та си; тогава Той ще действа в теб и да желаеш, и да вършиш необходимото според Неговата добра воля. Така цялото ти естество ще бъде доведено под контрола на Христовия Дух; чувствата и привързаността ти ще бъат съсредоточени върху Него, мислите ти ще бъдат в хармония с Него” (Уайт, Е. Пътят към Христос. Гл. „Посвещение“, изд. „Нов живот“, София, 1995, с. 47).

Гръцката дума в Римляни 6:12 , преведена като „страсти”, означава „желания”. Тези желания може да са или за добро, или за зло; когато царува грехът, той ще ни кара да желаем злото. Желанията ще са силни, дори неустоими, ако се борим с тях със собствени сили. Грехът може да бъде жесток тиранин, който никога не се задоволява, а постоянно се връща за още и още. Можем да отхвърлим този тираничен господар само чрез вяра, само като изискваме обещанията за победа.

Фразата „и тъй“ от Римляни 6:12 е особено важна. Тя препраща към казаното по-рано, особено към споделеното в Римляни 6:10,11. Кръстеният човек вече живее „за Бога”. Тоест Бог е центърът на неговия нов живот. Човек служи на Бога, вършейки угодното на Него, и затова не може да служи едновременно и на греха. Той е „жив към Бога в Христа Исуса”.

`Върнете се на цитата от Елън Уайт в частта за днес. Обърнете внимание колко важна е концепцията за свободната воля. Като морални същества ние трябва да имаме свободна воля – силата да избираме правото и кривото, доброто и злото, Христос или света. През следващите 24 часа се опитайте съзнателно да проследите как използвате тази морална свободна воля. Какво можете да научите за вашата употреба – или злоупотреба – с този свещен дар?`