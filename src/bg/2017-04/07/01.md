---
title:  Победа над греха
date:   11/11/2017
---

### За тази седмица прочетете:
Римляни, 6 гл.; 1 Йоан 1:8-2:1.

> <p>Стих за запаметяване</p>
> „Защото грехът няма да ви владее, понеже не сте под закон, а под благодат” (Римляни 6:14).

Щом делата не могат да ни спасят, защо изобщо им обръщаме внимание? Защо просто не продължим да си грешим? Глава 6 е отговорът на апостол Павел на този важен въпрос. Той говори за онова, което обичайно се разбира като „освещение“ – процесът на победа над греха и все по-пълно отразяване на Христовия характер. Думата „освещение“ се среща само два пъти в „Посланието към римляните“. Споменава се в Римляни 6:19, 22 с гръцката дума hagiasmos, която значи „освещение“. На български в тези два текста е преведена като „святост” [ББД, 2005].

Това означава ли, че Павел няма много какво да каже за онова, което означава думата „освещение“? В никакъв случай. В Библията „да се освети” нещо означава „да се посвети“ – обикновено на Бога. Така да бъдем осветени често се представя като осъществен в миналото акт. Например „всичките осветени” (Деяния 20:32). Осветените в това определение са онези, които са посветени на Бога.

Но тази библейска употреба на „освещавам“ по никакъв начин не отрича важната доктрина за освещението или факта, че освещението е дело за цял живот. Библията силно подкрепя тази доктрина, но като цяло употребява друг термин, за да я опише.

През тази седмица ще разгледаме още един аспект на оправданието чрез вяра – аспект, който лесно би могъл да остане недоразбран: обещанието за победа над греха в живота на спасените от Исус.