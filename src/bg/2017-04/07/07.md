---
title:  Разширено изучаване
date:   17/11/2017
---

**За тази седмица прочетете**:

**Елън Уайт**: Вести към младите – статията „Присвояване на победата”; Мисли от планината на благословението – статията „Истински подбуди в служенето”; Свидетелства към църквата, том 3 – статията „Апел към младите”.

Исус „не се съгласява да съгреши. Нито дори в мисъл не се поддава на изкушението. Така може да бъде и с нас! Христовото човешко естество е обединено с Божественото. Исус е подготвен за борбата чрез присъствието на Светия Дух в Него. Той е дошъл, за да ни направи участници в Божественото естество. Обединим ли се с Него чрез вяра, грехът не ще има повече власт над нас! Бог ни протяга ръката на вярата, за да се хванем за божествеността на Христос и да придобием съвършенство на характера“ (Уайт, Е. Копнежът на вековете. Гл. „Изкушението“, изд. „Нов живот“, София, 1995, с. 64).

„При нашето кръщение се посвещаваме да скъсаме всички връзки със Сатана и неговите сътрудници и да вложим сърцето, ума и душата си в делото за разширяване на Божието царство (...) Отец, Синът и Светият Дух се посвещават да сътрудничат на осветените човешки инструменти“ (Коментари на Елън Уайт. Адвентен библейски коментар. Т. 6. С. 1075 – англ. изд.).

„Само изповядване на християнство, но без съответстваща вяра и дела, не ползва нищо. Никой не може да служи на двама господари. Децата на нечестивия са слуги на своя господар. Слуги са на този, на когото се подчиняват. Не могат да бъдат Божии служители, докато не отхвърлят дявола и всичките му дела. Не е безопасно за служителите на небесния Цар да се отдават на удоволствията и забавленията, на които се отдават сатанинските служители, макар и често да повтарят, че тези забавления са безвредни. Бог е разкрил свещени и святи истини, които да отделят народа Му от безбожните и да го очистят за Негово притежание. Адвентистите от седмия ден би трябвало да живеят според вярата си” (Уайт, Е. Свидетелства към църквата. Т. 1. Гл. „Свидетелство десето (1864 г.)“, изд. „Ел Уай“, София, 2013, с. 394).

**За разискване**:

`1. Въпреки че имаме всички тези чудесни обещания за победа над греха, факт е, че всички ние – дори като новородени християни – сме наясно колко сме паднали, колко сме грешни и колко покварени могат да бъдат сърцата ни. Има ли някакво противоречие тук? Обяснете своя отговор.`

`2. В съботноучилищната си група споделете свое свидетелство какво е направил Христос във вас, какви промени сте преживели и какъв нов живот имате в Него.`

`3. Колкото и да е важно винаги да помним, че спасението ни почива единствено в извършеното от Христос за нас, какви опасности възникват, ако прекалено наблягаме върху чудесната истина, изключвайки другата част на спасението – това, което Исус прави в нас, за да ни преобрази по Своя образ? Защо трябва да разберем и да наблягаме и върху двата аспекта на спасението?`