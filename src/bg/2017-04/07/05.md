---
title:  Грях или покорност?
date:   15/11/2017
---

`Прочетете Римляни 6:16. Каква идея изтъква апостол Павел? Защо логиката му тук е толкова разграничаваща? Или едното, или другото, няма средно положение. Каква поука трябва да си извлечем от този толкова явен контраст?`

Павел отново се връща към идеята, че новият живот на вярата не гарантира свобода от греха. Животът на вярата прави възможна победата над греха; всъщност само чрез вяра можем да получим обещаната ни победа.

След като олицетворява греха с цар, владеещ над поданиците си, Павел сега се връща към образа на греха като господар, изискващ покорност от своите слуги. Апостолът посочва, че човек може да избере своя господар. Той може да служи на греха, който води до смърт, или да служи на правдата, която води до вечен живот. Павел не ни оставя междинно положение или възможност за компромиси. Или едното, или другото, защото в края ще се изправим или пред вечен живот, или пред вечна смърт.

`Прочетете Римляни 6:17. Как тук апостол Павел обяснява казаното от него в стих 16?`

Обърнете внимание как, колкото и да е интересно, покорността е свързана с правилната доктрина. Гръцката дума за „доктрина“ тук означава „учение“. Римските християни са учени на принципите на християнската вяра, на които сега вече се покоряват. Така за Павел правилната доктрина, правилното учение, когато му се покоряват „от сърце”, помага на римляните да станат „слуги на правдата” (Римляни 6:18). Понякога чуваме, че доктрината няма значение, стига да проявяваме любов. Това е твърде елементарен израз за нещо, което не е чак толкова просто. Както посочихме в един от предишните уроци, Павел е твърде загрижен за фалшивата доктрина, на която са се поддали галатяните. Затова трябва да бъдем внимателни за твърдения, които по някакъв начин опорочават стойността на правилното учение.

`Слуги на греха, слуги на правдата – контрастът е поразителен. Ако след кръщението съгрешаваме, това означава ли, че не сме истински спасени? Прочетете 1 Йоан 1:8-2:1. Как този пасаж ни помага да разберем какво означава да сме последователи на Христос и все пак да бъдем податливи на изпадане в грях?`