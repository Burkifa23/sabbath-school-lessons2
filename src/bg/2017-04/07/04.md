---
title:  Не под закон, а под благодат
date:   14/11/2017
---

`Прочетете Римляни 6:14. Как трябва да разбираме този текст? Иска ли той да каже, че Десетте заповеди вече не са задължителни за нас? Ако не, защо?`

Римляни 6:14 е едно от ключовите свидетелства в книгата „Римляни“. И твърде често някой ни го цитира в контекста, че седмият ден, съботата, е отменена.

Но очевидно текстът няма предвид това. Вече попитахме по-рано, как е възможно законът да бъде премахнат, а грехът все още да бъде реалност? Тъй като именно моралният закон е този, който дефинира греха! Ако прочетете всичко, написано по-рано в „Посланието към римляните“, чак до глава 6, трудно ще разберете как сред цялото това разискване за реалността на греха Павел внезапно би казал: „Моралният закон – Десетте заповеди, които дефинират греха – е премахнат”. Това е просто нелогично.

Апостол Павел пише на римляните, че човекът, живеещ „под закона” – тоест под еврейската система, както е била практикувана по негово време, с всичките ѝ човешки правила и ограничения – ще бъде ръководен от греха. В контраст, човек, живеещ под благодатта, ще завоюва победа над греха, тъй като законът е записан в сърцето му и Божият Дух може да ръководи неговите стъпки. Приемането на Исус Христос като Месия, оправданието чрез Него, кръщението в Неговата смърт, унищожаването на „стария човек”, възкръсването за нов живот – това са нещата, които детронират греха от нашия живот. Не забравяйте – това е цялостният контекст, в който са записани думите от Римляни 6:14 – контекстът на обещанието за победа над греха.

Не бива да определяме фразата „под закон“ твърде ограничено. Човекът, който се предполага, че живее „под благодат”, но нарушава Божия закон, няма да намери благодат, а осъждане. „Под благодат” означава, че чрез Божията благодат, разкрита в Исус, осъждането, което законът неизбежно донася на грешниците, е премахнато. Затова сега, свободни от това осъждане на смъртта, дължащо се на закона, живеем в „новия живот“ – живот, характеризиращ се и изявен чрез факта, че след като сме мъртви за „аз“-а, вече не сме роби на греха.

`Преживели ли сте реалността на новия живот в Христос? Какви осезаеми доказателства бихте могли да посочите, които разкриват извършеното от Христос във вас? От кои неща не искате да се откажете и защо трябва да се откажете именно от тях?`