---
title:  Където се умножи грехът
date:   12/11/2017
---

В Римляни 5:20 апостол Павел прави едно силно свидетелство: „А гдето се умножи грехът, преумножи се благодатта”. Идеята е, че независимо колко разпространен е грехът или колко ужасни са последиците от него, Божията благодат е достатъчна, за да се справи с греха. Каква надежда би трябвало да ни вдъхне това особено когато сме изкушавани да смятаме греховете си за прекалено големи, за да бъдат опростени! В Римляни 5:21 Павел показва, че макар грехът да води до смърт, Божията благодат чрез Исус е победила смъртта и може да ни даде вечен живот.

`Прочетете Римляни 6:1. С каква логика подхожда тук Павел и как в Римляни 6:2-11 отговаря на този тип мислене?`

Апостол Павел следва интересен ход на мисълта в глава 6 относно това защо оправданият човек не би следвало да греши. За начало, казва той, ние не би трябвало да грешим, тъй като вече сме умрели за греха. След това обяснява какво има предвид.

Потапянето във водите на кръщението представлява погребение. Какво бива погребано? „Старият човек“ на греха – тоест тялото, посветено на греха; тялото, доминирано или управлявано от греха. В резултат на това „тялото на греха“ бива унищожено, така че вече не служим на греха. В Римляни, 6 гл. грехът е представен като господар, който владее над слугите си. След като „тялото на греха”, служило на греха, бъде унищожено, господството на греха над тялото се преустановява. Онзи, който излиза от водния гроб, става нов човек, вече неподвластен на греха. Той сега ходи в нов живот.

Със смъртта Си Христос е умрял веднъж завинаги за всички, но сега вече е жив до вечни векове. Така че кръстеният християнин е умрял за греха веднъж завинаги и никога повече не бива да попада под неговото владение. Разбира се, всеки кръстен християнин знае, че грехът не изчезва автоматично от живота ни, след като излезем от водата. Да не бъдем владени от греха не е същото като да не се борим с него.

„Оттук ясно разбираме какво означават думите на апостола. Всички твърдения като: (1) „Ние сме мъртви за греха.”; (2) „Ние живеем за Бога” и т.н., посочват, че не се поддаваме на греховните си страсти и на греха, въпреки че грехът продължава да работи в нас. Все пак той остава в нас до края на живота ни, както четем в Галатяни 5:17: „Защото плътта силно желае противното на Духа, а Духът – противното на плътта; понеже те се противят едно на друго”. Затова всички апостоли и светии изповядват, че грехът и греховните страсти остават в нас, докато тялото се превърне в пепел и възкръсне новото (прославено) тяло, свободно от страсти и грях” (Лутер, М. Коментар върху „Посланието към римляните“. С. 100 – англ. изд.).