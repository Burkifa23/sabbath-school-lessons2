---
title:  Свободни от греха
date:   16/11/2017
---

`Като помним онова, което научихме до този момент от Римляни, 6 гл., прочетете Римляни 6:19-23. Обобщете същността на казаното от Павел. И най-важното, запитайте се как да направите реални в живота си важните истини, върху които говори той. Запитайте се какво е изложено тук на риск?`

Думите на Павел разкриват, че напълно разбира греховното естество на всеки човек. Апостолът говори за „немощта на вашето естество”. Гръцката дума за „немощ“ означава и „слабост”. Той знае на какво е способно греховното човешко естество, оставено да разчита само на себе си. Затова отново се позовава на силата на избора – силата, която имаме да изберем да предадем себе си и слабата си плът на един нов Господар – Исус Христос, Който ще ни помогне да водим праведен живот.

Римляни 6:23 често се цитира като доказателство, че наказанието за греха – т.е. за престъпването на закона – е смърт. Наказанието за греха определено е смърт. Но освен че гледаме на смъртта като на наказание за греха, трябва да видим самия грях и така, както го описва Павел в цялата глава 6 от „Римляни“ – като господар, владеещ над слугите си, мамейки ги, като им плаща със заплатата на смъртта.

Забележете, че когато обрисува образите на двамата господари, Павел насочва вниманието ни към факта, че служенето на единия господар означава свобода от служенето на другия. Отново виждаме ясния избор: или единия, или другия. Няма средно положение. Същевременно да бъдем свободни от владението на греха не означава безгрешност; не означава, че не се борим и понякога не падаме. Вместо това ни казва, че вече не сме владени от греха, независимо че той остава реалност в живота ни и независимо че ежедневно изискваме обещания за победа над него.

Така пасажът се превръща в силен апел към всички, които служат на греха. Този тиранин не предлага нищо друго освен смърт като заплата за извършването на срамни неща; затова разумният човек би трябвало да желае освобождение от този потисник. В контраст, служещите на правдата вършат неща, които са правилни и достойни за похвала – не с идеята, че така ще заслужат спасението си, а като плод на новата си опитност. Ако го правеха, за да заслужат спасението си, биха пропуснали цялата същност на евангелието, цялата идея на това какво е спасението и цялата реалност на въпроса защо се нуждаят от Исус Христос.