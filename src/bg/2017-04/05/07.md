---
title:  Разширено изучаване
date:   03/11/2017
---

**Прочетете още**:

Елън Уайт: Избрани вести, кн. 1 – статията „Христос – центърът на вестта”; Патриарси и пророци – статиите „Призоваването на Авраам” и „Законът и заветите”; Копнежът на вековете – статиите „Планинската проповед”, „Борбата“ и „Свърши се”.

„А на този, който върши дела, наградата му се не счита като благодеяние, но като дълг” (Римляни 4:4). Тук апостолът обяснява цитирания пасаж (Битие 15:4-6), за да заключи и да докаже от него, че оправданието става чрез вяра, а не чрез дела. Той прави това, като първо обяснява смисъла на думите „и това му се вмени за правда“. Тези думи обясняват, че Бог приема (грешниците) по благодат, а не поради техните дела” (Лутер, М. Коментар върху „Посланието към римляните“. С. 82 – англ. изд.).

„Ако Сатана успее да накара човека да възложи стойността върху собствените си дела като дела на заслуга и праведност, той знае, че може да го победи чрез изкушенията си и да го направи своя жертва и плячка (...) Поставете кръвта на Христос на стълбовете на вратите си и ще бъдете в безопасност“ (Уайт, Е. Адвент Ревю енд Сабат Хералд, 3 септември 1889 г.).

**За разискване**:

`1. Защо е толкова важно да се осмисли спасението единствено чрез вяра, без делата на закона? От какви залитания би могло да ни предпази това познание? Какви опасности дебнат хората, които губят от погледа си това важно библейско учение?`

`2. Какви други основания бихте могли да посочите за продължаващата валидност на Божия закон дори когато разбираме, че законът и покорността към него не са това, което ни спасява?`

`3. Основният въпрос в центъра на Реформацията е: Как се спасяваме? Кои са начините, чрез които можем открито и прямо да говорим за разликата между протестантите и католиците по тази важна тема, като в същото време не нападаме никого лично?`

`4. Като оправдани грешници ставаме получатели на благодатта и незаслужената милост на Бога, против Когото сме съгрешили. Как този факт би трябвало да повлияе върху начина, по който се отнасяме спрямо другите? Доколко изпълнени с благодат и милост сме към тези, които са били несправедливи спрямо нас и не заслужават нашата благодат и милост?`