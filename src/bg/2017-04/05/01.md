---
title:  Вярата на Авраам
date:   28/10/2017
---

### За тази седмица прочетете:
Битие 15:6; 2 Царе 11, 12 гл.;Римляни 3:20, 31; 4:1-17; Галатяни 3:21-23; 1 Йоан 3:4

> <p>Стих за запаметяване</p>
> „Тогава, чрез вяра разваляме ли закона? Да не бъде! Но утвърждаваме закона” (Римляни 3:31).

В много отношения Римляни, 4 глава стига до основата на библейската доктрина за спасението единствено чрез вяра и до същността на онова, което слага началото на Реформацията. Наистина, точно преди 500 години, през тази седмица, Лутер поставя началото и верните протестанти никога не се обръщат назад.

Използвайки Авраам – образецът на съвършенството в святост и благочестие – като пример за един, който има нужда да се спаси по благодат без делата на закона, апостол Павел не оставя на читателите си възможност за недоразумения. Щом делата и спазването на закона дори и на най-добрия не са достатъчни, за да го оправдаят пред Бога, каква надежда има който и да било друг? Ако благодатта е задължителна при Авраам, така би трябвало да бъде и при всички останали, независимо дали са евреи, или езичници.

В Римляни, 4 глава Павел разкрива три основни етапа в спасителния план: (1) обещанието за Божествено благословение (обещание за благодат); (2) човешкия отговор на това обещание (отговорът на вярата) и (3) Божествената декларация на праведност, приписвана на тези, които вярват (оправдание). Така се е случило при Авраам, така се случва и при нас.

Изключително важно е да помним, че за апостол Павел спасението е по благодат; то е нещо, което ни се дава колкото и да не го заслужаваме. Ако го заслужавахме и ако го притежавахме, тогава спасението би било дълг, а не дар. А като се има предвид колко покварени и грешни същества сме ние, спасението не може да е друго освен дар.

За да докаже позицията си за спасение единствено чрез вяра, Павел се връща чак до книгата „Битие“, цитирайки Битие 15:6: „И Аврам повярва в Господа; и Той му го вмени за правда”. Това е оправданието чрез вяра върху една от първите страници на Библията.