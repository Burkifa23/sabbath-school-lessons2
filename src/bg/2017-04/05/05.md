---
title:  Закон и вяра
date:   01/11/2017
---

Както видяхме вчера, Павел разкрива как Божието отношение спрямо Авраам доказва, че спасението е осигурено чрез обещанието за благодат, а не чрез закона. Затова, ако евреите искат да бъдат спасени, ще трябва да изоставят доверието в собствените си дела за спасение и да приемат Авраамовото обещание, сега изпълнено в идването на Месия. Но то е едно и също за всички – и евреи, и езичници, смятащи, че техните „добри“ дела осигуряват всичко необходимо, за да бъдат праведни пред Бога.

`„Принципът, че човек може сам да се спаси чрез собствените си дела, стои в основата на всяка езическа религия (...) И където той се спазва, хората нямат бариера против греха“ (Уайт, Е. Копнежът на вековете. Гл. 3: „А когато се изпълни времето“, изд. „Нов живот“, София, 1995, с. 17). Какво означава това? Защо идеята, че можем да се спасим чрез собствените си дела, ни оставя незащитени за греха?`

Как апостол Павел обяснява връзката между закона и вярата в „Посланието към галатяните“? Галатяни 3:21-22.

Ако има закон, който да придава живот, това със сигурност би бил Божият закон. И все пак Павел казва, че нито един закон не може да даде живот, даже и Божият, защото всички са нарушили този закон и затова всички са осъдени от него.

Но обещанието на вярата, по-пълно разкрито чрез Христос, освобождава всички, които вярват, от това да са „под закон”; т.е. да бъдат осъдени и обременени от опитите си да спечелят спасение чрез него. Законът се превръща в бреме, когато бъде представен без вяра, без благодат, защото без вяра, без благодат, без оправданието, идващо чрез вяра, да сме под закон означава да бъдем под бремето и осъждането на греха.

`Колко ключово е оправданието чрез вяра за вашето ходене с Бога? С други думи, какво можете да направите, за да се уверите, че то не се размива от другите аспекти на истината до такава степен, че да изгубите от поглед това съществено учение? Та каква полза би имало от всички останали учения без именно това?`