---
title:  Обещанието
date:   31/10/2017
---

На този ден преди 500 години Мартин Лутер окачва своите 95 тезиса на стената на църквата във Витенберг. Колко удивително е, че урокът за днес също достига право в сърцето на спасението чрез вяра.

В Римляни 4:13 „обещание” и „закон“ са представени в контраст. Павел се опитва да установи един старозаветен фон на учението за оправданието чрез вяра. Той намира пример в лицето на Авраам, когото всички евреи определят като свой родоначалник. Приемането или оправданието достига Авраам съвсем отделено от закона. Бог му дава обещание, че той ще бъде „наследник на света”. Авраам повярва в това обещание; т.е. приема подразбиращата се в него роля. В резултат, Бог го приема и работи с него, за да спаси света. Това остава силен пример как благодатта действа в Стария Завет и несъмнено Павел го използва именно по тази причина.

`Прочетете Римляни 4:14-17. Как тук апостолът продължава да разкрива, че спасението чрез вяра е централната тема на Стария Завет? Вж. също Галатяни 3:7-9.`

Както казахме в началото, важно е да помним на кого пише Павел. Тези вярващи евреи са потопени в старозаветния закон и много от тях са започнали да вярват, че спасението им зависи единствено от това как спазват закона, въпреки че Старият Завет не застъпва подобно учение. В опит да поправи недоразумението, апостол Павел свидетелства, че Авраам, още преди закона на Синай, е получил обещанията не чрез дела на закона (което би било трудно, след като законът – цялата Тора и церемониалната система – все още не са дадени), а чрез вяра.

Ако тук той има предвид изключително моралния закон, който по принцип съществува преди Синай – идеята остава същата. Може би дори е още по-силна! Стремежът за получаване на Божиите обещания чрез закона, казва той, прави вярата невалидна, дори безполезна. Силни думи, но значението им е, че вярата спасява, а законът осъжда. Павел се опитва да ни научи колко безплодно е да търсим спасение точно чрез онова, което води до осъждане. Всички ние, евреи и езичници, сме нарушители на закона и затова всички се нуждаем от онова, от което се е нуждаел Авраам: спасителната праведност на Исус Христос, придадена ни чрез вяра – истината, в крайна сметка довела до протестантската Реформация.