---
title:  Законът и грехът
date:   02/11/2017
---

Често чуваме хората да казват, че в Новия Завет законът е бил премахнат, и след това да цитират текстове, които смятат, че доказват тяхната теза. Логиката на подобно твърдение обаче съвсем не е здрава – нито теологията.

`Прочетете 1 Йоан 2:3-6; 3:4 и Римляни 3:20. Какво ни разкриват тези стихове за връзката между закона и греха?`

Преди няколкостотин години ирландският писател Джонатан Суифт е написал: „Но нима може някой човек да твърди, че ако думите пиене, измама, лъжа, кражба с решение на Парламента се премахнат от английския език и речник, на следващата сутрин всички ние ще се събудим трезвени, честни, справедливи и обичащи истината? Това ли е благоприятната последица?” (Суифт, Дж. Скромно предложение и други сатири. С. 205 – англ. изд.).

По същия начин, ако Божият закон е бил премахнат, тогава защо лъжата, убийството и кражбата все още са греховни и погрешни? Ако Божият закон е бил променен, то тогава определението за грях също трябва да се промени. Или ако Божият закон е бил премахнат, то тогава е премахнат и грехът – а нима има някой, който да вярва в това? Вж. също 1 Йоан 1:7-10; Яков 1:14,15.

В Новия Завет присъстват и законът, и евангелието. Законът разкрива какво е грехът, евангелието посочва лекарството за този грях – смъртта и възкресението на Исус. Ако няма закон, няма и грях, така че от какво да се спасяваме тогава? Евангелието има смисъл само в контекста на закона и неговата продължаваща валидност.

Често чуваме, че Кръстът е премахнал закона. Това прилича по-скоро на ирония, тъй като Кръстът разкрива, че законът не може да бъде отменен или променен. Ако Бог не е отменил, нито дори е променил закона, преди Христос да умре на кръста, защо да го прави след това? Защо да не се опита да се отърве от закона след падането в грях на човечеството и по този начин да му спести наказанието, налагано за това нарушение според закона? По този начин Исус нямаше да има нужда да умира. Смъртта на Христос разкрива, че ако законът е можело да бъде отменен или променен, това би трябвало да се случи преди, а не след Кръста. Ето защо нищо друго не изявява толкова добре продължаващата валидност на закона, както смъртта на Исус Христос – смърт, случила се точно защото законът не може да бъде променен. Ако законът е можел да бъде променен, за да ни посрещне в греховното ни състояние, нима това не би било по-добро решение на проблема с греха, отколкото да се налага Исус да умира?

`Ако нямаше Божествен закон против прелюбодейството, дали този акт щеше да предизвиква по-малко болка и нараняване на жертвите му, отколкото сега? Как отговорът ви помага да разберете защо Божият закон продължава да бъде валиден? Каква е личната ви опитност с последиците от нарушаването на Божия закон?`