---
title:  Дълг или благодат?
date:   30/10/2017
---

Въпросът, с който се ангажира Павел тук, е много повече от чиста теология. Той достига до сърцето и душата на спасението и до нашата връзка с Бога. Ако човек вярва, че трябва да заслужи приемането – че трябва да достигне определен стандарт на святост, преди да бъде оправдан и опростен – то тогава колко естествено е да се насочим навътре към душата си и да се вгледаме в себе си и в собствените си дела. Религията може да бъде изключително егоцентрична – а това е последното нещо, от което човек се нуждае.

В контраст, ако той осъзнае удивителната вест, че оправданието е дар от Бога, напълно незаслужен, колко по-лесно и по-естествено би било да насочи погледа си към Божията любов и милост, вместо към самия себе си? А в крайна сметка кой е по-вероятно да отразява любовта и характера на Бога – този, който е погълнат от самия себе си, или онзи, който е привлечен от Бога?

`Прочетете Римляни 4:6-8. Как Павел разширява темата за оправданието чрез вяра?`

„Грешникът трябва да отиде с вяра при Христос, да приеме Неговите заслуги, да възложи греховете си върху Него, за да получи опрощение. Заради това Христос е дошъл на света. Така Христовата правда се вменява на каещия се и повярвал грешник. Той става член на царското семейство“ (Уайт, Е. Избрани вести. Кн. 1. Гл. 26: „Христос и законът“, изд. „Ел Уай“, София, 2013, с. 217).

Апостол Павел по-нататък продължава, като пояснява, че спасението чрез вяра не е само за евреите, а и за езичниците (Римляни 4:9-12). Всъщност, ако решите да подходите изцяло технически, Авраам не е евреин; той е с езически произход (Исус Навин 24:2). По негово време не съществува разделението между евреи и езичници. Когато Авраам бива оправдан (Битие 15:6), той дори не е обрязан. Така той става отец и на необрязаните, и на обрязаните, както и изключителен пример, който Павел използва, за да представи своята позиция за универсалността на спасението. Христовата смърт е за всички, независимо от техния етнос или националност (Евреи 2:9).

`Като имаме предвид универсалността на Кръста и какво ни говори той за стойността на всяко човешко същество, защо расовите или етническите предразсъдъци са толкова ужасно нещо? Как да се научим да разпознаваме присъствието на предразсъдъци в самите нас и чрез Божията благодат да прочистваме ума си от тях?`