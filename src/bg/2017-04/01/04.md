---
title:  Павел в Рим
date:   03/10/2017
---

`„А когато влязохме в Рим, стотникът предаде запрените на войводата; а на Павла се позволи да живее отделно с войника, който го вардеше“ (Деяния 28:16). Какво ни разкрива този текст за начина, по който Павел най-после отива в Рим? Какви поуки можем да извлечем от това за неочакваните и нежеланите неща, които толкова често ни сполитат?`

Да, накрая Павел все пак стига до Рим, макар и като затворник. Колко често нашите планове не се подреждат така, както сме очаквали и сме се надявали – дори онези, които сме заявили с най-добри намерения.

Павел стига до Йерусалим в края на своето трето мисионско пътуване с дарението за бедните, събрано от църквите в Европа и Мала Азия. Но го очаква неочакван развой на събитията. Там е арестуван и окован във вериги. След като бива държан като затворник в продължение на две години в Кесария, се обръща с молба към Цезаря. Около три години след арестуването му пристига в Рим, може би не по начина, който си е представял години по-рано, когато за пръв път пише на църквата там за намерението си да я посети.

`Какво разбираме от Деяния 18:17-31 за времето, прекарано от Павел в Рим? И което е по-важно, каква поука бихме могли да извлечем от това?`

„Не чрез проповедите на Павел, но чрез оковите му е привлечено вниманието на двореца към християнството. Като затворник той освобождава от окови толкова много души, роби на греха. Но това не е всичко. Апостолът заявява: „И повечето от братята на Господа, одързостени от успеха в оковите ми, станаха по-смели да говорят Божието Слово без страх“ (Филипяни 1:14)“ (Уайт, Е. Деяния на апостолите. Гл. 44: „Домът на цезаря“, изд. Нов живот, София, 1992, с. 211).

`Колко пъти сте преживявали неочаквани обрати в своя живот, които в края са се оказвали за добро? (вж. Филипяни 1:12). Как можете – и би трябвало – да израствате във вярата си от тези преживявания, за да се доверявате на Бога за нещата, от които привидно не бихте могли да очаквате нищо добро?`