---
title:  Разширено изучаване
date:   06/10/2017
---

Прочетете още: от Елън Уайт: Свидетелства към църквата, том 5 – статията „Тайните на Библията“; Деяния на апостолите – статията „Спасение за евреите”. Прочетете също Адвентен библейски речник, с. 922, и Адвентен библейски коментар, том 6, с. 467, 468 – англ. изд. 

„Спасението на човечеството не е резултат от допълнителен размисъл на Божеството или от импровизация, станала наложителна поради неочаквания развой на събитията след възникването на греха. По-скоро то произлиза от Божия план за изкуплението на човека, формулиран още преди да се положат основите на света (1 Коринтяни 2:7; Ефесяни 1:3, 14; 2 Солунци 2:13,14) и вкоренен в Божията вечна любов към човешкия род (Йеремия 31:3).

Този план обхваща миналата вечност, историческото настояще и бъдещата вечност. Той включва такива реалности и благословения като избирането и предопределението да бъдем Божи свят народ и да сме подобни на Христос; изкуплението и опрощението; единството на всички неща в Христос; запечатването със Светия Дух; получаването на вечно наследство и прославянето (Ефесяни 1:3-14). В центъра на този план са страданията и смъртта на Исус Христос, които не са историческа случайност, нито продукт на обикновено човешко решение, а са вкоренени в Божието спасително намерение (Деяния 4:27,28). Исус наистина е „от създанието на света (...) закланото Агне” (Откровение 13:8)“ (Наръчник по теология на адвентистите от седмия ден. С. 275, 276 – англ. изд.).

**За разискване:**

`1. В групата си обсъдете значението на протестантската Реформация. Помислете специално върху следния въпрос: Колко по-различен би бил нашият свят днес, ако тя не се беше случила?`

`2. Размишлявайте върху идеята, че сме призовани за спасение дори още преди да се положат основите на света (вж. също Тит 1:1,2 и 2 Тимотей 1:8,9). Защо това е толкова насърчително? Какво ни разкрива то за Божията любов към всички хора? В такъв случай защо е толкова трагично, когато хората обръщат гръб на онова, което им е предложено с такава благодат?`

`3. Помислете върху въпроса в края на частта за четвъртък. Как вашата група може да спомогне за подобряване на репутацията на вашата църква, ако това е необходимо?`