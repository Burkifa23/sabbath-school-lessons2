---
title:  Писмото на апостол Павел
date:   01/10/2017
---

Римляни 16:1,2 посочва, че Павел по всяка вероятност пише „Посланието към римляните“ в гръцкия град Кенхрея, близо до Коринт. Фактът, че Павел споменава Фива, жителка на по-големия град Коринт, ни насочва към най-вероятното място за написването на писмото до римляните.

Една от целите при установяването на това в кой град е написано дадено новозаветно послание, е да се определи датата на написването. Тъй като Павел пътува много, да знаем точното му местоположение в даден исторически момент ни помага при определянето на датировката.

Апостол Павел основава църквата в Коринт по време на второто си мисионско пътуване, 49-52 г.сл.Хр. (вж. Деяния 18:1-18). По време на третото си пътуване, 53-58 г.сл.Хр., отново посещава Гърция (Деяния 20:2,3) и към края на това пътуване получава даренията за светиите в Йерусалим (Римляни 15:25,26). Ето защо „Посланието към римляните“ по всяка вероятност е написано в началните месеци на 58 г.сл.Хр.

`Кои други важни църкви посещава Павел по време на своето трето мисионско пътуване? Деяния 18:23`

Когато посещава църквите в Галатия, Павел установява, че в негово отсъствие фалшиви учители са убедили членовете да се подложат на обрязване и да спазват други предписания на Мойсеевия закон. Притеснен, че опонентите му могат да стигнат в Рим преди него, Павел пише едно писмо („Посланието към римляните“), за да предотврати същия развой на събитията и в Рим. Смята се, че „Посланието към галатяните“ също е написано в Коринт по време на тримесечния престой на Павел там, при третото му мисионско пътуване, може би непосредствено след като пристига на това място.

В „Посланието към римляните“ Павел излага великите принципи на евангелието. Изтъква и своето мнение по въпросите, вълнуващи еврейските и езическите църкви. Посочва, че надеждата и обещанията, които някога са принадлежали на евреите, сега са предложени и на езичниците” (Уайт, Е. Деяния на апостолите. Гл. 35: „Спасение за евреите“, изд. Нов живот, София, 1992, с. 167).

Както казахме, при изучаването на която и да било книга от Библията, е важно да знаем защо тя е написана, т.е. в отговор на каква ситуация. Ето защо за нашето разбиране относно „Посланието към римляните“ е важно да знаем какви въпроси са вълнували еврейските и езическите църкви. Урокът през тази седмица ще отговори на тези въпроси.

`Какви въпроси вълнуват вашата църква понастоящем? Заплахите повече отвън ли са, или отвътре? Каква роля играете в тези дебати? Колко често сте спирали, за да се замислите за своята роля, за становището си и за отношението си в борбите, пред които сте изправени? Защо такъв вид себеизпитване е толкова важно?`