---
title:  „Светиите” в Рим
date:   04/10/2017
---

`Ето поздрава на Павел към църквата в Рим: „До всички в Рим, които са възлюбени от Бога, призвани да бъдат светии: Благодат и мир да бъдат с вас от Бога, нашия Отец, и Господа Исуса Христа” (Римляни 1:7). Какви принципи на истината, на теологията и на вярата бихме могли да извлечем от тези думи?`

_Възлюбени от Бога._ Макар да е вярно, че Бог обича света, в един специален смисъл Той обича тези, които са Го избрали и са откликнали на Неговата любов.

Наблюдаваме същото и в сферата на човешките взаимоотношения. Ние обичаме по специален начин тези, които ни обичат; с тях преживяваме взаимна обмяна на нежни чувства. Любовта изисква отговор. Когато такъв не е на разположение, тя не може да бъде изразена по най-пълен начин.

_Призвани да бъдат светии._ В някои преводи фразата „да бъдат“ е в курсив, което означава, че е добавена от преводачите. Но тези две думи могат да бъдат изпуснати, без да се промени смисълът. Когато ги пропуснем, получаваме фразата „призвани светии”, т.е. „предназначени за светии”.

_Светии_ е превод на гръцката дума _hagioi_, която означава „святите”. _Свят_ означава „посветен”. Светията е човек, който е бил „отделен“ за Бога. Може би все още му предстои да измине дълъг път до святостта, но фактът, че този човек е избрал Христос като Господ, го обозначава като светия в библейския смисъл на думата.

`Павел казва, че те са „призвани да бъдат светии”. Това означава ли, че някои хора не са призвани за такива? Как Ефесяни 1:4, Евреи 2:9 и 2 Петър 3:9 ни помагат да разберем какво има предвид апостолът?`

Великата вест на евангелието е, че Христовата смърт е универсална. Тя е за всички човешки същества. Всички са били призовани за спасение в Него, „призвани да бъдат светии” още преди основаването на света. Божието първоначално намерение е цялото човечество да намери спасение в Исус. Последният огън на пъкъла е предназначен само за дявола и неговите ангели (Матей 25:41). Това, че някои хора не се възползват от предложението, не отнема нито частица от чудото на дара – така както, ако някой обяви гладна стачка на пазара, не премахва прекрасното изобилие, намиращо се там.

`Още преди основаването на света Бог ви е призовал за спасение в Него. Защо не бива да позволявате на нищо, на абсолютно нищо, да ви попречи да се вслушате в този призив?`