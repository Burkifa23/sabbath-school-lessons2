---
title:  Желанието на Павел да посети Рим
date:   02/10/2017
---

Несъмнено срещата очи в очи в повечето случаи е най-добрият начин за общуване. Можем да се обадим по телефона, да изпратим имейл, съобщение, дори да контактуваме по „Скайп“, но най-добрият начин за общуване е лице в лице, очи в очи. Затова Павел съобщава в писмото си до римляните, че възнамерява лично да се види с тях. Иска да знаят, че той ще дойде – и каква е причината за неговото посещение.

`Прочетете Римляни 15:20-27. Какви причини изтъква Павел за това, че не е посетил Рим по-рано? Какво го подбужда да реши да отиде именно тогава? Колко важна е неговата мисия в хода на собствената му аргументация? И какво можем да научим за мисията и за свидетелстването от думите на Павел тук? Каква интересна – и важна – тема представя той в Римляни 15:27 за евреите и езичниците?`

Великият мисионер на езичниците непрестанно се чувства подтикнат да разнася евангелието към нови територии, оставяйки другите да работят на местата, където евангелието вече е стъпило върху здрави основи. В дните, когато християнството прохожда, а работниците са малко, би било загуба на ценна мисионска енергия Павел да работи във вече достигнати райони. Той казва: „Обаче имах за цел да проповядвам благовестието така – не там, гдето беше вече известно Христовото име, да не би да градя на чужда основа“, така че „онези ще разберат, които не са чули” (Римляни 15:20,21).

Павел няма намерението да се установява в Рим. Целта му е да евангелизира Испания. Надява се да получи подкрепата на християните в Рим за това начинание.

`Кой важен принцип бихме могли да извлечем относно въпроса за мисията от факта, че Павел търси помощ от вече основани църкви, за да евангелизира нов район?`

`Прочетете отново Римляни 15:20-27. Обърнете внимание колко силно е желанието на Павел да служи. Какво мотивира вас и вашите действия? Доколко влагате сърцето си в служенето, което сте приели?`