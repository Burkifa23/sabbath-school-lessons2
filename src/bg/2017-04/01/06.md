---
title:  Вярващите в Рим
date:   05/10/2017
---

`„Най-напред благодаря на моя Бог чрез Исуса Христа за всички ви, гдето за вашата вяра се говори по целия свят” (Римляни 1:8).`

Не ни е известно как е възникнала църквата в Рим. Преданието, че е основана от Петър или Павел, няма историческа обосновка. Може би е създадена от някои миряни, обърнали се в деня на Петдесетница в Йерусалим (Деяния, 2 гл,), които тогава са посетили Рим или са се преместили да живеят там. Или може би в един по-късен период новоповярвали, преместили се в Рим, са свидетелствали за своята вяра в тази столица на света.

Изненадващият факт е, че само няколко десетилетия след Петдесетница една местна църква, която очевидно не е посещавана от апостоли, става толкова известна. „Въпреки противопоставянето, двадесет години след разпятието, в Рим има жива, дейна църква. Тази църква е силна и ревностна и Господ работи за нея“ (Коментари на Елън Уайт. Адвентен библейски коментар. Т 6. С. 1067 – англ. изд.).

„Вярата” тук по всяка вероятност включва по-широкия смисъл на верността; т.е. вярност към новия начин на живот, който са открили в Христос.

`Прочетете Римляни 15:14. Как Павел описва църквата в Рим?`

Ето три неща, които Павел избира като достойни за отбелязване в опитността на римските християни:

1. „Пълни с благост”. Дали хората биха казали това за нашата лична опитност? Когато общуват с нас, дали вниманието им бива привлечено от изобилието на благостта в нас?
2. „Изпълнени с всяко знание.“ Библията многократно подчертава важността на просвещението, осведомеността и знанието. Християните са насърчавани да изучават Библията и да са добре осведомени за нейните учения. „Думите: „И ще ви дам ново сърце“, означават: „И ще ви дам нов ум”. Промяната на сърцето винаги се придружава от ясното убеждение за християнския дълг, от разбиране на истината” (Уайт, Е. Моят живот днес. С. 24 – англ. изд.).
3. „Можете да се наставлявате един друг.“ Никой не би могъл да израства духовно в изолация от останалите вярващи. Ние трябва да можем да насърчаваме другите и в същото време да бъдем насърчавани от тях.

`Ами вашата местна църква? Каква е нейната репутация? Или по-важното, има ли изобщо такава? Какво разкрива отговорът ви за вашата местна църква? И най-вече, ако е необходимо, можете ли да помогнете положението да се подобри?`