---
title:  Оправдани чрез вяра
date:   05/11/2017
---

`Прочетете Римляни 5:1-5. На редовете по-долу обобщете вестта на апостол Павел. Какво бихте могли да извлечете за себе си от нея?`

„Оправдани.“ Формата на гръцкия глагол представя действието като вече завършено. Обявени сме за праведни, счетени сме за праведни не чрез някакви дела на закона, а чрез нашето приемане на Исус Христос. Придаден ни е съвършеният живот, изживян от Исус на тази земя, Неговото съвършено спазване на закона.

Същевременно всички наши грехове са възложени върху Него. Бог приема, че Исус е извършил тези грехове, а не ние, и по този начин можем да бъдем пощадени от полагащото ни се наказание. Това наказание се стоварва върху Исус, а не върху нас – заради нас, за да не се налага никога да го понасяме ние. Нима за грешника може да има по-славна вест от тази?

Гръцката дума, преведена в Римляни 5:3 като „хвалим”, е същата, която в стих 2 е преведена като „радваме”. Ако в 5:3 бъде преведена като „радваме“ (както е в някои преводи на Библията), връзката между Римляни 5:2 и 5:3 изпъква по-ясно. Оправданите могат да се радват в скърбите си, защото са съсредоточили вярата и доверието си в Исус Христос. Уверени са, че Бог ще доведе всичко до добър край. Считат за чест да страдат заради Христос (вж. 1 Петър 4:13). Обърнете внимание и на развитието в Римляни 5:3-5:

1. _Твърдост_. Гръцката дума hupomone означава „вярна издръжливост”. Това е онзи вид издръжливост, която изпитанията развиват у човека, поддържащ вярата и неотклоняващ погледа си от надеждата, която има в Христос, дори сред изпитанията и страданията, понякога правещи живота ни толкова жалък.
2. _Правда_. Гръцката дума dokime буквално означава „качество на одобрен човек”; следователно – „характер” или по-конкретно „одобрен характер”. Онзи, който търпеливо понася изпитанията, може да развие одобрен характер.
3. _Надежда_. Издръжливостта и одобрението естествено пораждат надеждата – надежда, съдържаща се в Исус Христос и в обещанието за спасение чрез Него. Докато се държим за Христос с вяра, покаяние и покорност, имаме всичко, за което можем да се надяваме.

`Кое е единственото нещо в целия ви живот, за което се надявате повече от всичко друго? Как тази надежда може да се осъществи в Исус? И наистина, може ли? Ако не, сигурни ли сте, че искате да влагате толкова голяма надежда в Него?`