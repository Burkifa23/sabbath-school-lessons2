---
title:  Докато бяхме още грешници
date:   06/11/2017
---

`Прочетете Римляни 5:6-8. Какво ни разкрива този пасаж за характера на Бога и защо Той е изпълнен с толкова надежда за нас?`

Когато Адам и Ева срамно и непростимо престъпват Божественото изискване, Бог предприема първата крачка към примирението. Оттогава до ден-днешен Той поема инициативата да осигури път за спасение и да покани хората да го приемат. „А когато се изпълни времето, Бог изпрати Сина Си” (Галатяни 4:4).

`Римляни 5:9 ни казва, че можем да бъдем спасени от Божия гняв чрез Исус. Как да разберем какво означава това?`

В навечерието на своето отпътуване от Египет кръвта по стълбовете на вратите на израилтяните предпазва техните първородни от гнева, сполетял първородните на Египет. По същия начин кръвта на Исус Христос гарантира, че онзи, който е оправдан и остане такъв докрай, ще бъде защитен, когато Божият гняв окончателно унищожи греха в края на времето.

Някои хора се борят с идеята любящият Бог да се гневи. Но този гняв съществува точно поради Неговата любов. Как би могъл Бог, Който обича света, да не се гневи на греха? Ако беше безразличен спрямо нас, нямаше да Го е грижа какво става тук. Огледайте се в света и вижте какво е причинил грехът на Неговото творение. Как би било възможно Бог да не се гневи на такова зло и опустошение?

`Какви други основания за радост са ни посочени? Римляни 5:10,11.`

Някои коментатори разглеждат Римляни 5:10 като препратка към живота, воден от Христос на тази земя. Тогава Той е изработил съвършения характер, който сега предлага да ни придаде. Въпреки че това със сигурност е постигнато от съвършения живот на Христос, Павел като че ли набляга повече върху факта, че макар Христос да е умрял, Той е възкръснал и живее вечно (вж. Евреи 7:25). Тъй като Той е жив, ние сме спасени. Ако беше останал в гроба, нашите надежди щяха да погинат заедно с Него. Римляни 5:11 продължава с разсъждението, че трябва да се радваме в Господа и че тази радост се дължи на постигнатото от Христос за нас.