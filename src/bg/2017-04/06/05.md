---
title:  От Адам до Мойсей
date:   08/11/2017
---

`Прочетете Римляни 5:13,14. Какво учи тук апостол Павел за закона?`

За какво говори тук Павел? Фразата „преди закона” е паралелна с твърдението „от Адам до Мойсей”. Той говори за времето в света от сътворението до Синай, преди формалното представяне на правилата и законите на израилевата система, която, разбира се, включва Десетте заповеди.

„Преди закона” означава до подробното представяне на Божиите изисквания в различните наредби, дадени на Израил на Синай. Грехът съществува преди Синай. И как би могло да бъде другояче? Нима до онзи момент лъжата, убийството, прелюбодейството и идолопоклонството не са били грешни? Разбира се, че са били.

Вярно е, че преди Синай човечеството като цяло е имало само ограничено откровение за Бога, но хората очевидно са знаели достатъчно, за да им се търси отговорност. Бог е справедлив и няма да накаже никого несправедливо. Хората в света преди Синай са умирали, както посочва Павел. Смъртта преминава върху всички. Въпреки че не са съгрешавали против изрично разкрита заповед, те все пак са съгрешавали. Имали са откровението за Бога в природата, на което не са отговорили, и затова са били счетени за виновни. „Понеже от създанието на света това, което е невидимо у Него (...) се вижда ясно (...) така щото човеците остават без извинение“ (Римляни 1:20).

`С каква цел Бог се разкрива по-пълно в „закона”? Римляни 5:20,21.`

Наставленията, дадени на Синай, включват моралния закон, въпреки че той е съществувал и преди това. Но това е първият път, когато – според Библията – този закон бива записан и прогласяван навред.

Когато израилтяните започват да сравняват себе си с Божествените изисквания, установяват, че са недостатъчни. С други думи, „прегрешението“ изобилства. Те внезапно осъзнават степента на своите престъпления. Целта на такова откровение е да им помогне да видят нуждата си от Спасител и да ги подтикне да приемат благодатта, така свободно предложена им от Бога. Както изтъкнахме по-горе, истинската версия на старозаветната вяра не е законническа.

`Как законите във вашата страна ви разкриват човешкото възприятие за правото и кривото? Ако човешките закони са в състояние да го направят, какво да кажем за вечния Божи Закон?`