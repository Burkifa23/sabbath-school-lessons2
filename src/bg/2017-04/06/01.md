---
title:  Адам и Исус
date:   04/11/2017
---

### За тази седмица прочетете:
Римляни, 5 гл.

> <p>Стих за запаметяване</p>
> „И тъй, оправдани чрез вяра, имаме мир с Бога, чрез нашия Господ Исус Христос; посредством Когото ние чрез вяра придобихме и достъп до тази благодат, в която стоим, и се радваме поради надеждата за Божията слава“ (Римляни 5:1,2).

Павел изтъква идеята, че оправданието или приемането от Бога настъпва само чрез вяра в Исус Христос; защото единствено Неговата праведност е достатъчна да ни даде правото да застанем пред нашия Господ. Надграждайки върху тази велика истина, Павел сега доразвива темата. Като разкрива, че спасението трябва да се дължи на вяра, а не на дела, даже и за някой така „праведен” като Авраам, той се отдръпва назад, за да погледне голямата картина – какво е причинило греха, страданията и смъртта и как решението се съдържа в Христос и в стореното от Него за човешкия род.

Посредством грехопадението на един човек – Адам, цялото човечество се изправя през осъждението, отчуждението и смъртта; посредством победата на един Човек, Исус Христос, целият свят бива поставен в ново положение пред Бога. Чрез вяра в Исус записът за техните грехове и наказанието, дължимо за тези грехове, могат да бъдат заличени, опростени и завинаги умилостивени.

Апостол Павел представя контраста между Адам и Исус, като свидетелства, че Христос е дошъл, за да поправи извършеното от Адам, и чрез вяра жертвите на греха на Адам могат да бъдат избавени от Исус, Спасителя. Основата на всичко това е кръстът на Христос и Неговата заместническа смърт – отворила пътя за всяко човешко същество, евреин или езичник, за да бъде спасен от Исус, Който със Своята кръв донася оправдание на всички, които Го приемат.

Това със сигурност е тема, заслужаваща да бъде доразвита, защото именно тя стои в основата на цялата ни надежда.