---
title:  Смърт чрез греха
date:   07/11/2017
---

Смъртта е враг, най-големият враг. Когато Бог създава човешкото семейство, Той възнамерява членовете му да живеят вечно. С малки изключения, хората не искат да умират, а тези, които го пожелаят, го правят като последица от огромно лично страдание и болка. Смъртта е противна на най-вътрешното ни естество. И това се дължи на факта, че още от самото начало сме създадени да живеем вечно. Смъртта е трябвало да остане непозната за нас.

`Прочетете Римляни 5:12. Какво описва тук апостол Павел? Какво обяснява то?`

Коментаторите са спорели върху този пасаж от Писанието повече отколкото върху всички други. Може би причината за това, както посочва „Адвентен библейски коментар“, Т. 6, стр. 529 (англ. изд.), е, че тези коментатори „се опитват да използват пасажа за цели, различни от тези, които Павел е имал предвид”.

Точката, над която спорят, е следната: По какъв начин грехът на Адам се предава на потомството му? Дали потомците на Адам споделят вината за греха му или са виновни пред Бога заради своите собствени грехове? Хората са се опитвали да извлекат отговор на въпроса от този текст, но самият Павел не говори за това. Той има предвид съвсем друга тема. Набляга върху вече казаното: „Защото всички съгрешиха“ (Римляни 3:23). Трябва да осъзнаем, че сме грешници, а това е единственият начин да признаем нуждата си от Спасител. Тук апостолът се опитва да подбуди читателите си да осъзнаят колко лош е грехът и какво е причинил на света чрез Адам. След това посочва какво ни предлага Бог в Исус като единствен лек за трагедията, причинена на нашия свят чрез греха на първия човек.

И все пак този текст говори само за проблема, за смъртта в Адам – но не и за решението, за живота в Христос. Един от най-славните аспекти на евангелието е, че смъртта е погълната от живота. Исус минава през портите на гроба и разкъсва веригите му. Той казва: „Бях мъртъв, и ето, живея до вечни векове; и имам ключовете на смъртта и на ада“ (Откровение 1:18). Тъй като Исус има ключовете, врагът вече не може да държи жертвите си в гроба.

`Каква е вашата лична опитност с реалността и трагедията на смъртта? Защо пред лицето на такъв безпощаден враг трябва да имаме надежда в нещо по-велико от самите нас или по-велико от всичко, което този свят би могъл да ни предложи?`