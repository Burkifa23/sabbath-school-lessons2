---
title:  Исус, вторият Адам
date:   09/11/2017
---

`„И тъй, както чрез едно прегрешение дойде осъждането на всичките човеци, така и чрез едно праведно дело дойде на всичките човеци оправданието, което докарва живот. Защото, както чрез непослушанието на единия човек станаха грешни мнозината, така и чрез послушанието на единия мнозината ще станат праведни” (Римляни 5:18,19). Какъв контраст ни е представен тук? Каква надежда ни е предложена в Христос?`

Като човешки същества не получаваме от Адам нищо друго освен смъртна присъда. Но Христос се намесва и устоява там, където Адам е паднал, понасяйки всеки изпит в полза на човечеството. Той изкупва жалкото падение на Адам и така, като наш Заместник, ни поставя на удобната позиция спрямо Бога. Ето защо Исус е наречен „втори Адам”.

„Вторият Адам е свободно морално същество, отговорно за Своето поведение. Обкръжен от невероятно фини и подвеждащи влияния, Той е в много по-неблагоприятно положение в сравнение с първия Адам за водене на безгрешен живот. Но сред грешниците, Той се съпротивлява на всяко изкушение за грях и запазва Своята невинност. Винаги е безгрешен“ (Коментари на Елън Уайт. Адвентен библейски коментар. Т. 6. С. 1074 – англ. изд.).

`Как делата на Адам и на Христос са представени в контраст в Римляни 5:15-19?`

Вижте противоположните идеи тук: смърт – живот; непокорство – покорство; осъждане – оправдание; грях – правда. Исус е дошъл, за да поправи всичко, сторено от Адам!

Поразително е и че в Римляни 5:15-19 думата „дарба“ се среща пет пъти. Пет пъти! Идеята е съвсем проста: Павел подчертава, че оправданието не се спечелва; то се получава даром. Представлява нещо, което ние не заслужаваме. Като всички останали подаръци, просто трябва да протегнем ръка и да го приемем – в този случай да го изискаме чрез вяра.

`Кой е най-ценният подарък, който някога сте получавали? Какво го прави толкова хубав, толкова специален? Как фактът, че е подарък, а не нещо, което сте заслужили, ви кара да го цените още повече? Но как би могъл дори и този подарък да се сравни с онова, което имаме в Исус?`