---
title:  Вестите на Исус до седемте църкви
date:   12/01/2019
---

### За изучаване през седмицата
Откровение 2:8-11; 2:12-17; 2:18-29; 3:1-6; 3:14-22; Исая 61:10.

> <p>Стих за запаметяване</p>
> „На този, който победи, ще дам да седне с Мене на Моя престол, както и Аз победих и седнах със Своя Отец на Неговия престол“ (Откровение 3:21).

От Патмос Исус изпраща чрез Йоан писмо със седем вести до Своя народ. Въпреки че тези вести засягат първоначално църквите в Азия по времето на Йоан, те пророчески представят чрез символи състоянието на църквата през историята.

Паралелно сравнение на тези вести показва, че са изградени по една и съща шестстепенна структура. Всяка от тях започва с обръщение на Исус към конкретната църква по име. Втората част започва с фразата: „Това казва Този, Който...”. С нея Исус се представя пред всяка църква, използвайки описания и символи, намиращи се в глава 1. Тези описания на Христос са пригодени към конкретните нужди на всяка църква. Така Исус посочва способността Си да се справи с техните различни битки и проблеми. След това Той дава оценка на църквата и я съветва как да излезе от затрудненото положение. Накрая всяка вест завършва с апел за вслушване във вестите на Духа и с обещания за победителите.

Както вече видяхме в урока от миналата седмица в нашия анализ на вестта до първата църква в Ефес и както ще видим през тази седмица в проучването ни на останалите шест вести, ще се убедим, че Исус предлага надежда и отговори на нуждите на всяка църква при всяка ситуация. Следователно Той със сигурност може да посрещне и нашите нужди днес.