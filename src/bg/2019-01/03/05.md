---
title:  Вестта на Христос до Филаделфия
date:   16/01/2019
---

Шестата църква, към която се обръща Христос, е Филаделфия („братска любов“). Градът се намира на имперския търговски път и служи като порта, като „отворена врата“, към едно голямо плодородно плато. Разкопките показват, че това е бил център, в който хората са отивали за здраве и лечение. Разтърсвани от чести земетресения, жителите на града се преместват в околността, живеейки в скромни колиби.

`Прочетете Откровение 3:7-9. Как начинът, по който се представя Христос, е свързан със ситуацията в тази църква? Какво ни говори свидетелството на Исус „имаш само малко сила“ (Откровение 3:8) за състоянието на църквата?`

Вестта към тази църква пророчески се отнася до голямото възраждане на протестантството по време на първото и второто пробуждане, състояли се във Великобритания и Щатите около 1740-1844 г. Предвид светлината, която има, Божият народ наистина се стреми да опази „Моето Слово“ (Откровение 3:8) по това време. Все повече се набляга върху покоряването на Божиите заповеди и осветения живот. „Отворената врата“ очевидно е пътят към небесното светилище, защото „храмът на моя Бог“ също е споменат (Откровение 3:12, ср. Откровение 4:1,2). Затварянето на една врата и отварянето на друга сочи към промяната, която предстои да се случи в първосвещеническото служене на Христос през 1844 г.

`Прочетете Откровение 3:10-13. Какви указания са дадени, че времето е кратко и че идването на Исус наближава? Каква е значимостта на Божието име, записано върху народа Му (2 Тимотей 2:19)? Ако името представлява характерът на личността, какво ни казва Изход 34:6 за тези, които носят Божието име?`

Големи пробуждания настъпват в църквите от двете страни на Атлантическия океан. През годините, предшестващи 1844 г., в много части на света е прогласена вестта за скорошното идване на Христос. Обещанието за написване на Божието име върху тези, които устояват, показва, че Божият характер ще бъде проявен в Неговия народ. Колкото е важна вестта, че Христос идва скоро, толкова е съществена и вестта, че Той обещава да подготви народа Си за това велико събитие, като прости греховете им и запише закона Си в сърцата им (вж. Филипяни 1:6; Евреи 10:16,17).

`Какво означава за вас надеждата за скорошното завръщане на Христос? Как обещанието Му да завърши делото, което е започнал, би могло да ни дава увереност?`