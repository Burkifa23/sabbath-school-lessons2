---
title:  Разширено изучаване
date:   18/01/2019
---

Прочетете главата „Откровение“ в книгата на Елън Уайт „Деяния на апостолите“.

Седемте вести до църквите разкриват духовния упадък в седемте църкви. Църквата в Ефес все още е вярна, макар да е загубила първата си любов. Църквите в Смирна и Филаделфия до голяма степен са верни; Пергам и Тиатир правят все повече и повече компромиси, докато преобладаващото мнозинство напълно отстъпва от чистата вяра на апостолите. Църквата в Сардис се намира в много сериозно положение. Болшинството от тази църква не е в хармония с евангелието, докато Филаделфия представлява малцината верни. Църквата в Лаодикия е в такова състояние, че за нея не може да се каже нищо добро.

В заключението на всяка вест Исус дава обещания на онези, които приемат Неговите съвети. Все пак може да се отбележи, че заедно с очевидния духовен упадък на църквите виждаме пропорционално нарастване на дадените обещания. Ефес, на когото Исус дава първата вест, получава само едно обещание, а всяка църква, придържайки се към духовната тенденция на упадък, получава повече обещания от предишната. Най-накрая църквата в Лаодикия, въпреки че ѝ е дадено само едно обещание, получава най-голямото: да сподели престола на Исус (Откровение 3:21).

**Въпроси за разискване**

`1. Как това нарастване на обещанията заедно с духовния упадък в църквите отразява свидетелството, че където се умножи грехът, преумножи се благодатта (Римляни 5:20)? Помислете по този въпрос в светлината на твърдението, че „колкото и слаба и несъвършена да е, църквата е единственият обект на земята, който Христос е надарил с върховната Си грижа и внимание. Той я наблюдава грижливо и постоянно я укрепва чрез Своя Свят Дух“ (Уайт, Е. Избрани вести. Т. 2, гл. 52. „Побеждаващата църква“. Изд. „Ел Уай“, София, с. 434).` 

`2. Често християните казват, че е трудно да бъдат християни в индустриални, търговски и големи градове. В процъфтяващите градове на Азия е имало християни, останали верни на евангелието и непоколебими във верността си към Бога сред натиска, упражняван над тях от езическата среда. Какво бихме могли да научим от този факт? Помислете за онези християни в Азия в светлината на молитвата на Исус от Йоан 17:15-19. Как концепцията да са в света, но не и от света, се отнася за християните днес, особено за живеещите в големите градове?`

`3. Как ние като адвентисти от седмия ден можем по-добре да се вслушаме в думите, отправени към нас в посланието към лаодикийците?`