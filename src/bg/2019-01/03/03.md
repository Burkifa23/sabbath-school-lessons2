---
title:  Вестта на Христос до Тиатир
date:   14/01/2019
---

В сравнение с другите градове Тиатир не притежава политическа или културна значимост в древната история – поне доколкото ни е известно – и църквата е малко известна. За да имат бизнес или работа, хората в Римската империя трябва да принадлежат към занаятчийските гилдии. Тиатир е известен с особеното налагане на това изискване. Членовете на гилдиите трябва да посещават празниците на гилдията и да участват в храмови ритуали, често пъти включващи неморални дейности. Онези, които не се подчиняват, са изправени пред изключване от гилдиите и икономически санкции. За тогавашните християни това означава да направят избор между пълния компромис и пълното изключване заради евангелието.

`Прочетете Откровение 2:18-29. Как се представя Исус пред тези хора (вж. също Даниил 10:6)? За кои качества Той хвали църквата и кои проблемни въпроси Го тревожат?`

Също като църквата в Пергам, църквата в Тиатир е тласкана към компромис с езическата среда. Името „Йезавел“ се отнася до съпругата на цар Ахав, въвела Израил в отстъпничество (3 Царе 16:31-33). Исус я описва като духовно пропаднала. Онези, които опорочават истината и възприемат „нечисти“ езически идеи и практики, извършват с нея духовно блудство.

Църквата в Тиатир символизира състоянието на християнството от 538 до 1565 г. Опасността за църквата не идва отвън, а отвътре. Преданието заема мястото на Библията, човешкото свещеничество и свещени реликви заместват свещеничеството на Христос, а на делата започва да се гледа като на средство за спасение. Тези, които не приемат покваряващите влияния, са гонени и дори убивани. В продължение на векове истинската църква намира убежище в пустинните райони (вж. Откровение 12:6,13,14). Но Исус хвали църквата в Тиатир за вярата и любовта, за делата и служенето – като посочва Реформацията и началото на завръщането към Библията.

`Помислете върху Откровение 2:25: „Дpъжтe онова, което имате, докато дойда“. Какво означават за нас тези думи – и колективно, и индивидуално? Какво имаме от Исус, за което трябва да се държим здраво?`