---
title:  Вестта на Христос до Сардис
date:   15/01/2019
---

Сардис има славна история. Но към настъпването на римския период градът губи своя престиж. И макар че все още се наслаждава на богатство, неговата слава е вкоренена по-скоро в историята, отколкото в настоящата реалност. Древният град е бил построен на стръмен хълм и е бил почти непревземаем. Тъй като гражданите му са се чувствали толкова сигурни, градските стени били пазени небрежно.

`Прочетете Откровение 3:1-6 заедно с Матей 24:42-44 и 1 Солунци 5:1-8. Кои три неща Исус подтиква християните в Сардис да направят като лек за духовното си състояние? Как предупреждението Му да „бдят” отговаря на историята на града?`

Въпреки че Христос признава някои християни в Сардис за верни, повечето от тях са духовно мъртви. Църквата не е обвинена в явен грях или отстъпление (като тази в Пергам и Тиатир), а в духовна летаргия.

Вестта до църквата в Сардис пророчески се отнася до духовното състояние на протестантите в периода след Реформацията, приблизително от 1565 до 1740 г., когато църквата се срива до безжизнен формализъм и състояние на духовно самодоволство. Под въздействието на надигащата се вълна от рационализма и секуларизма фокусната точка на спасителната благодат на евангелието и посвещението на Христос избледнява и бива изместена от верски и сухи философски аргументи. В този период църквата, въпреки че изглежда жива, е духовно мъртва.

Писмото се отнася и до всяко поколение християни. Има християни, които винаги говорят със славни думи за миналата си вярност към Христос. За съжаление, същите нямат какво толкова да споделят за настоящата си опитност с Него. Тяхната изповед е формална, липсва истинската религия на сърцето и искреното посвещение на евангелието.

`Ако държим пред очите си великата истина за оправданието единствено чрез вяра в Христос, как бихме могли да кажем, че делата ни не са били намерени „съвършени“ пред Бога? Какво означава и как можем да „усъвършенстваме“ делата си пред Него? Вж. Матей 5:44-48.`