---
title:  Християните в Лаодикия
date:   17/01/2019
---

Последната църква, към която се обръща Исус, е разположена в Лаодикия – богат град, намиращ се на главния търговски път. Известен е с вълнената си производствена индустрия, банките (притежаващи несметно богатство от злато) и медицинската школа, произвеждаща мехлем за очи. Просперитетът изпълва гражданите му със самодоволство. Около 60 г.сл.Хр., когато земетресение разрушава града, те отказват предложената от Рим помощ, като твърдят, че разполагат с всичко необходимо, за да се справят сами. Тъй като на града му липсва вода, тя е доставяна чрез акведукт, идващ от горещите извори в Хиераполис. Тъй като изворът е далеч от Лаодикия, докато стигне до града, водата става хладка.

`Прочетете Откровение 3:14-17 заедно с Осия 12:8. Как духът на самодоволство от града прониква и в лаодикийските християни?`

Исус не укорява християните в Лаодикия за сериозен грях, ерес или отстъпление. По-скоро техният проблем е самодоволство, водещо до духовна летаргия. Също като водата, достигаща до града, те не са нито освежаващо студени, нито горещи, а хладки. Твърдят, че са богати и нямат нужда от нищо, а са бедни, голи и слепи за духовното си състояние.

Църквата в Лаодикия символизира духовното състояние на Божията църква в края на историята на тази земя, както показват някои връзки с части от „Откровение“, отнасящи се до края на времето. Една такава връзка, посочена във вмъкнатото предупреждение на Исус от Откровение 16:15, се отнася до „белите дрехи“ на Христовата праведност, необходими на духовно голата Лаодикия (вж. Откровение 3:18).

Предупреждението да опазят дрехите си и да не ходят голи се появява сред препратката към духовната битка на Армагедон. На пръв поглед времето на предупреждението на Исус може да изглежда доста странно, защото вече не е възможно да се получат тези дрехи. В края на краищата благодатното време вече ще бъде приключило за всички. Но предупреждението за опазване на дрехите се появява във връзка с шестата язва и Армагедон, защото Исус иска да напомни на Лаодикия да бъде готова сега, преди този ужасен конфликт – преди да е станало твърде късно. Така Откровение 16:15 предупреждава лаодикийците, че ако не успеят да се вслушат в съвета на Исус и вместо това изберат да останат голи (Откровение 3:17,18), ще бъдат изгубени и посрамени при Неговото идване (вж. 1 Йоан 2:28-3:3).

Спасителят уверява лаодикийците, че ги обича. Той ги призовава да се покаят (Откровение 3:19). Приключва призива Си, като описва Себе Си като влюбения от Песен на песните 5:2-6, стоящ на вратата, хлопащ и молещ да бъде пуснат (Откровение 3:20). На всеки, който отвори вратата и Го пусне да влезе, е обещана интимна вечеря с Него и в крайна сметка – царуване на престола Му (вж. Откровение 20:4).

`Прочетете Откровение 3:18-22. Какъв съвет дава Исус на лаодикийците? Какво символизират златото, белите дрехи и очният мехлем (вж. 1 Петър 1:7; Исая 61:10; Ефесяни 1:17,18)? Какво ни разкрива този съвет на нас като адвентисти от седмия ден, които гледаме на себе си като на лаодикийската църква?`