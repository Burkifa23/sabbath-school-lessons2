---
title:  Запечатаният свитък
date:   22/01/2019
---

`Прочетете Откровение 5:1. Какво е значението на запечатването на свитъка в светлината на Исая 29:11,12?`

Гръцкият текст показва, че свитъкът е поставен на трона от дясната страна на Отец. Той чака Онзи, Който е достоен, да го вземе и „да разпечата печатите ѝ“ (Откровение 5:2).

По думите на Елън Уайт, запечатаният свитък съдържа „историята на Божиите провидения, пророческата история на народите и църквата. В него се съдържат божествените свидетелства, Неговата власт, Неговите заповеди, Неговите закони, целият символичен съвет на Вечния и историята на всички владеещи сили на народите. В символичния език на този свитък се съдържа влиянието на всеки народ, език и люде от началото на земната история до нейния край“ (Уайт, Е. Публикувани ръкописи, том 9. С. 7).

Накратко, запечатаният свитък съдържа тайната на Бога относно плановете Му за разрешаване на проблема с греха и за спасението на падналите в грях човешки същества. Пълното осъществяване на тази тайна ще настъпи при второто идване на Христос (вж. Откровение 10:7).
 
`Прочетете Откровение 5:2-7. Защо Христос е Единственият в цялата вселена, достоен да вземе запечатания свитък и да го разпечата?`

Кризата в тронната зала е свързана с бунта на Сатана. Въпреки че е създадена от Бога, тази планета е под управлението на узурпатора, Сатана. Плачът на Йоан споделя сълзите на Божия народ още от Адам за спасение от робството на греха. Запечатаният свитък включва Божия план за разрешаването на проблема с греха. Без съмнение със Своята неизмерима сила сам Бог може да осъществи този план. Изкупването на падналата човешка раса обаче изисква нещо специално и това е Исус Христос, който наистина „победи“ и по този начин стана достоен да отвори книгата, да поеме господството над тази земя и да стане наш Посредник в небесното светилище.

`Как се научаваме да държим Спасителя на първото и най-важно място в своята християнска опитност?`