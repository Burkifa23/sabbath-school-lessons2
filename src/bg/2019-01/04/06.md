---
title:  Значението на Петдесятница
date:   24/01/2019
---

При изливането на Светия Дух на Петдесятница Деяния 2:1-4 потвърждава едно от най-решителните събития в историята на спасителния план: началото на служенето на Христос след Голгота като Първосвещеник и Цар в небесното светилище. Посредством Своето първосвещеническо служене от дясната страна на Отец (Откровение 5:6,7) Христос може да доведе спасителния план до пълното му осъществяване. Като наш Посредник в небесното светилище Исус работи за нашето спасение. Чрез Него вярващите могат да имат свободен достъп до Бога и получават опрощение за греховете си.

`Прочетете Деяния 2:32-36 заедно с Йоан 7:39. Каква надежда и насърчение намирате във факта, че Исус е в небето като наш Свещеник и Цар?`

Прославянето на Христос в небесното светилище е последвано от слизането на Светия Дух върху учениците. Откровение 5:6 споменава седем духа, които са „разпратени по цялата земя“. Както видяхме в предишните уроци, седемте духове обозначават пълнотата на дейността на Светия Дух в света. При възкресението на Христос Духът е изпратен на земята. Това изпращане на Духа е едно от първите дела на Христос като наш Първосвещеник в небесното светилище. Изливането на Светия Дух означава, че Исус се е явил пред Отец и че Бог е приел Неговата жертва в полза на човечеството.

„Христовото възнесение към небесата е знакът, че последователите Му трябва да получат обещаното благословение (…) Когато Христос влиза през небесните порти, Той е коронясан сред възхвалата на ангелите. Веднага след това тържество Светият Дух се излива върху учениците като щедри потоци и Христос е наистина прославен със славата, която е имал с Отца от вечността. С изливането на Духа на Петдесятница небето съобщава, че Изкупителят е възцарен. Според обещанието Си Той е изпратил Светия Дух на последователите Си като знак, че е получил всяка власт в небето и на земята и че е помазан да управлява народа Си“ (Уайт, Е. Деяния на апостолите. Гл. „Петдесятницата“. Изд. „Нов живот“, София, с. 19).

`Прочетете Евреи 4:16 и 8:1. Каква надежда и насърчение намирате в уверението, че Исус като наш Свещеник и Цар получава цялата власт на небето и на земята? Как приемането на тази истина ви помага да се справите с ежедневните ситуации в живота, както и с несигурността в бъдещето?`