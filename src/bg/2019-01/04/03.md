---
title:  Небесното събрание в тронната зала
date:   21/01/2019
---

Описанието на старейшините от Откровение 4:4 показва, че те не са ангелски същества. Титлата „старейшини“ в Библията винаги се използва за хора. За разлика от ангелите, които винаги стоят прави в Божието присъствие, тези старейшини седят на тронове. Белите дрехи, които носят, са облеклото на верните Божии (Откровение 3:4,5). Короните на победа (от гръцкото stephanos, Откровение 4:4) на главите им са запазени изключително за светиите победили (Яков 1:12). Всички тези детайли подсказват, че 24-та старейшини са прославените светии.

Числото 24 е символично: състои се от две съвкупности от по 12, като числото 12 в Библията е символ на Божия народ. 24-та старейшини биха могли да представляват Божия народ в неговата цялост, както в Стария, така и в Новия Завет. Числото 24 също така отразява началниците на 24-те подразделения на свещениците, които се редуват в служенето в земното светилище (1 Летописи 24:1-19).

Фактът, че 24-та старейшини никога не са споменавани в Библията, загатва, че те са нова група в небесната тронна зала. Най-вероятно са тези, които са били възкресени от мъртвите по време на Исусовата смърт (Матей 27:51-53). 

Ако е така, то 24-та старейшини, възнесли се с Исус в небето, стават представители на човечеството, за да бъдат свидетели на справедливостта в Божиите действия при осъществяването на спасителния план. В Откровение 5:9 24-та старейшини заедно с четирите живи същества (стих 8) падат в поклонение пред Агнето, което е било заклано, но продължава да живее. Заедно те пеят нова песен, възхвалявайки Агнето като Достойно, защото: Ти „си бил заклан и със Своята кръв си изкупил за Бога човеци от всеки род и език, народ и племе и си ги направил царство и свещеници на нашия Бог; и те ще царуват на земята“ (Откровение 5:8-10).

`Откровение 4:6-8 споменава и четири живи същества. Сравнете описанието им с четирите живи същества от Йезекиил 1:5-14 и 10:20-22, както и със серафимите от Исая 6:2,3.`

Четирите живи същества символизират превъзвишените същества, служещи на Бога като Негова свита и като пазители на Неговия трон (Псалми 99:1). Крилата им посочват символично тяхната бързина при изпълнение на Божиите заповеди, а очите им разкриват тяхната интелигентност. Присъствието им, заедно с 24-та старейшини и десетките хиляди ангели около трона (Откровение 5:11), показва, че и небето, и земята са представени в тронната зала.