---
title:  Разширено изучаване
date:   25/01/2019
---

Прочетете статията „При Моя Отец и при вашия Отец“ в книгата на Елън Уайт „Копнежът на вековете“ и статията „Дарбата на Духа“ в „Деяния на апостолите“.

Вестта от Откровение, 4 и 5 глава е особено важна за Божия народ, живеещ в края на земната история. Идването на Светия Дух на Петдесятница бележи началото на проповядването на евангелието по целия свят; централната вест е за Исус, възвисен като Цар и Свещеник от дясната страна на Отец. Тази истина за Спасителя е същността на убеждението на ранните християни (Евреи 8:1) и крайъгълният камък на тяхната проповед (Деяния 2:32,33, 5:30,31). Това е и тяхната мотивация и източник на вярата и смелостта им пред лицето на гоненията и трудните житейски ситуации (Деяния 7:55,56, Римляни 8:34). В резултат, много хора откликват на проповедта им. От този момент нататък Божието царство се проявява и продължава да се проявява в служенето на Светия Дух.

Никога не бива да забравяме, че единствено благата вест за спасението в Христос може да достигне и преобрази човешките сърца и да накара хората да отговорят на призива на вечното благовестие да се боят от Бога, да Му отдават слава и да Му се покланят (Откровение 14:7). Единствената ни надежда е в нашия Спасител, Който е наш Цар и Първосвещеник в небесното светилище. Той е със Своя народ и винаги ще бъде с него до самия край (Матей 28:20). Той държи бъдещето в ръцете Си.

Затова нека никога не забравяме, че същността на евангелието ще доведе до пълен триумф в проповядването на последната вест към изгубеното и страдащо човечество. Нищо друго, проповядвано от нас, не е толкова важно, колкото Кръста и това, което научаваме от него за Бога.

**Въпроси за разискване**

`1. Един ден ще бъдем в небето, като хвалим и прославяме Господа за Неговата доброта, сила и (най-вече) благодат. По какъв начин бихме могли да свикнем да правим това дори и сега, когато настъпването на този велик ден все още предстои? Тоест как с благодарни сърца да се покланяме и да Го хвалим сега за всичко, което е направил и ще стори за нас?`

`2. Прочетете Откровение 4:11 и 5:9. В кои две роли виждаме Отец и Сина тук и как тези две роли са централни не само за спасителния план, но и за причината, поради която Господ е толкова достоен за нашето поклонение? Как съботата и това, което тя ни учи, е израз на тези две чудесни истини за нашия Бог?`