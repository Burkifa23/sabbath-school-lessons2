---
title:  Достойно е Агнето.
date:   23/01/2019
---

`Прочетете Откровение 5:8-14 заедно с Ефесяни 1:20-23 и Евреи 10:12. Взети заедно, какво ни разкриват те за онова, което трябва да ни вдъхне голяма надежда и утеха в един свят, който сам по себе си не ни предлага много нито от едното, нито от другото?`

Когато Агнето Христос се приближава до престола, Той взема свитъка. Този акт показва, че пълната власт и суверенитет Му принадлежат (виж Матей 28:18; Ефесяни 1:20-22). В същия миг цялата вселена признава законната власт на Христос над земята. Изгубеното при Адам е възстановено от Христос.

Когато Той взема свитъка, заявява, че държи в ръцете Си съдбата на цялото човечество. Четирите живи същества и 24-та старейшини падат пред Него и се покланят, както четем в Откровение 5:9: „Достоен си да вземеш книгата и да разпечаташ печатите ѝ; защото си бил заклан“. С този акт на обожание възвишените ангели и представителите на изкупеното човечество потвърждават Христовата жертва в полза на човечеството. С Неговата кръв Той плаща откупа за падналите човешки същества и им предлага цялата надежда за изкупление и обещание за едно бъдеще, което бегло можем да си представим.

Четирите живи същества и старейшините се присъединяват към безбройните ангелски множества около трона и насочват прославата си към Агнето, Което е било заклано, но сега „живее“, за да ходатайства за падналата в грях човешка раса (Евреи 7:25). В унисон, присъстващите в тронната зала възкликват със силен глас: „Достоен е Агнецът, Който е бил заклан, да приеме сила и богатство, премъдрост и могъщество, почит, слава и благословение!“ (Откровение 5:12).

В този момент цялото творение на небето и на земята се обединява в принасяне на царско обожание както на Отец, така и на Христос: „На Този, Който седи на престола, и на Агнеца да бъде благословение и почит, слава и господство до вечни векове!“ (Откровение 5:13). Тяхната прослава е посрещната с „Амин“ от четирите живи същества и падането на 24-та старейшини за поклон, като по този начин завършва това бурно празнуване в небесната тронна зала.

`Физиците твърдят, че един ден Вселената ще изгори, ще се сгромоляса върху самата себе си или просто ще се разпадне. Какъв контраст с бъдещето, представено в Божието Слово! Как бихме могли да започнем да се радваме на очакващото ни бъдеще още сега?`