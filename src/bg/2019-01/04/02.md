---
title:  В небесната тронна зала
date:   20/01/2019
---

Започвайки от Откровение 4:1, Исус кани Йоан да отиде на небето, за да му бъде показана панорамната картина на историята от негово време та чак до завръщането на Христос.

`Откровение 4:1-8, Йезекиил 1:26-28 и Откровение 5:11-14 описват небесната тронна зала. Какво научаваме за естеството на тази тронна зала?`

Апостолът поглежда през отворената врата на небесния храм и вижда Божия трон. Тронът символизира Божието управление и ръководна власт над творението, докато дъгата около трона обозначава Божията вярност към обещанията Му (Битие 9:13-16; Исая 54:9,10). Но Сатана, който узурпира владението на тази земя и е Божи противник, оспорва Божествената власт. Централният въпрос във великата борба между Бога и Сатана е кой има правото да управлява. Целта на небесния съвет, който Йоан вижда събран в небесната тронна зала, е да утвърди Божието право на управление над вселената (Откровение 4:1-8; 5:11-14).

`Прочетете Откровение 4:8-11 и 5:9-14. Какво бихте могли да научите за истинското поклонение пред Бога от тези пасажи? Защо Господ Бог е достоен за поклонение в глава 4 и защо Агнето е достойно в Откровение 5:9-14?`

Откровение, 4 глава дава общо описание на тронната зала в небесния храм и на поклонението, което непрестанно се провежда там. Докато поклонението в глава 4 прославя Божията творческа сила, глава 5 празнува изкуплението, осигурено от закланото Агне. Тези глави показват, че истинското поклонение припомня и празнува Божиите могъщи дела на сътворение и изкупление. Бог, създал света за шест дни, има силата и способността да го възстанови в първоначалното му състояние и да го превърне във вечен дом на Своя народ. Всичко това Той е обещал да извърши.

`Помислете какво ни учи евангелието: Онзи, Който е създал не само нашия свят, но и целия космос, е също така и „Агнето, Което е било заклано“ (Откровение 5:12) за нас. Каква удивителна надежда ни представя това в един свят, изпълнен с болка и смут?`