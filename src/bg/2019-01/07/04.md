---
title:  Ангелът с отворената книга
date:   12/02/2019
---

Шестата тръба ни отвежда до времето на края. Какво е призован да направи по това време Божият народ? Преди да зазвучи седмата тръба, е вмъкната една интерлюдия, обясняваща задачата и опитността на Божия народ в края на времето.

`Прочетете Откровение 10:1-4. Какво се случва тук?`

„Могъщият ангел, даващ наставления на Йоан, не е друга личност, а сам Исус Христос“ (Коментари на Елън Уайт. Адвентентен библейски коментар. Т 7. С. 971 – англ. изд.). Той стъпва на морето и на земята, което обозначава Неговото всемирно управление и че това, което Той предстои да обяви, е от световно значение. Той извиква с лъвски рев. Лъвският рев символизира Божия глас (вж. Осия 11:10; Откровение 5:5).

На Йоан не е позволено да напише какво казват гръмотевиците. Има неща за бъдещето, които Бог не разкрива чрез Йоан. 

`Прочетете Откровение 10:5-7. Сравнете пасажа с Даниил 12:6,7. Кои са общите думи в двата пасажа?`

Когато ангелът заявява, че няма да има „вече време“ (Откровение 10:6), гръцката дума chronos показва, че той има предвид период от време. Това ни насочва към Даниил 12:6,7, където един ангел заявява, че преследването на светиите ще продължи време, времена и половин време, или 1260 години (538-1798 г.сл.Хр.), през които църквата ще бъде преследвана от папството (ср. Даниил 7:25). Тъй като в „Даниил“ и „Откровение“ един пророчески „ден“ символизира една година (Числа 14:34, Йезекиил 4:6), 360 „дни“ са равни на 360 години и три и половина времена (или „години“) са равни на 1260 „дни“, или години. В даден момент след този пророчески период ще настъпи краят.

Твърдението, че няма да има вече време, се отнася до времевите пророчества на Даниил, особено за 2300 пророчески дни от Даниил 8:14 (457 г.пр.Хр. – 1844 г.сл.Хр.). След този период вече няма да има пророчески периоди от време. Елън Уайт заявява: „Това време, обявено от ангела с тържествена клетва, е (…) пророческото време, което трябва да предхожда идването на нашия Господ. Тоест хората няма да имат друга вест за конкретно време. След този период, простиращ се от 1842 до 1844 г., не може да има определено проследяване на пророческото време. Най-дългото пресмятане достига до есента на 1844 г.“. (Коментари на Елън Уайт. Адвентен библейски коментар. Т. 7. С. 971 – англ. изд.).

`Какво ни разкрива това свидетелство на Елън Уайт за причината, поради която трябва да избягваме всякакво определяне на дати в бъдещето?`