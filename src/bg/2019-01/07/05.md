---
title:  Изяждането на свитъка
date:   13/02/2019
---

Прочетете Откровение 10:8-11. Изяждането в Библията се използва, за да опише приемането на вест от Бога, която следва да бъде прогласена на хората (вж. Йезекиил 2:8-3:11; Йеремия 15:16). Когато бъде приета, вестта е добра новина; но когато бъде прогласявана, понякога води до горчивина, тъй като мнозина ѝ се противопоставят и я отхвърлят.

Горчивата опитност на Йоан с изяждането на свитъка (представляващ книгата на Даниил) е свързана с разпечатването на пророчествата на Даниил за последното време. Тук Йоан представя църквата на остатъка, на която е възложена задачата да проповядва вечното благовестие (вж. Откровение 14:6,7) в края на времевото пророчество на Даниил (Даниил 7:25), или 1260 дни/години. 

Контекстът разкрива, че преживяното във видението на Йоан посочва още една горчиво-сладка опитност в края на пророческия период от 2300 години. Когато, въз основа на пророчествата от книгата „Даниил“, милеристите смятат, че Христос ще се завърне през 1844 г., тази вест за тях е сладка. Но когато Христос не се явява според очакваното, те преживяват горчиво разочарование и изследват Писанието за по-ясно разбиране.

Заръката към Йоан „да пророкува отново“ на света посочва спазващите съботата адвентисти, въздигнати, за да прогласят вестта за Второто пришествие във връзка с пророчествата от „Даниил“ и „Откровение“.

`Прочетете Откровение 11:1,2. Каква заповед получава Йоан?`

Този пасаж продължава сцената от Откровение, 10 гл. На Йоан е заповядано да измери храма, олтара и богомолците. Концепцията за измерване в Библията се отнася фигуративно до съда (вж. Матей 7:2). Храмът, който трябва да бъде измерен, е на небето, където Исус служи за нас. Позоваването на храма, олтара и богомолците сочи към Деня на умилостивението (вж. Левит 16:16-19). Този ден е ден на „измерване“, тъй като Бог съди греховете на Своя народ. Така че Откровение 11:1 се отнася до съда, извършван преди Второто пришествие. Този съд касае изключително Божия народ – поклонниците в храма.

Откровение 11:1 показва, че вестта за небесното светилище е в основата на последното прогласяване на евангелието, което включва реабилитирането на Божия характер. Като такава тя предава пълния размер на евангелската вест относно изкупителното дело на Христос и Неговата праведност като единствено средство за спасение на човешките същества.

`Като не забравяме какво централно място заема кръвта в ритуала в Деня на умилостивението (вж. Левит, 16 гл.), как бихме могли винаги да помним реалността, че съдът е добра новина? Защо тази истина е толкова важна?`