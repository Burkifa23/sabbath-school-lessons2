---
title:  Значението на тръбите
date:   11/02/2019
---

При изобразяването на Божията намеса в полза на Неговия народ, „Откровение“ използва образността на тръбите от Стария Завет. Тръбите са важна част от ежедневието на древния Израил (вж. Числа 10:8-10 и 2 Летописи 13:14,15). Техният звук напомня на хората за поклонението в храма; тръбите са звучали и в битка, по време на жетва и на различни празници.

Звукът на тръбите върви ръка за ръка с молитвата. По време на поклонението в храма или по време на празниците тръбите „напомнят“ на Бога за завета Му с Неговия народ. Те напомнят и на хората да бъдат готови за „Деня Господен“ (Йоил 2:1). По време на битка звукът на тръбата дава ключови наставления и предупреждения и призовава Бога да спаси Своя народ. Тази концепция е фонът на тръбите от „Откровение“.

`Прочетете Откровение 8:13; 9:4,20,21. Кои са обектите на съдбите на седемте тръби?`

Събитията, задвижени от тръбите в „Откровение“, обозначават Божията намеса в историята в отговор на молитвите на Неговия народ. Докато печатите засягат предимно онези, които изповядват, че са Божии люде, тръбите прогласяват съдбите над земните жители (Откровение 8:13). Същевременно те са предупреждения към земните жители, за да ги доведат до покаяние, преди да е станало твърде късно.

Седемте тръби покриват хода на събитията от времето на Йоан до самия край на земната история (Откровение 11:15-18). Те зазвучават, докато продължава застъпничеството в небето (Откровение 8:3-6) и евангелието се проповядва по земята (Откровение 10:8-11:14). Съдбите по време на тръбите са частични; те засягат само една трета от творението. Седмата тръба обявява, че е дошло време Бог да поеме Своето полагащо Му се по право управление. Седемте тръби се отнасят приблизително до същите периоди, обхващани от седемте църкви и седемте печата:

- (а) Първите две тръби прогласяват съдбите над народите, които разпъват Христос и преследват ранната църква – бунтовния Йерусалим и Римската империя.
- (б) Третата и четвъртата тръба представят присъдата на Небето над отстъпничеството на християнската църква през средновековния период.
- (в) Петата и шестата тръба описват воюващите фракции в религиозния свят в края на периода на Средновековието и след Реформацията. Тези периоди се характеризират с нарастваща демонична дейност, която накрая ще въвлече света в битката при Армагедон.

`Несъмнено историята е твърде кървава и изпълнена с болка и скръб. Как тази тъжна реалност би трябвало да ни помогне да осъзнаем колко прекрасно е онова, което ни е обещано чрез Исус?`