---
title:  Разширено изучаване
date:   15/02/2019
---

Седмата тръба (Откровение 11:15-18) е сигнал за приключването на историята на тази земя. Настъпва времето Бог да разкрие Своята сила и власт. Тази бунтовна планета, която е била под управлението на Сатана в продължение на хиляди години, скоро ще се върне под Божието господство и управление. След смъртта на Христос на кръста и Неговото възнесение в небето Той е обявен за законния владетел на земята (Откровение 12:10), въпреки че Сатана продължава да прави всичко възможно, знаейки, че времето му е кратко (Откровение 12:12). Седмата тръба свидетелства, че узурпаторските сили вече са победени и този свят най-накрая е предаден под законната власт на Христос.

Седмата тръба очертава съдържанието на останалата част от книгата: (1) Земните племена се разгневиха: Откровение, 12-14 гл. описва Сатана като изпълнен с гняв (Откровение 12:17) и заедно със своите двама съюзници – звярът от морето и звярът от земята – подготвя народите по света да воюват с Божия народ. (2) Дойде Твоят гняв: Бог отговаря на гнева на народите със седемте последни язви, които биват наречени Божия гняв (вж. Откровение 15:1). (3) Времето да се съдят мъртвите е представено в Откровение 20:11-15. (4) И да дадеш наградата на слугите Си е описано в Откровение, 21-22 гл. (5) Да погубиш тези, които погубват земята: Откровение 19:2 заявява, че Вавилон на последното време ще бъде съден, защото е унищожил земята. Унищожаването на Сатана, неговите множества и двамата му съюзници е последният акт в драмата на великата борба (Откровение 19:11-20:15).

**Въпроси за разискване**

`1. Понякога установяваме, че проповядването на евангелието може да бъде горчива опитност (Откровение 10:10); думите ни са отхвърляни и осмивани, а може да отхвърлят и да се присмиват и на самите нас. Понякога проповядването може дори да предизвика преследване. За кои библейски герои, изправени пред подобни изпитания, можете да се сетите, и какво бихме могли да научим от преживяванията им?`

`2. Помислете върху следното свидетелство: „Многократно съм предупреждавала срещу определянето на точна дата. Никога вече няма да има основаваща се на време вест за Божия народ. Не бива да знаем точната дата за изливането на Светия Дух или за идването на Христос“ (Уайт, Е. Избрани вести. Т. 1. Гл. „Пазете се от определяне на времето“. Изд. „Ел Уай“, София, с. 191). Какви проблеми виждате при изработването на прекалено подробни пророчески графики за последните събития след 1844 г.? Как да се предпазим от неизбежните капани, които залагат тези прогнози?`