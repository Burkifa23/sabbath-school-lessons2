---
title:  Двамата свидетели
date:   14/02/2019
---

`Прочетете Откровение 11:3-6. По какъв начин двамата свидетели отразяват Зоровавел и Исус в техните царствени и свещенически роли? Вж. Захария 4:2,3,11-14.`

Идеята за двама свидетели произлиза от еврейската правна система, изискваща поне двама свидетели да потвърдят, че дадено нещо е вярно (Йоан 8:17). Двамата свидетели представляват Библията – и Стария, и Новия Завет. Двамата не могат да бъдат разделени, защото Божият народ е призован да прогласява цялата библейска вест по света – „цялата Божия воля“ (Деяния 20:27).

Свидетелите са изобразени като пророкуващи във вретище през пророческия период от 1260 дни/години (538-1798 г.сл.Хр.). Вретището е дреха на жалеене (Битие 37:34); тя посочва трудното време, когато истините на Библията са погребани и покрити от човешки предания.

`Прочетете Откровение 11:7-13. Опишете със свои думи какво се случва с двамата свидетели в края на пророческите 1260 денонощия.`

Звярът, който убива двамата свидетели, се появява от самото обиталище на Сатана. Това убийство на свидетелите в исторически план се отнася до атеистичната атака срещу Библията и премахването на религията във връзка със събитията от Френската революция. Антирелигиозната система, установена във Франция, притежава моралното разложение на Содом, атеистичната арогантност на Египет и бунтовния дух на Йерусалим. Това, което се случва с Исус в Йерусалим, сега е причинено на Библията от тази антирелигиозна система.

Възкресението на свидетелите посочва голямото пробуждане на интереса към Библията след Френската революция, довело до възхода на второто адвентно движение с неговото възстановяване на библейската истина, създаването на библейските дружества и глобалното разпространение на Библията.

Точно преди края светът ще стане свидетел на едно последно глобално прогласяване на Библията (Откровение 18:1-4). Тази последна вест ще предизвика противопоставяне, упълномощено от демонични същества, вършещи чудеса, за да подлъжат света и да привлекат поклонниците на звяра в последната битка срещу верните Божии свидетели (вж. Откровение 16:13-16).