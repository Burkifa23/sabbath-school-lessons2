---
title:  Молитвите на светиите
date:   10/02/2019
---

Откровение, 8 глава започва с картина на седем ангели, стоящи пред Бога и готови да засвирят с тръбите си. Преди засвирването на тръбите е вмъкната друга сцена. Целта ѝ е да обясни теологичното значение на тръбите.

Прочетете Откровение 8:3,4 заедно със следното описанието на ежедневните служби в йерусалимския храм:

Един еврейски коментар на Библията обяснява, че при вечерната жертва агнето бива поставяно върху олтара за всеизгаряне, а кръвта му се излива в основата на самия олтар. Определеният свещеник занася златната кадилница в храма и принася тамян на златния олтар в Светая. Когато той излиза, хвърля кадилницата на земята и тя издава силен шум. В този момент седемте свещеници засвирват с тръбите си, като отбелязват края на храмовите служби за деня.

Читателят би могъл да види как езикът на вечерната служба се прилага в Откровение 8:3-5. Важно е да отбележим, че ангелът получава тамяна при „златния олтар, който беше пред престола“ (Откровение 8:3). Тамянът представлява молитвите на Божия народ (Откровение 5:8). Сега Бог отговаря на тези молитви.

Откровение 8:3-5 дава важна информация относно тръбите в книгата:

- а. Седемте тръби са Божиите съдби над бунтовното човечество в отговор на молитвите на Неговия потискан народ.
- б. Тръбите следват смъртта на Исус като Агнец и преминават последователно през цялата история чак до Второто пришествие (вж. Откровение 11:15-18).

`Прочетете Откровение 8:5 заедно с Йезекиил 10:2. Как видението на Йезекиил за падащия огън върху отстъпилия Йерусалим изяснява естеството на тръбите в „Откровение“?`

Ангелът напълва кадилницата с огън от олтара и го хвърля на земята. Важно е да се отбележи, че този огън идва от самия олтар, на който са били принесени молитвите на светиите. Фактът, че огънят пада точно от този олтар, показва, че седемте съдби на тръбите падат върху земните жители в отговор на молитвите на Божия народ. Бог ще се намеси в тяхна полза в Своето време. Хвърлянето на кадилницата също може да е предупреждение, че застъпничеството на Христос няма да продължава вечно. Ще настъпи край на благодатното време (вж. Откровение 22:11,22).