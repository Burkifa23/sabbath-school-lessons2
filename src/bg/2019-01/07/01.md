---
title:  Седемте тръби
date:   09/02/2019
---

### За изучаване през седмицата
Откровение 8:1-13; Числа 10:8-10; Йезекиил 10:2; Откровение 10:1-11; Даниил 12:6,7; Откровение 11:1-13; Левит, 16 гл.

> <p>Стих за запаметяване</p>
> „Но в дните на гласа на седмия ангел, когато се приготви да затръби, тогава ще се изпълни тайната на Бога, както Той е благовестил на Своите слуги, пророците“ (Откровение 10:7).

В сцената на петия печат видяхме, че викът на Божия потискан народ отразява вика на верните от всички векове. Тези верни са описани като душите под олтара, викащи към Бога за правда и справедливост с въпроса: „Докога, Господи?“ (Откровение 6:10). Гласът от небето ги подтиква да почакат, защото наближава денят, когато Бог ще съди тези, които са ги наранили. Откровение 6:15-17 описва завръщането на Исус на тази земя и нанасянето на съд над причиняващите зло на верните Му последователи.

Сцената на петия печат представя опитността на Божия страдащ народ през цялата история, от времето на Авел до времето, когато Бог накрая ще съди и ще отмъсти „за кръвта на Своите слуги“ (Откровение 19:2). Божият страдащ народ трябва да остане твърд и да вярва, че Господ чува молитвите на народа Си.

Видението на седемте тръби разкрива, че в цялата история Бог вече се е намесвал в полза на Своя потискан народ и е съдил тези, които са му нанасяли вреда. Целта на седемте тръби е да уверят Божия народ, че Небето не е безразлично към техните страдания.