---
title:  Спасението на нашия Бог и на Агнето
date:   07/02/2019
---

`Прочетете Откровение 14:5 заедно с 2 Петър 3:14. „Откровение“ описва Божиите люде на последното време като „непорочни“. Как би могло да се постигне това състояние?`

Последната характеристика на 144 хиляди е, че „в устата им няма лъжа; те са непорочни“ (Откровение 14:5). Въпреки че мнозинството от хората в света избират да вярват на неговите лъжи, Божият народ на последното време ще получи любовта към истината, за да бъде спасен (2 Солунци 2:10,11).

„Непорочни“ (гръцки amōmos, „без никаква вина") се отнася до верността на 144 хиляди към Христос. В Библията Божият народ е наречен свят (Левит 19:2; 1 Петър 2:9). Авраам (Йоан 17:1) и Йов (Йов 1:1) са непорочни. Християните са призовани да бъдат святи и без недостатък пред Бога (Ефесяни 5:27, Филипяни 2:15).

`Прочетете Римляни 3:19-23. Защо никога не бива да забравяме тази важна истина?`

В последните дни от историята на този свят 144 хиляди ще отразяват характера на Христос по мощен начин. Тяхното спасение ще отразява това, което Христос е сторил за тях, а не тяхната собствена святост и дела (вж. Ефесяни 2:8-10). 144 хиляди са изпрали дрехите си и са ги избелили в кръвта на Агнето (Откровение 7:14) и като такива са счетени за „чисти и непорочни“ пред Бога (2 Петър 3:14).

`„Необходимо е да бъдем облагородявани, очиствани от всичко светско, докато започнем да отразяваме образа на Спасителя и станем „участници в Божественото естество (…) Когато жизненият конфликт завърши, когато оръжието бъде положено в краката на Исус, когато светиите бъдат прославени, тогава и само тогава ще бъдем в безопасност да твърдим, че сме спасени и безгрешни“ (Уайт, Е. Избрани вести. Т. 3. Гл. „Безгреховност и спасение“. Изд. „Ел Уай“, София, с. 333, 334). Как да водим живот на освещение в активна подготовка за вечността, но да не попадаме в клопките на перфекционизма и фанатичната святост?`