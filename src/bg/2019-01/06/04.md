---
title:  Голямото множество
date:   05/02/2019
---

`Прочетете Откровение 7:9,10. Коя група светии вижда Йоан в този момент? Как са описани те и откъде идват? Какво викат пред Божия престол?`

Йоан вижда голямо множество, „което никой не може да изброи“, онези, „които излизат от голямата скръб; и са опрали дрехите си и са ги избелили в кръвта на Агнеца “ (Откровение 7:14). Това означава, че те са специална група от хора, които, независимо от скръбта, остават верни на Исус – вярност, символизирана с тяхното покриване с дрехата на Неговата съвършена праведност. Думата „скръб“ се употребява много често в Библията, за да посочи всичко, което вярващите понасят за своята вяра (вж. Изход 4:31; Псалми 9:9; Матей 24:9; Йоан 16:33; Римляни 5:3). Следователно, въпреки че някои адвентни тълкуватели разглеждат тази група като още едно описание на 144 хиляди, бихме могли да разберем „голямото множество“ като представяне на всички изкупени, страдали за вярата си през вековете.

И тук, в описанието на Йоан на „голямото множество, което никой не може да изброи“, както и в цялата Библия, присъства великата тема за спасението по благодат. Единствената претенция на изкупените за спасение, за вечен живот, за новото небе и за новата земя, е праведността на Христос, дадена по благодат.

„Най-близо до престола са онези, които някога прилежно са провеждали делата на Сатана, но, изтръгнати като главни от огън, са последвали своя Спасител с дълбоко, горещо посвещение. До тях са сред лъжата и неверието съвършени християнски черти на характерите на тези, които са почитали Божия закон, когато целият християнски свят го е обявявал за невалиден, и милионите от всички векове, убити мъченически заради вярата си. Непосредствено зад тях е „голямо множество, което никой не можеше да изброи, от всеки народ и от всичките племена, люде и езици, стоящи пред престола и пред Агнето, облечени в бели дрехи, с палмови клони в ръцете си” (Откровение 7:9). Борбата им е приключила, победата – спечелена. Извоювали са първенството и са получили наградата. Палмовата клонка в ръката им е символ на тяхната победа, бялата дреха – знак на непорочната Христова правда, станала сега тяхна“ (Уайт, Е. Великата борба. Гл. „Краят на борбата“. Изд. „Нов живот“, София, с. 450-451).

`Да, ние сме покрити с правдата на Христос, дара на вярата. Но как да поддържаме тази вяра и да останем верни сред изпитания и скърби? Или, което е още по-важно, как да поддържаме тази вяра и вярност във време на спокойствие и просперитет? (Вж. Второзаконие 8:11-17.)`