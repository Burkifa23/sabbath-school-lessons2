---
title:  Подпечатаният Божи народ
date:   02/02/2019
---

### За изучаване през седмицата
Откровение, 7 гл.; 2 Петър 3:9-14; Второзаконие 8:11-17; Откровение 14:4,5,12; 17:5; Римляни 3:19-23.

> <p>Стих за запаметяване</p>
> „Това са онези, които излизат от голямата скръб; и са опрали дрехите си и са ги избелили в кръвта на Агнеца” (Откровение 7:14).

Вестта за отварянето на седемте печата показва, че всеки човек, претендиращ за вяра в Христос, се изправя пред благословения за верността си или проклятия за неверността си. Първите четири печата описват Божиите дисциплинарни средства за пробуждането на Неговия народ от духовната летаргия, за да ги направи победители. Но Божият народ понася неправди и потисничество в един свят, враждебно настроен към евангелието. При отварянето на шестия печат Бог е готов да се справи с онези, които са наранявали народа Му.

Глава 7 е интерлюдия, вмъкната в скоби между шестия и седмия печат. Шестият печат ни отвежда до Второто пришествие на Христос. Когато нечестивите се изправят пред съда, Откровение, 7 глава отговаря на въпроса им кой ще устои в деня на Христовото завръщане: тези, които са били подпечатани, 144 хиляди.

Останалите им характеристики са описани в Откровение 14:1-5. Между шестата и седмата тръба също е вмъкната интерлюдия (Откровение 10:1-11:14). Тази интерлюдия, започваща с второто голямо пробуждане и зараждането на адвентното движение, съвпада със същия времеви период, както началните сцени от глава 7, и разкрива опитността и задачата на Божия народ от последното време.