---
title:  Разширено изучаване
date:   08/02/2019
---

Прочетете главата „Безгрешност и спасение“ в книгата на Елън Уайт „Избрани вести“, кн. 3.

Идентичността на тези 144 хиляди души е разгорещено обсъждан въпрос. Това, което изглежда очевидно от „Откровение“, е, че 144 хиляди са последното поколение на Божия народ в последните дни от историята на този свят. Знаем, че те ще преминат през времето на скръбта и ще бъдат опазени от седемте последни язви (вж. Псалми 91:7-16; Откровение 7:15-17) и че тяхната вярност ще бъде изпитана така, както нито едно друго поколение в миналото не е било изпитвано.

Не ни е казано кой точно ще бъде включен в тази група. Тяхната идентичност е една от тайните, които Бог е запазил за Себе Си (Второзаконие 29:29). Само бъдещето ще разкрие кой ще бъде част от групата спасени светии. По отношение на тази тайна ни е било дадено предупреждението:

„Христос казва, че в църквата ще има хора, представящи басни и предположения, макар че Бог е дал велики, възвишени, облагородяващи истини, които би трябвало да се съхраняват в съкровищницата на ума. Когато някои приемат тази или онази теория, когато са любопитни да узнаят нещо, което не е необходимо, това означава, че не Бог ги ръководи. Неговият план не е народът Му да проповядва неща, които не са изяснени в Словото и са само игра на тяхното въображение. Не е волята Му да се впускат в спорове по въпроси, които няма да им помогнат в духовно отношение, като например: Кои ще са в числото на 144 000? Скоро Божиите избрани ще разберат това със сигурност“ (Уайт, Е. Избрани вести. Т. 1. Гл. „Чудати и умозрителни учения“. Изд. „Ел Уай“, София, с. 177).

**Въпроси за разискване**

`1. Помислете за следното предупреждение: „Нека се стремим с цялата дадена ни от Бога сила да бъдем сред сто и четиридесет и четирите хиляди“ (Коментари на Елън Уайт. Адвентен библейски коментар. Т. 7, с. 970). Как да приложите тези думи на практика? Как този стремеж оказва влияние върху ежедневните ви решения?`

`2. Важна характеристика на 144 хиляди светии на последното време е пеенето на новата песен. Това е песен, която никой друг освен 144 хилядите не може да пее, защото тя е песен на опитността – опитност, която никоя друга група в историята не е преживявала (Откровение 14:3,4; Откровение 15:2,3). Когато мислите за собствения си живот, вашето настоящо духовно ходене отразява ли песента на свежата опитност с Бога? Или животът ви отразява изтърканите отминали истории за Божиите дела във вашия живот, като ви липсват доказателства за настоящо посвещение? Какви промени бихте могли да предприемете точно сега, помагащи ви отново да посветите живота си на Него?`

`3. Каква е разликата между това просто да знаете за Христос и истински да Го познавате? Ако някой ви попита „Какъв е Христос?“, как бихте отговорили и защо?`