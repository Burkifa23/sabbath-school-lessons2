---
title:  Задържане на ветровете
date:   03/02/2019
---

`Прочетете Откровение 7:1-3 заедно с 2 Петър 3:9-14. Какво вижда Йоан? Колко дълго ангелите трябва да задържат ветровете? Какво ще се случи, след като приключи подпечатването?`

В Стария Завет ветровете символизират разрушителните сили, с които Бог нанася съдби върху нечестивите (Йеремия 23:19,20; Даниил 7:2). „Когато Божиите ангели спрат да обуздават свирепите ветрове на човешките страсти, всички елементи на борба ще бъдат пуснати на свобода“ (Уайт, Е. Великата Борба. Гл. „Време на скръб“. Изд. „Нов живот“, София, с. 419). Тези разрушителни сили обаче биват задържани от Божествена намеса, докато се извършва подпечатването на Божия народ.

В древни времена основното значение на подпечатването е собствеността. Значението на символичното подпечатване в Новия Завет е, че „Господ познава Своите Си“ (2 Тимотей 2:19). Бог разпознава Своя народ и го подпечатва със Светия Дух (Ефесяни 1:13,14; 4:30). В края на времето печатът на челото бива поставен на Божия верен народ, спазващ Неговите заповеди (Откровение 14:1,12). Той не е някакъв видим знак, поставен върху челото, но както свидетелства Елън Уайт, означава „утвърждаване в ис¬ти¬на¬та, ка¬к¬то ин¬те¬ле¬к¬ту¬ал¬но, та¬ка и ду¬хо¬в¬но, ко¬е¬то не ще мо¬же да бъ¬де по¬к¬ла¬те¬но“ (Събитията на последните дни. Гл. „Божият печат и белегът на звяра“. Изд. „Нов живот“, София, с. 174) В контраст, онези, които в крайна сметка застават на страната на звяра, получават белега на звяра (Откровение 13:16,17).

Вярата на Божия подпечатан народ е изпитвана във всяко поколение. Обаче тестът за вярност в последната криза ще бъде спазването на Божиите заповеди (вж. Откровение 12:17; 14:12). По-специално четвъртата заповед ще стане тест за послушание към Бога (Откровение 14:7). Както съботата е била знак на Божия народ в библейски времена (Йезекиил 20:12,20; Евреи 4:9,10), така ще бъде знак за лоялност към Бога и при последната криза.

Във времето на края печатът функционира и като знак за защита от разрушителните сили на седемте последни язви (вж. Йезекиил 9:1-11 за фона на Откровение 7:1-3). По този начин въпросът, зададен в Откровение 6:17, получава върховния си отговор: онези, които ще могат да устоят защитени в деня на Божия гняв, са подпечатаните Божии люде.

`Ап. Павел ни предупреждава да не наскърбяваме Светия Дух, чрез Когото сме били подпечатани (Ефесяни 4:30). Какво означава това? По какъв начин човек наскърбява Светия Дух? След като стигнете до своя отговор, какви решения можете да вземете и как те ще ви помогнат да не Го наскърбявате?`