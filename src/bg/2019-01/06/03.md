---
title:  Подпечатаният Божи народ
date:   04/02/2019
---

`Прочетете Откровение 7:4-8. Какво е числото на Божия подпечатан народ? Какво означава това специфично число?`

Обявяването на броя на подпечатаните бележи края на подпечатването. Йоан чува, че тяхното число е 144 хиляди от 12-те племена на Израил. Споменатото тук число не е буквално, важно е какво обозначава то. Числото 144 хиляди се състои от 12 по 12 по 1000. Дванадесет е символ на Божия народ: израилевите племена и църквата, построена върху основата на дванадесетте апостоли (Ефесяни 2:20). Така числото 144 хиляди обозначава целия Божи народ на последното време. „Целият Израил“ (евреи и езичници) е готов за завръщането на Христос и ще бъде преобразен, без да види смърт (Римляни 11:26; 1 Коринтяни 15:51-53).

12-те племена, изброени в Откровение, 7 глава, очевидно не са буквални, защото 12-те племена на Израил, обхващащи Северното и Южното царство, днес не съществуват. Десетте племена на Северното царство са изпратени в плен по време на победата на асирийците (4 Царе 17:6-23), където се смесват с други народи. Ето защо дванадесетте племена днес не съставляват юдаизма.

Също така списъкът от 12 племена в Откровение, 7 глава се различава от всички други, намиращи се в Писанието (ср. Числа 1:5-15; Йезекиил 48:1-29). Юда е посочено като първо племе вместо Рувим (ср. Числа 1:5). Също така са пропуснати племената Дан и Ефрем, включени в списъците от Числа, 1 гл. и Йезекиил, 48 гл., докато вместо тях са включени Йосиф и Левий (Откровение 7:7,8). Очевидната причина за изключването на Дан и Ефрем от списъка в Откровение, 7 гл. е, че в Стария Завет тези две племена са отстъпници и идолопоклонници (3 Царе 12:29,30; Осия 4:17).

Списъкът с племената от Откровение, 7 глава не е исторически, а духовен. Отсъствието на Дан и Ефрем от него загатва, че неверността на тези две племена ги е лишила от място сред подпечатания Божи народ. Освен това църквата в Новия Завет е наричана 12-те племена на Израил (Яков 1:1). 12-те племена от Откровение, 7 глава обозначават целия Божи народ, устояващ в края – и евреи, и езичници.

`Какви библейски уверения дава Бог на тези, които ще живеят във времето на скръбта?`