---
title:  Жената и змеят
date:   17/02/2019
---

`Прочетете Откровение 12:1-4. Йоан наблюдава във видение две велики знамения. Първото е бременна жена, а второто е змей. Коя е жената и какво ни учат тези стихове?`

Жената в Библията се използва като символ на Божия народ (2 Коринтяни 11:2): чистата жена представлява верните вярващи, докато с блудницата са представени отстъпилите от вярата християни. Жената от Откровение, 12 глава първо символизира Израил, при когото идва Месия (Откровение 12:1-5); в стихове 13-17 тя символизира църквата, раждаща остатъка.

Тази жена е изобразена като облечена със слънцето и с луната под нозете си. Слънцето в Библията представлява славата на Христовия характер, Неговата праведност (Малахия 4:2). Той е „светлината на света“ (Йоан 8:12), а народът Му трябва да отразява към света светлината на Божия любящ характер (Матей 5:14-16). Луната, като „по-малкото светило“ (Битие 1:16), сочи към старозаветните обещания, предсказващи делото на Христос в евангелската ера.

Следващото символично знамение, което Йоан вижда във видението, е чудовищният червен змей. По-късно змеят се идентифицира като дявол и сатана, онази старовременна змия (Откровение 2:9). В текста се казва, че опашката му е завлякла една трета от небесните звезди на земята. Опашката е символичен инструмент за измама (Исая 9:14,15; Откровение 9:10). След като пада от възвишеното си място в небето (Исая 14:12-15), Сатана успява да съблазни една трета от ангелите. Тези паднали ангели са демоните, помагащи на дявола в противопоставянето на Бога и на Неговото дело за спасение (вж. 1 Тимотей 4:1). Освен това „Откровение“ употребява змея, описан със „седем глави и десет рога“ като символи на използваните от Сатана агенти в света – езическият Рим (Откровение 12:4) и спиритизма (Откровение 16:13). „Казва се, че змеят е Сатана (12:9); той подбужда Ирод да осъди Спасителя на смърт. Но главното оръдие, чрез което воюва срещу Христос и Неговия народ през първите столетия от християнската епоха, е Римската империя, чиято преобладаваща религия е езичеството. Така, на първо място змеят представлява Сатана, а в друг смисъл е и символ на езическия Рим“ (Уайт, Е. Великата борба. Гл. „Божият закон е непроменим“. Изд. „Нов живот“, София, с. 299).

`Прочетете Откровение 12:9. Сатана е наречен „онази старовременна змия“. Каква връзка съществува между Битие 3:15 и опита на змея да унищожи семето на жената, „щом роди“ (Откровение 12:4)?`

Още от самото начало Сатана чака Месия – Детето, което трябва да се роди, за да Го унищожи. Когато най-после То се ражда, дяволът използва езическия Рим (също символизиран със змея в Откровение 12:4), за да се опита да Го унищожи (вж. Матей 2:13-16). Но Детето е „грабнато и занесено при Бога, дори при Неговия престол“ (Откровение 12:5).