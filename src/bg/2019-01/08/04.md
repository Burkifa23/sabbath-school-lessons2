---
title:  Войната на земята
date:   19/02/2019
---

`Прочетете Откровение 12:13,14. След като достъпът на Сатана до небето е преустановен, той продължава атаките си над църквата в продължение на пророческите 1260 дни/години. Как Бог се грижи за църквата през този период?`

„Прогонването на Сатана от небето като обвинител на братята е извършено чрез великото дело на Христос, отдавайки Своя живот. Независимо от постоянното противопоставяне на Сатана, изкупителният план се осъществява (…) Знаейки, че узурпираната от него територия в крайна сметка ще му бъде отнета, Сатана решава да не щади никакви усилия и да унищожи колкото се може повече от творенията, които Бог е създал по Свой образ. Той мрази човека, защото Христос проявява към него такава прощаваща любов и състрадание, и сега е готов да приложи върху него всеки вид измама, с който да го погуби; той преследва плана си с повече енергия поради безнадеждното си положение “ (Уайт, Е. Духът на пророчеството. Т. 3. С. 194, 195 – англ. изд.).

Несъмнено Сатана продължава своята дейност на Земята, като излива яростта си срещу великия обект на Христовата любов тук – църквата. Но църквата намира божествена защита в пустинните места на света през пророческия период от 1260 дни/години.

Периодът на сатанинските гонения е споменат два пъти в Откровение, 12 глава, като 1260 дни (Откровение 12:6) и като „време, времена и половин време“ (Откровение 12:14). И двата времеви периода се отнасят до периода на действие на малкия рог, споменат в Даниил 7:23-25. В Библията пророческите дни символизират години. Историческото време, отговарящо на този пророчески период, е 538-1798 г.сл.Хр., когато Римокатолическата църква, силата на църквата и държавата, доминира в Западния свят до 1798 г., когато Наполеоновият генерал Бертие слага край на потискащата сила на Рим, поне временно.

През този дълъг период на гонения змеят изпуска от устата си наводняващи води, за да унищожи жената. Водите представляват хора и народи (Откровение 17:15). По това време Рим изпраща армии и народи против Божиите верни. Към края на пророческия период една приятелска земя поглъща водата и спасява жената, като ѝ осигурява сигурно убежище. Тук е посочено убежището, предоставено от Америка с нейната религиозна свобода.

`Помислете колко дълго продължават гоненията – 1260 години. Какво трябва да ни разкрие това за нашата ограниченост да разберем защо неща като завръщането на Христос ни се струват толкова далечни, поне от наша гледна точка?`