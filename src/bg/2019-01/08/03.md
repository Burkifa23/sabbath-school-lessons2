---
title:  Сатана е хвърлен на земята
date:   18/02/2019
---

`Прочетете Откровение 12:7-9, където се говори за войната в небето. Какво е естеството на войната, довела до прогонването на Сатана от небето?`

Сатана е прогонен от небето в началото на великата борба, когато се разбунтува срещу Божието управление. Той иска да завземе небесния трон и да бъде „като Всевишния“ (Исая 14:12-15). Застава в открит бунт срещу Бога, но е победен и заточен на земята. Обаче с подмамването на Адам и Ева дяволът узурпира настойничеството на Адам над този свят (Лука 4:6). Като самопровъзгласил се владетел на света (Йоан 12:31) той изисква правото да присъства на небесния съвет като представител на Земята (Йов 1:6-12). Обаче след поражението му на кръста Сатана и неговите паднали ангели са заточени на Земята като в затвор, докато не получат наказанието си (2 Петър 2:4, Юда 6).

Със Своята смърт Исус е изкупил изгубеното, а истинският характер на Сатана е бил разкрит пред вселената. „Сатана вижда, че маската му е свалена. Неговото управление е разкрито пред непадналите ангели и пред небесната вселена. Той е разобличен като убиец. Чрез проливането на кръвта на Божия Син губи симпатиите на небесните същества. От сега нататък делото му ще бъде ограничено” (Уайт, Е. Копнежът на вековете. Гл. „Свърши се“. Изд. „Нов живот“, София, с. 475). Пред цялата вселена владичеството над Земята е прехвърлено от Сатана към Исус, който е обявен за законен владетел над нея (Ефесяни 1:20-22; Филипяни 2:9-11).

Исус предсказва това събитие с думите: „Сега е съд на този свят. Сега князът на този свят ще бъде изхвърлен вън“ (Йоан 12:31).

С този съд над Сатана „дойде спасението, силата и царството на нашия Бог и властта на Неговия Христос“ (Откровение 12:10). Сатана все още разполага с ограничена сила да вреди на Божия народ на земята, но това става с ясното съзнание, че „му остава малко време“ (Откровение 12:12). И въпреки че времето му наистина е „малко“, той прави всичко възможно да причинява болка, страдания и опустошения тук.

`Какво учи Откровение 12:11, как ние можем да се защитим от дявола? Вж. също Ефесяни 6:10-18.`