---
title:  Война против остатъка
date:   20/02/2019
---

`Прочетете Откровение 12:17. Против кого воюва Сатана в края на времето?`

Думата останалите, или остатъкът, описва хората, останали верни на Бога, докато болшинството отпада от вярата (3 Царе 19:18; Откровение 2:24). Макар че в края на времето повечето хора по света ще застанат на страната на Сатана, една група, въздигната от Бога след 1798 г., ще остане вярна на Христос пред лицето на цялата сатанинска ярост.

`Кои са двете характеристики на остатъка от Откровение 12:17? Как човек може да се убеди, че принадлежи към Божия остатък на последното време?`

Остатъкът на последното време пази Божиите заповеди. Откровение, 13 глава показва, че първата плоча на Декалога ще бъде в центъра на конфликта в края на времето. Ключовият компонент на първите четири заповеди е поклонението. Основният въпрос при последната криза е на кого трябва да се покланяме. И докато хората по света ще изберат да се поклонят на образа на звяра, остатъкът ще се покланя на Бога Създател (Откровение 14:7). Четвъртата заповед, съботата, конкретно посочва Бога като наш Създател и това е една от причините, поради които вярваме, че тя ще изиграе централна роля в последната криза в края на времето.

Също така втората характеристика на остатъка на последното време е, че той държи „свидетелството за Исус“, което Откровение 19:10 обяснява, че е „духът на пророчеството“. Сравнявайки този стих с Откровение 22:9, виждаме, че „братята“ на Йоан, държащи свидетелството за Исус, са пророците. Ето защо „свидетелството за Исус“ се отнася до Христос, свидетелстващ за истината чрез Своите пророци, също както е направил и чрез Йоан (Откровение 1:2). „Откровение“ посочва, че в края на времето Божият народ ще има сред себе си „духа на пророчеството“, за да ги преведе през тези трудни времена, когато Сатана ще положи всички усилия, за да ги измами и унищожи. Ние като адвентисти сме получили този дар в служението и писанията на Елън Уайт.

`Според вас кои са някои от най-невероятните прозрения, дадени ни чрез „духа на пророчеството“? Какви задължения ни възлага този дар – и поотделно, и като църква?`