---
title:  Отварянето на петия печат
date:   30/01/2019
---

`Прочетете Откровение 6:9,10. Какво се случва тук?`

Думата душа в Библията обозначава цялата личност (Битие 2:7). Мъченическата смърт на Божиите верни и преследвани тук е изобразена с езика на жертвената кръв, излята в основата на жертвения олтар на земното светилище (Изход 29:12; Левит 4:7). Божият народ понася неправда и смърт заради верността си към евангелието. Верните викат към Бога, молейки Го да се намеси и да ги защити. Тези текстове касаят неправдите, извършвани тук, на земята; те не казват нищо за състоянието на мъртвите. Все пак тези хора като че ли не се наслаждават на райско блаженство.

`Прочетете Откровение 6:11 заедно с Второзаконие 32:43 и Псалми 79:10. Какъв е отговорът на небето за молитвите на Божиите мъченици?`

Светиите мъченици получават бели дрехи, представляващи Христовата праведност, довела до тяхното оправдание – Неговият подарък за всички, приемащи дара на благодатта Му (Откровение 3:5; 19:8). После им се казва, че ще трябва да почиват, докато се изпълни числото на братята им, които ще преминат през сходни опитности. Важно е да отбележим, че в гръцкият текст на Откровение 6:11 не присъства думата „брой“. „Откровение“ не говори за броя на мъчениците, който трябва да бъде постигнат преди завръщането на Христос, а за пълнотата на характера им. Божият народ постига пълнотата си чрез дрехата на Христовата праведност, а не чрез собствени заслуги (Откровение 7:9,10). Мъчениците няма да бъдат възкресени и компенсирани чак до второто идване на Христос и началото на Милениума (Откровение 20:4).

Сцената на петия печат исторически се отнася до периода, водещ към и следващ Реформацията, по време на който милиони умират от мъченическа смърт поради своята вярност (Матей 24:21), тя също така напомня преживяванията на Божия страдащ народ през цялата история – от времето на Авел (Битие 4:10) до времето, когато Бог накрая ще отмъсти за „кръвта на Своите слуги“ (Откровение 19:2).

`„Колко дълго, Господи?“ е бил викът на Божия страдащ народ през цялата история. Има ли някой, който никога не се е борил с липсата на справедливост в този живот? Каква утеха намирате в сцената на петия печат, знаейки, че един ден правосъдието наистина ще възтържествува?`