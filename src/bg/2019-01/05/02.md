---
title:  Отварянето на първия печат
date:   27/01/2019
---

`Прочетете Откровение 6:1-8 заедно с Левит 26:21-26 и Матей 24:1-14. Обърнете внимание на общите ключови думи в тези текстове. Какво научавате за значението на първите четири печата въз основа на тези паралели?`

Събитията на седемте печата трябва да бъдат разбирани в контекста на заветните проклятия от Стария Завет, посочени като меч, глад, мор и диви зверове (Левит 26:21-26). Йезекиил ги нарича Божиите „четири сурови присъди“ (Йезекиил 14:21). Това са дисциплинарните присъди, с които Бог, опитвайки се да пробуди Своя народ от духовното му състояние, го наказва, когато стане неверен на завета. По подобен начин четиримата конници са използваните от Бога средства, за да запази Своя народ буден, докато очаква завръщането на Исус.

Съществуват и близки паралели между първите четири печата и Матей 24:4-14, където Исус обяснява какво ще се случи в света. Четиримата конници са средствата, чрез които Бог запазва народа Си в добрия път, като му напомня, че този свят – във вида, в който съществува сега – не е неговият дом.

Макар и символично, Откровение 6:1,2 също се отнася за победа. Напомня ни го и Откровение 19:11-16, където Христос е изобразен като яздещ бял кон и предвождащ Своите небесни армии от ангели, за да избавят народа Му при Второто пришествие. Като символ на чистотата белият цвят често се свързва с Христос и Неговите последователи. Ездачът на коня държи лък и му е дадена корона (Откровение 6:2), което напомня за образа на Бога в Стария Завет, яздещ кон с лък в ръката Си, докато завладява враговете на своя народ (Авакум 3:8-13; Псалми 45:4,5). Гръцката дума за короната (Откровение 6:2), носена от ездача, е stephanos – короната на победата (Откровение 2:10; 3:11). Този ездач е победител, излязъл да побеждава и завладява.

Сцената на първия печат описва разпространението на евангелието, започнало мощно на Петдесятница и с което Христос слага началото на разширяването на Своето царство. Имало е и все още има много територии за спечелване и много хора трябва да станат последователи на Исус, докато се осъществи последната победа при идването на Христос в слава.

В пророчески план сцената на първия печат съответства на посланието към църквата в Ефес; той описва апостолския период от І век, когато евангелието се разпространява бързо по целия свят (Колосяни 1:23).

`Защо винаги трябва да помним, че в Христос сме на печелившата страна, независимо от непосредствените обстоятелства?`