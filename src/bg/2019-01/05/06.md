---
title:  Отварянето на шестия печат
date:   31/01/2019
---

При петия печат виждаме Божия народ да страда от неправдите в един враждебен свят, викайки към Небето да се намеси. Настъпва времето за Божията намеса в отговор на молитвите на Неговия народ.

`Прочетете Откровение 6:12-14 заедно с Матей 24:29,30 и 2 Солунци 1:7-10. Какво ни е разкрито тук?`

Последните три знамения при шестия печат са предсказаните от Исус в Матей 24:29, 30. Те трябва да се случат към края на „голямата скръб“ (Откровение 7:14) през 1798 г. като предвестници на Второто пришествие. Както при пророчеството на Христос в Матей 24, слънцето, луната, звездите (метеорите) и небето тук са буквални. Използването на думи от типа на като или подобни на тях обрисува картината на действително нещо или събитие – слънцето почернява като вретище, луната става като кръв, звездите падат на земята, като смокинята, хвърляща неузрелите си смокини. Християните в Западния свят разпознават изпълнението на Исусовите думи в последователността на всяко от тези знамения: Лисабонското земетресение през 1755 г., Тъмният ден от 19 май 1780 г., преживян в източната част на Ню Йорк и в южната част на Нова Англия, и зрелищният метеорен дъжд над Атлантическия океан на 13 ноември 1833 г. Изпълнението на това пророчество довежда до поредица от пробуждания и до осъзнаването, че пришествието на Христос е близо.

Прочетете Откровение 6:15-17, а също и Исая 2:19, Осия 10:8, Лука 23:30. Сцените изобразяват изпаднали в паника хора от всички сфери на живота, опитващи се да се скрият от ужаса на катаклизма при завръщането на Христос. Те желаят скалите и планините да ги скрият, за да ги предпазят от „лицето на Седящия на престола и от гнева на Агнето“ (Откровение 6:16). Дошло е времето, за да бъде раздадена справедливостта, когато Христос идва „да се прослави в Своите светии“ (2 Солунци 1:10). Краят на нечестивите е описан в Откровение 19:17-21.

Сцената завършва с реторичния въпрос на обхванатите от ужас нечестиви: „Защото е дошъл великият ден на Неговия гняв; и кой може да устои?“ (6:17, вж. 3:2). Отговорът на този въпрос е даден в Откровение 7:4 – онези, които ще могат да устоят в онзи ден, са подпечатаните Божии люде.

`„Кой може да издържи деня на пришествието Му?“ (Малахия 3:2). Как бихте отговорили на този въпрос и какви библейски основания бихте посочили? Споделете своя отговор със съботноучилищната група.`