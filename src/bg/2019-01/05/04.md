---
title:  Сцената на четвъртия печат
date:   29/01/2019
---

`Прочетете Откровение 6:7,8. Каква сцена е описана тук? Каква е връзката ѝ с предишната?`

Цветът на коня от четвъртия печат е описан с гръцката дума chloros, което е пепелявосиво, цветът на разлагащ се труп. Името на ездача е Смърт; като междувременно го придружава Адът, домът на мъртвите. На тези двамата е позволено да унищожават човеците с меч, глад, смърт и диви зверове над една четвърт от земята (Матей 24:7,8).

Четвъртият печат призовава за мор и смърт. Яркото описание на сцената разкрива истината, че духовният глад за Божието Слово като резултат от отхвърлянето на евангелието неизбежно води до духовна смърт.

Добрата новина е, че силата на Смъртта и на Ада е много ограничена; те получават власт само върху една част (една четвърт) от земята. Исус ни уверява, че Той държи ключовете на Смъртта и на Ада (вж. Откровение 1:18).

`Отново прегледайте съдържанието на вестите до църквите в Ефес, Сардис, Пергам и Тиатир от Откровение, 2 гл. Сравнете ситуацията в тези църкви със сцените при отварянето на първите четири печата. Какви паралели наблюдавате помежду им?`

Сцените на седемте печата обрисуват бъдещето на църквата. Както и при седемте църкви, печатите са свързани с различните периоди в християнската история. По време на апостолите евангелието бързо се разпространява по целия свят. Следва периодът на гоненията в Римската империя от края на I до началото на IV век, изобразен със сцените от втория печат. Третият печат обозначава периода на компромиса от IV и V век, характеризиращ се с духовен глад за Библията, водещ до „Тъмните векове“. Четвъртият печат подходящо описва духовната смърт, характерна за християнството за почти хиляда години.

`Откровение 6:6 заявява, че „маслото и виното“ няма да бъдат засегнати от глада при язвата на третия печат. Маслото символизира Светия Дух (1 Царе 16:13; Деяния 10:38), а новото вино – спасението в Исус Христос (Марк 2:22). Какво ни разкрива това за факта, че дори когато Божието Слово е оскъдно, Светият Дух продължава да работи и че спасението все още е на разположение на всички, които го търсят?`