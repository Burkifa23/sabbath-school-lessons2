---
title:  Вторият и третият печат
date:   28/01/2019
---

`Прочетете Откровение 6:3,4. Въз основа на описанието на червения кон и ездача му, за какво става въпрос тук по отношение на евангелието?`

Червеното е цветът на кръвта. Ездачът носи голям меч и му е позволено да отнеме мира на земята, а това отваря възможността за хората да се убиват един друг (Матей 24:6).

Вторият печат описва последиците от отхвърлянето на евангелието, започвайки от ІІ век. Докато Христос води духовна война чрез проповядване на евангелието, силите на злото оказват силна съпротива. Неизбежно след това настъпват гоненията. Ездачът не убива. Вместо това, когато отнема мира от Земята, неизбежно настават гонения (вж. Матей 10:34).

`Прочетете Откровение 6:5,6 заедно с Левит 26:26 и Йезекиил 4:16. Въз основа на описанието на черния кон и неговия ездач каква реалност препраща към проповядването на евангелието?`

Ездачът на черния кон държи везна за претегляне на храната. Прозвучава твърдението: „Един хиникс пшеница за динарий и три хиникса ечемик за динарий“ (Откровение 6:6). В тази част на света зърното, маслото и виното са от жизнена необходимост за живота (Второзаконие 11:14). Да ядеш хляб внимателно, претегляйки зърното, означава голям недостиг или глад (Левит 26:26; Йезекиил 4:16). В дните на Йоан един динарий е дневната заплата (Матей 20:2). При нормални обстоятелства надникът би стигнал за закупуването на всичко необходимо за семейството за този ден. Но гладът води до огромна инфлация на обичайната цена. В сцената на третия печат ще е необходим цял надник, за да се купи достатъчно храна само за един човек. За да се нахрани малко семейство, надникът би била използван за закупуването на три хиникса ечемик, по-евтината и по-долнокачествена храна за бедните.

Сцената на третия печат посочва по-нататъшните последици от отхвърлянето на евангелието, започвайки от ІV век, когато църквата придобива политическа власт. Ако белият кон е проповядването на евангелието, черният кон символизира липсата на евангелието и въздигането на човешки предания. Зърното в Библията символизира Словото Божие (Лука 8:11). Отхвърлянето на евангелието неизбежно води до глад за това Слово, подобно на пророкувания от Амос (Амос 8:11-13).