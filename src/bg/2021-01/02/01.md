---
title: Криза на лидерството
date: 02/01/2021
---

### За изучаване през седмицата
Исая 6:1-4; Исая 6:5-7; Исая 6:8; Исая 6:9-13.

> <p>Стих за запаметяване</p>
> „ В годината, когато умря цар Озия, видях Господа, седнал на висок и издигнат престол и полите Му изпълваха храма“ (Исая 6:1).

Когато бил попитан от един от своите ученици за тайните на доброто управление, Конфуций отговорил: „Достатъчно храна, достатъчно оръжия и доверието на обикновените хора“.

„Но да кажем, че нямаш друг избор и трябва да се откажеш от едно от тях“, запитали учениците. „Без кое би могъл да минеш?“

„Без оръжията“, отвърнал Конфуций.

Обаче учениците му не се отказвали: „Да кажем, че трябва да се откажеш и от едното от двете останали неща. Кое би било то?“.

Конфуций отговорил: „От храната. Защото още от древността гладът е бил участта на всички хора, но народ, който не се доверява на управниците си, наистина е изгубен“ (Edited by Michael P. Green, 1500 Illustrations for Biblical Preaching (Grand Rapids, Mich.: Baker Books, 1989), p. 215).

Хората наистина искат силно, надеждно ръководство. Когато един войник подписвал договора си за втори мандат, армейският офицер, ангажиран с назначаването на кадрите, го попитал защо иска отново да служи в армията. „Опитах цивилния живот – отвърнал войникът – но там никой не иска да поеме отговорност“.

През тази седмица ще разгледаме кризата на лидерството в Юда и тъжните последици от това.