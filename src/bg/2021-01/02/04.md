---
title: 'Нова личност ( Исая 6:5-7 )'
date: 05/01/2021
---

В светилището/храма само първосвещеникът може да се приближи до Божието присъствие в Светая Светих в Деня на умилостивението, и то със защитната димна завеса от тамян – в противен случай би загинал на място ( Левит 16:2,12,13 ). Исая вижда Господа, въпреки че не е първосвещеник и не е запалил тамян! Храмът, изпълнен с дим ( Исая 6:4 ), ни напомня за облака, в който Божията слава се изявява в Деня на умилостивението ( Левит 16:2 ). Смаян и уплашен, че ще загине (ср. Изход 33:20; Съдии 6:22,23 ), пророкът извиква с признание за своя грях и за греха на своя народ ( Исая 6:5 ), чрез което напомня за изповедта на първосвещеника в Деня на умилостивението ( Левит 16:21 ).

„Намиращ се сякаш в пълната светлина на Божието присъствие във вътрешното светилище, той осъзна, че остане ли в собственото си несъвършенство и недостатъчност, ще бъде съвсем неспособен да завърши великата мисия, за която е бил призован” (Елън Уайт, Пророци и царе. Изд. „Нов живот“, стр. 159).

`Защо серафимът използва жив, или горещ, въглен от олтара, за да очисти устните на Исая? Исая 6:6,7`

Серафимът обяснява, че чрез докосването до устните на пророка вината и грехът му ще бъдат заличени ( Исая 6:7 ). Грехът не е уточнен, но той не бива да се ограничава до неправилна реч, защото устните обозначават не само речта, но и цялата личност, която я изговаря. След като е морално пречистен, Исая вече е в състояние да поднесе чиста прослава на Бога.

Огънят е пречистващо средство, защото изгаря нечистотиите (вж. Числа 31:23 ). Но серафимът използва въглени от специалния, свещен огън на олтара, който самият Бог е запалил и който се поддържа постоянно горящ там ( Левит 6:12 ). И така, серафимът прави Исая свят и чист. Но има и още нещо. При поклонението в светилището или в храма основната причина за вземане на въглени от олтара е, за да се запали тамян. Ср. Левит 16:12,13 , където първосвещеникът трябва да вземе кадилница, пълна с въглени от олтара, и да я използва, за да запали тамян. Но в Исая, 6 глава серафимът допира въглените до Исая, а не до тамяна. Ако Озия е искал да принесе тамян, то Исая сам става тамян! Точно както пламтящият огън разпалва тамяна, за да изпълни Божия дом със свещен аромат, така сега разпалва и пророка, за да разпространи една свята вест. Неслучайно в следващите стихове от Исая, 6 глава ( Исая 6:8 и надолу) Бог изпраща Исая при Своя народ.

`Прочетете с молитва отговора на Исая ( Исая 6:5 ) след видението му за Бога. Как виждаме в него израз на основния проблем – че във вселената, създадена от един „Свят, Свят, Свят“ Бог, съществуват грешни хора? ( Исая 6:3 ). Защо Христос на кръста е единственият възможен отговор на този проблем? Какво се е случило на кръста, за да бъде разрешен този проблем?`