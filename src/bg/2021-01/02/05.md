---
title: 'Царско поръчение ( Исая 6:8 )'
date: 06/01/2021
---

`„ После чух гласа на Господа, Който казваше: Кого да изпратя? И кой ще отиде заради Нас? Тогава казах: Ето ме, изпрати мене “ (Исая 6:8).`

След като бива очистен, Исая веднага откликва на Божия призив за представител, когото да изпрати от Свое име. На новозаветен език пророкът би бил наречен апостол; тоест „този, който е изпратен“.

Интересно е, че книгата „Исая“ не започва като останалите пророчески книги, където пророкът описва момента на своето призоваване (ср. Йеремия 1:4-10, Йезекиил, 1-3 гл. ). Иначе казано, той вече би трябвало да е бил призован за пророк още преди събитията от глава 6. Библията разкрива, че една божествена среща може да насърчи пророка дори след началото на публичното му служене (Мойсей: Изход, 34 гл. ; Илия: 3 Царе, 19 гл. ). За разлика от други примери, където Бог казва на хората, че трябва да бъдат пророци, в Исая, 6 глава пророкът доброволно се посвещава на специална мисия. Изглежда, че глави 1-5 от книгата описват обстановката във времето, когато Исая е призован за първи път, след което Бог дава летящ старт на неговото служене, като го окуражава в храма и потвърждава службата му като Негов пророчески говорител.

`Бог насърчава Исая в храма Си. Има ли на други места в Библията доказателства, че Божието светилище е място за насърчение? Псалом 73 (вж. Псалми 73:17 ), Евреи 4:14-16; Евреи 10:19-23; Откровение, 5 гл . Какво ни казват тези стихове?`

Божието светилище не само пулсира с величествена сила; това е мястото, където слаби и увредени хора като нас могат да намерят убежище. Откриваме утеха във факта, че Бог работи, за да ни спаси чрез Христос – нашия Първосвещеник.

Йоан също вижда Христос, представен като жертвено агне, току-що заклано, с прерязано гърло ( Откровение 5:6 ). Това определено не е красива гледка. Описанието посочва, че макар Христос да е бил възкресен от мъртвите и да се е възнесъл на небето, Той непрекъснато носи върху Себе Си събитието на кръста. Все още стои издигнат, за да привлече всички към Себе Си на Своя олтар.

`Как намирате насърчение, като влизате в небесния Божи храм чрез вяра, с молитва? Евреи 4:16 ви кани да се доближите дръзновено до Божия престол, за да „получите милост и да намерите благодат, която да помага в подходящото време“. Ако някой ви попита как сте получили благодат и милост във време на нужда, какво бихте му отговорили?`