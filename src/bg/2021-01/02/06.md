---
title: 'Потресаващ призив ( Исая 6:9-13 )'
date: 07/01/2021
---

`Когато Бог отправя повторен призив към Исая, защо дава на пророка толкова странна вест за прогласяване пред народа? Исая 6:9,10`

За да не си помислим, че Исая не е чул добре или че тази вест е маловажна, Исус ще цитира същия пасаж, за да обясни защо поучава с притчи ( Матей 13:13-15 ).

Бог не иска никой да погине ( 2 Петър 3:9 ), което обяснява защо е изпратил Исая при хората от Юда – а и Исус в света. Божият копнеж не е да унищожи, а да спаси завинаги. Но докато някои хора откликват положително на призивите Му, други още повече закоравяват съпротивата си. Въпреки това Бог продължава да ги привлича, за да им предостави все повече и повече възможности за покаяние. И все пак, колкото повече те се съпротивляват, толкова повече се закоравяват. В известен смисъл това, което Бог прави за тях, довежда до закоравяване на сърцата им, въпреки че Той би предпочел тези действия да ги смекчат. Божията любов към нас е непроменима; нашата индивидуална реакция към Неговата любов е решаващата променлива.

Ролята на духовници като Моисей, Исая, Йеремия, Йезекиил или дори Христос е да продължат да апелират дори когато хората отхвърлят вестта. Бог казва на Йезекиил: „И послушали или непослушали (защото е бунтовен дом), те пак ще познаят, че е имало пророк сред тях“ ( Йезекиил 2:5 ). Божията роля и ролята на Неговите служители е да предоставят на хората справедлив избор, за да бъдат адекватно предупредени (ср. Йезекиил 3:16-21 ), дори те да изберат унищожението и изгнанието ( Исая 6:11-13 ).

`Като имате предвид всичко, казано дотук, как трябва да разбираме Божията роля в закоравяването на сърцето на фараона?`

В Изход 4:21 Бог казва: „но Аз ще закоравя сърцето му“. Това е първият от деветте пъти, когато Бог казва, че ще закорави сърцето на фараона. Но има и девет пъти, когато фараонът закоравява собственото си сърце (вж. например Изход 8:15,32; 9:34 ).

Очевидно египетският владетел притежава известна свободна воля, в противен случай не би могъл да закорави собственото си сърце. Но фактът, че Бог също закоравява сърцето на фараона, показва, че Господ подрежда обстоятелствата, на които фараонът откликва, като прави своя избор – избор да отхвърли знаците, които Бог му е дал. Ако фараонът беше откликнал на тези знаци, сърцето му би се смекчило, а не закоравило.

`От личния си духовен опит чувствали ли сте някога закоравяване на сърцето си към Светия Дух? Помислете каква е била причината за това. Ако тогава не сте сметнали случващото се за плашещо (в края на краищата това обяснява самата същност на закоравяването), как гледате на него сега? По какъв начин бихте могли да го избегнете? Вж. 1 Коринтяни 10:13 .`