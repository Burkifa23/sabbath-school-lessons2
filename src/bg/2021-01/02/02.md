---
title: Царят е мъртъв. Да живее Царят!
date: 03/01/2021
---

`Исая 6:1 говори за смъртта на цар Озия. Прочетете 2 Летописи, 26 гл. и след това отговорете на въпроса: Защо смъртта на цар Озия е толкова важна?`

За смъртта на този цар могат да се посочат различни становища:

Въпреки че царуването на Озия е продължително и белязано от просперитет, „като стана силен, възгордя се сърцето му за негова гибел“ ( 2 Летописи 26:16 , синодален превод) той се опитва да принесе тамян в храма. Когато свещениците с основание го възпират, тъй като не е упълномощен като свещенически потомък на Аарон ( 2 Летописи 26:18 ), царят се разгневява. В този момент, когато отхвърля изобличението, Господ веднага му нанася проказа, като той „остана прокажен до деня на смъртта си; живееше в отделна къща като прокажен, понеже беше отлъчен от Господниядом“ ( 2 Летописи 26:21 ). Каква ирония – Исая вижда видението на чистия, безсмъртен, божествен Цар в Господния дом/храм през същата година, когато нечистият човешки цар умира!
Между Озия и Исая има поразителен контраст. Озия самонадеяно посяга към святостта, воден от грешни подбуди (гордост), а вместо това става ритуално нечист, така че достъпът му до святостта бива прекратен. Исая, от друга страна, позволява на Божията святост да се докосне до него. Той смирено признава своята слабост и копнее за моралната чистота, която и получава ( Исая 6:5-7 ). Подобно на бирника от притчата на Исус, той си отива оправдан: „защото всеки, който въздига себе си, ще се снижи, а който смирява себе си, ще бъде въздигнат“ ( Лука 18:14 ).
Има поразително сходство между проказата по тялото на Озия и моралното състояние на подчинения му народ: „(…) от стъпалото на крака дори до главата няма в някое тяло здраво място, а струпеи и синини, и гноясали рани” ( Исая 1:6 ).
Смъртта на Озия през около 740 г.пр.Хр. бележи голяма криза в ръководството на Божия народ. Смъртта на всеки абсолютен владетел прави страната му уязвима през преходния период на властта. Но Юда е в особена опасност, тъй като Теглат-Феласар III се е възкачил на престола на Асирия няколко години преди това, през 745 г.пр.Хр., и веднага е предприел военни действия, превърнали нацията му в непобедима суперсила, застрашаваща независимото съществуване на всички народи в Близкия изток. В това кризисно време Бог насърчава Исая, като показва на пророка, че Той все още владее положението.

`Прочетете внимателно 2 Летописи 26:16 . Как всеки един от нас се сблъсква със същата потенциална опасност? Как размишленията върху Кръста могат да ни предпазят от този капан?`