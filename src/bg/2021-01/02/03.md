---
title: '„Свят, Свят, Свят“ ( Исая 6:1-4 )'
date: 04/01/2021
---

Обърнете внимание какво се случва в първите четири стиха от Исая, 6 глава. Царят умира по време на големи политически сътресения (асирийците са тръгнали на бой). За Исая това би могло да е доста страшно време, ако не получи уверение кой владее положението.

И какво се случва тогава? Докато е във видение, пророкът вижда пламтящата слава на Бога на Неговия престол, чува антифонията на сияещите серафими („горящи“), възклицаващи с думите „свят, свят, свят“; усеща земетръс под краката си и надниква през вихрения дим, изпълващ храма. Сигурно за него е било изумително преживяване. Със сигурност Исая вече знае кой владее положението, въпреки обкръжаващите го събития.

`Къде е Господ в това видение? (вж. Исая 6:1 ). Защо Той се явява на Исая тук, а не на някое друго място? Вж. Изход 25:8; Изход 40:34-38.`

Йезекиил, Даниил и Йоан са изгнаници, когато получават своите видения, записани в Йезекиил, 1 гл. ; Даниил 7:9,10 и Откровение, 4 и 5 гл . Също като Исая, те се нуждаят от специална утеха и насърчение, че Бог все още владее, въпреки че светът им сякаш се разпада. (Даниил и Йезекиил са пленници на езически народ, който е опустошил тяхната страна, а Йоан е заточен на самотен остров от враждебна политическа сила.) Несъмнено тези видения им дават точно това, което им е било необходимо, за да останат верни дори по време на кризисни времена.

„Видял откритата Божия слава и величие, Исая остана поразен от чистотата и светостта на Бога. Колко голяма бе разликата между несравнимото съвършенство на Твореца и греховното поведение на онези, които заедно с него от дълго време принадлежаха към избрания народ на Израил и Юда!“ (Уайт, Е. Пророци и царе. Изд. „Нов живот“, стр. 159).

Трансцедентната Божия святост, изтъкната във видението на Исая, е основен аспект на неговата вест. Бог е свят и Той изисква святост от Своя народ – святост, която ще им даде само ако се покаят, обърнат се от злите си пътища и Му се покоряват с вяра и послушание.

`Всички сме изпадали в обезкуражаващи ситуации, където външно всичко е изглеждало изгубено. И дори да не сте получавали видение за „славата Господна“, както Исая, припомнете си по какъв начин Господ е успявал да подкрепи вас и вашата вяра по време на съответната криза. Какво научихте от тези преживявания и бихте ли го споделили с останалите?`