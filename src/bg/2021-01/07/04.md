---
title: 'Разтърсени, но не и забравени ( Исая 36:21-37:20 )'
date: 09/02/2021
---

`Как повлиява на Езекия и на неговите официални лица реториката на рабсака?`

Разтърсен из основи и скърбящ в мъката си, Езекия се обръща към Бога, смирено търсейки намесата на Исая – точно онзи пророк, чийто съвет баща му е пренебрегнал.

`Как Бог насърчава Езекия? Исая 37:5-7`

Вестта е лаконична, но достатъчна. Бог е на страната на Своя народ. Исая предсказва, че Сенахирим ще чуе слух, който ще отвлече вниманието му от нападението над Юда. Това се изпълнява моментално.

Временно разочарован, но в никакъв случай не и отказал се, Сенахирим изпраща на Езекия заплашителна вест: „Твоят Бог, на Когото уповаваш, да не те мами, като казва: Йерусалим няма да бъде предаден в ръката на асирийския цар (…) Боговете на народите избавиха ли?“ ( Исая 37:10,12 ; вж. също 2 Летописи 32:17 ).

Този път Езекия отива право в храма и разпростира посланието пред Господа на Силите, „Който седи между херувимите“ ( Исая 37:14-16 ).

`Как молитвата на Езекия посочва какво е заложено на карта при кризата с Йерусалим? Исая 37:15-20`

Сенахирим яростно напада най-силната защита на Езекия: вярата в неговия Бог. Вместо обаче да се разтрепери от страх, Езекия апелира към Бога да изяви Кой е Той, „за да познаят всички земни царства, че Ти си Господ, единственият Бог“ ( Исая 37:20 ).

`Прочетете с молитва молбата на Езекия ( Исая 37:15-20 ). В кои Божии качества се фокусира той? Какъв принцип виждаме в тази молитва, който може да ни даде насърчение и сила да останем верни при собствените си лични кризи?`