---
title: 'Пропаганда ( Исая 36:2-20 )'
date: 08/02/2021
---

Асирийските владетели са не само жестоки, но и доста хитри. Тяхната цел е богатството и властта, а не просто унищожението (ср. Исая 10:13,14 ). Защо да използвате ресурси, за да превземете даден град със сила, ако можете да убедите жителите му да се предадат? И така, докато се занимава с обсадата на Лахис, Сенахирим изпраща своя рабсак ( rabshakeh ) – вид висш офицер, да превземе Йерусалим чрез пропаганда.

`Какви аргументи използва рабсакът, за да заплаши Юда? Исая 36:2-20 , вж. също 4 Царе 18: 17-35; 2 Летописи 32:9-19.`

Рабсакът представя някои доста силни аргументи: Не можете да се доверите за помощ на Египет, защото Египет е слаб и необещаващ. Не можете да разчитате за помощ от Господа, защото Езекия Го е поругал чрез премахването на високите Му места и олтарите из цяла Юдея, като е казал на хората да се покланят само пред един олтар в Йерусалим. Всъщност Господ е на страната на Асирия и е казал на Сенахирим да унищожи Юда. Вие дори не разполагате с достатъчно обучени мъже, които да се справят с 2000 конници.

За да избегнете обсадата, при която няма да разполагате с достатъчно храна и вода, откажете се още сега и ще бъдете третирани добре. Езекия не може да ви спаси и понеже боговете на всички останали държави, завладени от Асирия, не са ги спасили, можете да бъдете сигурни, че и вашият Бог няма да ви спаси.

`Истината ли казва рабсакът?`

Тъй като има много истина в това, което той казва, аргументите му са доста убедителни. Към това се прибавят и някои неизречени фактора. Първо, той току-що е пристигнал от Лахис, едва на 50 км разстояние, където асирийците са показали какво се случва с един силно укрепен град, осмелил се да им се противопостави. Второ, довел е елитно подразделение на асирийската армия със себе си ( Исая 36:2 ). Като знаем съдбата на армиите и градовете на други места (включително Самария – столицата на Израил: 4 Царе 18:9,10 ), отстъпили пред Асирия, никой юдеин няма причина да се усъмни, че от човешка гледна точка, Йерусалим е обречен ( ср. Исая 10:8-11 ). Рабсакът е прав и като казва, че Езекия е унищожил различни места за жертвоприношения, за да централизира поклонението в храма в Йерусалим ( 4 Царе 18:4; 2 Летописи 31:1 ). Но дали тази реформа обижда Господа, Който е единствената надежда, останала за народа Му? Дали Той би ги спасил, дали ще ги спаси? Единствено от самия Бог зависи отговорът на този въпрос!

`Изпадали ли сте някога в подобна ситуация, където от човешка гледна точка, всичко е изглеждало изгубено? Кое е било единственото ви прибежище? Ако желаете, подгответе се да споделите с вашата съботноучилищна група това преживяване, как сте се справили и какъв беше крайният резултат.`