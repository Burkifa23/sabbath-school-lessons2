---
title: В болест и в богатство ( Исая, 38 и 39 гл. )
date: 11/02/2021
---

Събитията от Исая, 38 и 39 глава ( 4 Царе, 20 гл. ) се случват много близо до времето, когато Бог освобождава Езекия от Сенахирим, въпреки че освобождението, както е описано в Исая, 37 глава (вж. също 4 Царе, 19 гл. ), все още не е настъпило. Всъщност Исая 38:5,6 и 4 Царе 20:6 показват, че юдеите все още са изправени пред асирийската заплаха.

„Сатана беше решен да причини както смъртта на Езекия, така и падането на Йерусалим, като несъмнено бе воден от мотивацията, че ако Езекия бъде отстранен, усилията му за реформа ще бъдат преустановени и падането на Йерусалим може да бъде постигнато по-лесно“ (Адвентен библейски коментар. Т. 4, стр. 240).

`Какво ни казва горепосоченият цитат за значението на доброто ръководство над Божия народ?`

`Какъв знак дава Господ на Езекия, за да потвърди вярата му? 4 Царе 20:8-10; Исая 38:6-8.`

Като отхвърля знаменията, предложени от Бога ( Исая, 7 гл. ), Ахаз задейства хода на събитията, водещи до проблеми с Асирия. Но сега Езекия иска знак ( 4 Царе 20:8 ); затова Бог го укрепява, за да посрещне кризата, която баща му е нанесъл върху Юда. Всъщност връщането на сянката по слънчевия часовник на Ахаз е възможно само по чудо.

Вавилонците изучават движенията на небесните тела и ги записват съвсем точно. Така те биха забелязали странното поведение на слънцето и биха се зачудили какво ли означава това. Фактът, че в онзи момент цар Меродах-Валадан (или Веродах-Валадан) изпраща пратеници, не е случаен. Вавилонците научават за връзката между оздравяването на Езекия и чудотворния знак.

Сега знаем защо Бог избира именно този знак. Точно както по-късно използва Витлеемската звезда, за да доведе мъдреците от Изток, Той използва промяната в слънцето, за да доведе пратениците от Вавилон. Това е уникална възможност за тях да научат за истинския Бог. Меродах-Валадан прекарва цялата си кариера в опити да спечели трайна независимост от Асирия. Нуждае се от силни съюзници, което обяснява мотивацията му за връзка с Езекия. Ако самото слънце се премества по молба на Езекия, какво ли би могъл да направи той с Асирия?

`Как Езекия изгубва една изключителна възможност да прослави Бога и да насочи вавилонците към Него? Какъв е резултатът? Вж. Исая, 39 гл . Езекия, който би трябвало да свидетелства за Господа, вместо това посочва собствената си „слава“. Каква е тук поуката за нас?`