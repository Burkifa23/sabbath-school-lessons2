---
title: 'Краят на историята ( Исая 37:21-38 )'
date: 10/02/2021
---

Според Сенахирим, както се съобщава в летописите му, той е превзел четиридесет и шест укрепени градове, обсадил е Йерусалим и е направил евреина Езекия „пленник в Йерусалим, в царския му палат, както птичка в клетка“ (James B. Pritchard, editor, Ancient Near Eastern Texts Relating to the Old Testament (Princeton, New Jersey: Princeton University Press, 1969), p. 288). Но въпреки склонността си към пропагандата като продължение на върховното си его, нито в текст, нито в картини той не твърди, че е превзел Йерусалим. От човешка гледна точка, този пропуск е удивителен предвид забележителната мощ на Сенахирим и факта, че Езекия е повел бунта срещу него. Бунтовниците срещу Асирия обикновено не оцеляват дълго и ги застига мъчителна смърт.

Учените признават, че дори да не разполагахме с библейския доклад, щяхме да сме принудени да признаем, че трябва да се е случило някакво чудо. Фактът, че Сенахирим облицова стените на своя „Несравним дворец“ с релефи (издълбани картини), изобразяващи успешната му обсада на Лахис, изглежда, се дължи на нуждата му да запази престижа си. Но Божията благодат би показала Йерусалим вместо тези картини! Сенахирим не разказва останалата част от историята, но Библията го прави.

`Каква е останалата част от историята? Исая 37:21-37`

В отговор на изпълнената с вяра молитва на Езекия Бог му изпраща вест на увереност за Юда, която прелива от нажежена ярост срещу гордия асирийски цар, дръзнал да хвърли обида в лицето на божествения Цар на царете ( Исая 37:23 ). Тогава Бог бързо изпълнява обещанието Си да защити Йерусалим ( 4 Царе 19:35-37; 2 Летописи 32:21,22; Исая 37:36-38 ).

Голямата криза изисква голямо чудо и чудото наистина е велико. Броят на труповете е невъобразимо число: 185 000. И така, Сенахирим няма друг избор, освен да се прибере у дома, където ще посрещне собствената си смърт (сравни с предсказанието на пророка в Исая 37:7-38 ).

„ Богът на евреите бе победил гордия асириец. Честта на Йехова бе защитена в очите на съседните народи. Сърцата на йерусалимските граждани бяха изпълнени със свята радост” (Уайт, Е. Пророци и царе. Изд. „Нов живот“, стр. 183). Също така, ако Сенахирим беше завладял Йерусалим, той би депортирал населението по такъв начин, че Юда щеше да изгуби своята идентичност, както се е случило с Израил. Тогава вече нямаше да има еврейски народ, в който да се роди Месия. Тяхната история щеше да приключи точно там. Но Бог запазва надеждата жива.

`Какво бихте казали на някой, който все още не вярва в Библията или в Бога на Библията, но задава следния въпрос: „Беше ли справедливо тези асирийски войници, които просто случайно са се родили в своята страна, да умрат масово по подобен начин? Как вие лично разбирате Божиите действия тук?`