---
title: Поражението на асирийците
date: 06/02/2021
---

### За изучаване през седмицата
Исая 36:1; Исая 36:2-20; Исая 36:21-37:20; Исая 37:21-38; Исая 38,39.

> <p>Стих за запаметяване</p>
> „ Господи  на Силите, Боже Израилев, Който седиш между херувимите, Ти и само Ти си Бог на всички земни царства; Ти си направил небето и земята“ (Исая 37:16).

Измършавял човек върви бос с двамата си синове. Друго семейство е натоварило всичките си вещи на каруца, теглена от изтощени волове. Някакъв мъж води воловете, докато две жени седят в каруцата. Хората, които не са имали такъв късмет, не разполагат даже и с каруца, затова носят притежанията си на гръб.

Войниците са навсякъде. Стенобойната машина блъска градската порта. Стрелците върху машината стрелят по защитниците на стените. Навсякъде цари неконтролируема касапница.

Да превъртим лентата напред. Един цар седи на трона си във великолепие, приемайки военна плячка и пленници. Някои тях се приближават към него с вдигнати ръце и молят за милост. Други коленичат или се търкалят по земята. Описанията на тези сцени с царя започват със следните думи: „Сенахирим, цар на света, цар на Асирия“ и продължават с изрази като „седнал в трона nēmedu и плячката от града Лахис преминава пред него, за да я огледа“ (John Malcolm Russell, The Writing on the Wall (Winona Lake, Indiana: Eisenbrauns, 1999), pp. 137, 138).

Тази колекция от картини, украсявали някога стените на „Несравнимия дворец” на Сенахирим, сега се намира в Британския музей и само каква история има да разкаже тя за тежкото положение на изповядващите се за Божи народ!