---
title: 'Персийският „Месия“ ( Исая 44:26-45:6 )'
date: 23/02/2021
---

`Какво поразително предсказание е записано в Исая 44:26-45:6 ?`

Служенето на Исая продължава от около 745 г.пр.Хр. до около 685 г.пр.Хр. След като споменава за завоевател от изток и от север ( Исая 41:2,3,25 ) и намеква, че това би трябвало да е добра новина за Йерусалим ( Исая 41:27 ), пророкът съвсем точно предсказва Кир по име и описва неговите действия. Той идва от север и изток към Вавилон и го завладява през 539 г.пр.Хр.; служи на Бога, като освобождава евреите от техния вавилонски плен; и разрешава възстановяването на храма в Йерусалим (вж. Ездра, 1 гл. ).

Поставете това предсказание в неговата перспектива. Тъй като изминават около сто четиридесет и шест години от момента на смъртта на Исая до падането на Вавилон, следователно неговото пророчество е изречено век и половина, преди да се изпълни. Все едно Джордж Вашингтон да предвиди, че човек на име генерал Дуайт Айзенхауер ще помогне за освобождаването на Европа през 1945 г.!

Тъй като действията на Кир са добре засвидетелствани от различни древни източници, включително от вавилонските хроники, от неговият собствен доклад в „Цилиндъра на Кир“ и от Библията ( 2 Летописи 36:22,23; Ездра, 1 гл.; Даниил, 5 гл.; Даниил 6:28; Даниил 10:1 ), точността на пророчеството на Исая е неоспорима. Това потвърждава вярата на хората, убедени, че истинските пророци получават точни предсказания от Бога, Който знае бъдещето далеч преди то да настъпи.

`Защо Бог нарича Кир „Свой помазаник“ ( Исая 45:1 )?`

Еврейската дума за „помазаник“ тук е същата, от която се получава думата Месия . На друго място в Стария Завет този термин може да се отнася до помазан първосвещеник ( Левит 4:3,5,16; Левит 6:22 ), помазан цар на Израил ( 1 Царе 16:6; 1 Царе 24:6,10; 2 Царе 22:51 ) или Месия – бъдещия съвършен цар и избавител от Давидовото потомство ( Псалми 2:2; Даниил 9:25,26 ). От гледна точка на Исая, Кир е бъдещ цар, изпратен от Бога да избави Неговия народ. Но той е необичаен месия, защото е неизраилтянин. Кир би извършил някои неща, които са дело на Месия, например да победи Божиите противници и да освободи Неговия пленен народ, но не може да бъде същия като Месия, защото не е потомък на Давид.

С предсказанието за Кир Бог доказва Своята божественост, като дава да се разбере, че единствен Той знае бъдещето ( Исая 41:4,21-23,26-28; Исая 44:26 ). Планът му се простира чак до Кир: „Ще ти дам съкровища, пазени в тъмнина, и богатства, скрити в скривалища, за да познаеш, че Аз съм Господ, Израилевият Бог, Който те призовавам по име“ ( Исая 45:3 ).

`Помислете за някои други сбъднали се библейски пророчества точно както са предсказали (като всички царства от Даниил, 2 глава, с изключение на последното; Даниил, 7 глава, или относно времето на Христос в Даниил 9:24-27 ). Каква надежда предлагат тези пророчества на всекиго от нас като отделна личност?`