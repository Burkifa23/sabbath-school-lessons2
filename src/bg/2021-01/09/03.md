---
title: 'Неназованият отделѐн Слуга ( Исая 42:1-7 )'
date: 22/02/2021
---

`Какви са ролята и характерът на Божия неназован слуга, когото Бог избира и в когото полага Духа Си? Исая 42:1-7`

Изберете най-добрия отговор или комбинация от отговори:

- Той донася справедливост за народите.
- Той осъществява целите си тихо и нежно, но успешно.
- Той е учител.
- Той служи като завет между Бога и човеците.
- Той дава светлина/надежда, като лекува слепите и освобождава затворниците.
- Всичко от горепосочените.

`Как ролята и характерът на този слуга се сравняват с този на „стъбло от Есеевия пън“, върху когото също почива Духът Господен ( Исая, 11 гл. )?`

Също като в Исая, 42 глава, владетелят от потомството на Давид от Исая, 11 глава действа в хармония с Бога, като гарантира справедливост и освобождение на потиснатите, както и мъдрост и познание за Бога. Установихме, че това „стъбло” и „корен“ на Есей е Месия, божественото Дете от Исая 9:6,7 , което също носи „мир (…) на Давидовия престол и на неговото царство“ чрез „правосъдие и правда” ( Исая 9:7 ). Слугата от Исая, 42 глава очевидно е Месия.

`Как Новият Завет идентифицира Слугата от Исая 42:1-7 , Който донася справедливост? Матей 12:15-21`

Матей, 12 глава цитира от Исая, 42 глава и прилага казаното за кроткото изцелително служене на Исус – Божия възлюбен Син, в Когото е Неговото благоволение ( Исая 42:1; Матей 3:16,17; Матей 17:5 ). Именно Неговото служене възстановява Божията заветна връзка с избрания народ ( Исая 42:6; Даниил 9:27 ).

Исус и Неговите ученици донасят справедливост за хората, като ги избавят от страдания, невежество относно Бога и робуване на зли духове, дължащи се на потисничеството на Сатана ( Лука 10:19 ). След това Исус умира, за да потвърди „новия завет“ ( Матей 26:28 ) и да придобие справедливост за света, като прогони Сатана – чужденеца, узурпирал поста на „княз на този свят“ ( Йоан 12:31-33 ).

`Разгледайте Исая 42:1-4 – описанието на Христос. Отделете известно време, като размишлявате върху живота на Исус. Какви специфични характеристики на Неговото служене толкова точно изпълняват това пророчество? Какви уроци можем да научим за това как трябва да служим на другите?`