---
title: Народ от слуги ( Исая, 41 гл. )
date: 21/02/2021
---

`В Исая 41:8 Бог говори за „Израил, служителя Мой“, а в 42:1 Той представя „Моя Слуга“. Кой е този Слуга?`

Дали това е Израил/Яков – праотецът на израилтяните? Народът на Израил? Месия/Христос, посочен в Новия Завет като Исус?

Има два типа препратки към Божиите служители, преплетени в Исая, 41-53 глава. Първият слуга е наречен „Израил“, или „Яков“, както в Исая 41:8 ; 44:1,2,21 ; 45:4; 48:20 . Тъй като Бог се обръща към Израил/Яков в сегашно време, става ясно, че той, Яков, представлява народа, произлязъл от него. Това се потвърждава от факта, че изкуплението за Господния „слуга Яков“ е осъществено по времето, когато той трябва да излезе от Вавилон ( Исая 48:20 ).

В други случаи, като в Исая 42:1 ; 50:10; 52:13; 53:11 , Божият служител не е назован по име. Когато за пръв път бива споменат в Исая 42:1 , неговата идентичност не се разкрива веднага. Въпреки това, тъй като Исая развива профила му в по-късните пасажи, става ясно, че той е личност, която възстановява племената на Яков (Израил) при Бога ( Исая 49:5,6 ) и умира като жертва заради грешниците ( Исая 52:13-53:12 ; вж. също Исая 49:5,6 ). Следователно тази личност не може да бъде едновременно и народът. И така, очевидно Исая говори за двама Божии слуги. Единият е колективен (народът), а другият е отделна личност.

`Каква е ролята на служещия народ? Исая 41:8-20`

Бог уверява Израил, че народът все още е Господен слуга: „Аз те избрах и не те отхвърлих“ ( Исая 41:9 ). След това Той му дава едно от най-великолепните обещания в Библията: „Не бой се, защото Аз съм с тебе; не се ужасявай, защото Аз съм твой Бог; ще те укрепя, да! Ще ти помогна. Да! Ще те подкрепя с праведната Си десница“ ( Исая 41:10 ). Тук и в следващите стихове една от основните роли на Израил е да се довери на истинския Бог, за да бъде спасен (за разлика от постъпката на цар Ахаз), а не да се доверява на други богове и на техните образи, както правят останалите народи ( Исая 41:7,21-24,28,29 ).

`Забележете как в Исая 41:14 Господ нарича народа „червей“. Каква идея влага в това? Разгледайте целия текст, за да получите по-добър отговор. На какво следва да научи това и нас относно нашата пълна зависимост от Господа?`