---
title: Предварителна надежда
date: 24/02/2021
---

Фактът, че Исая точно предсказва Кир по име, смущава хората, които не вярват, че пророците получават предсказания от Бога. За да се справят с това, те приемат теорията, че друг пророк, някакъв „втори Исая“, живял по времето на Кир, е написал Исая, 40-66 глава. По този начин книгата „Исая“ е „посечена на две“, като преданието приема, че същата съдба е сполетяла и самия пророк (вж. Евреи 11:37 ).

Обаче няма никакви исторически свидетелства за съществуването на „втори Исая“. Ако той е съществувал, би било странно Библията да не го споменава, защото вестта му е изключително важна, а литературният му стил е забележителен. Дори най-старият библейски ръкопис, свитъкът на „Исая“ от Кумран, няма никакво прекъсване между 39 и 40 глава, което да обозначава преход към творчеството на нов автор.

Основната вест на Исая е последователна в цялата му книга: Доверете се на истинския Бог, включително на неговия месиански Избавител, а не на други сили. Учените правилно подчертават изместването на фокуса от асирийския период в Исая, 1-39 глава към вавилонския период в глава 40 и по-нататък. Но ние установихме, че Исая, 13-14 и 39 глава вече са предвидили вавилонския плен. Вярно е, че Исая, 1-39 глава набляга върху осъждането, а Исая, 40-66 глава подчертава утехата. Но в по-ранните глави също изобилстват божествената утеха и увереност, а по-късните пасажи, като Исая 42:18-25 ; Исая 43:22-28 и Исая 48:1-11 , говорят за Божиите присъди над Юда поради това, че хората са изоставили своя Бог. Всъщност предсказанията на Исая за бъдеща утеха предполагат настоящо страдание.

`Въпреки че народът се сблъсква с ужасни беди поради своите грехове, някои от хората не губят надежда. Те се вкопчват в Божиите обещания, така както са открити в Левит 26:40-45 . Прочетете внимателно стиховете. Поставете се на мястото на онези евреи, останали живи след поражението от Вавилон. Каква надежда бихте могли да намерите в тези думи?`

`Какъв духовен принцип виждате да действа в тези стихове от „Левит“? Какво казва Господ на Израил? Как същият принцип сработва в собствения ни живот?`