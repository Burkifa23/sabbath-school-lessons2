---
title: 'Съчувстващ и страдащ Слуга ( Исая 49:1-12 )'
date: 25/02/2021
---

`Кой е Божият Слуга от Исая 49:1-12 ?`

Бог го призовава и нарича още преди да се роди, прави устата му като меч и се прославя в него. Той използва слугата, за да върне народа на Израил при Себе Си, да бъде светлина за спасение на целия свят, да сключи завет и да освободи затворниците. Има достатъчно припокриване между това описание и описанието от Исая, 42 глава, където идентифицирахме слугата като Месия. Новият Завет разкрива качествата на слугата в лицето на Исус Христос и при двете Му пришествия: Матей 1:21; Йоан 8:12; Йоан 9:5; Йоан 17:1-5; Откровение 1:16; Откровение 2:16; Откровение 19:15 .

`Ако този слуга е Месия, защо тук Бог Го нарича „Израил“ ( Исая 49:3 )?`

По-рано установихме, че в този раздел на „Исая“ Божият слуга „Израил/Яков“ се отнася за народа. Но тук името „Израил“ (без паралелно споменаване на „Яков“) ясно се отнася за личността на Слугата, Който връща народа при Бога ( Исая 49:5 ). Конкретната личност на Слугата се е превърнала в съвършеното въплъщение или представител на един народ, който с провала си е опорочил употребата на името „Израил“ за себе си ( Исая 48:1 ).

`Какъв нов елемент се появява тук? Исая 49:4,7`

Това е първият намек за това колко трудна ще е задачата на Слугата. Той се терзае: „Напразно съм се трудил, за нищо и напразно съм изнурявал силата си“ ( Исая 49:4 ) – идея, отекваща и в Даниил 9:26 : „Месия ще бъде посечен и няма да има кои да Му принадлежат“. Но Той се вкопчва във вярата: „все пак обаче правото ми е у Господа и наградата ми е у моя Бог“ ( Исая 49:4 ). Дж. Алек Мотиер отбелязва: „По този начин Исая предсказва Слуга с истинско човешко естество, изпитван също като нас и доказващ, че е начинател и усъвършител на пътя на вярата – истинската, лична вяра, която все още може да каже Боже мой , когато като че ли нищо повече няма смисъл” (The Prophecy of Isaiah: An Introduction and Commentary (Downers Grove, Illinois: InterVarsity Press, 1993), p. 387).

Исая 49:7 звучи стряскащо. Слугата е „презирания от всички, укорявания от народа, Раба на властителите“ (синодален превод), но Господ му казва: „Царе ще видят и ще станат, князе – и ще се поклонят, поради Господа, Който е верен, поради Святия Израилев, Който те избра”.

`Вижте отново Христовото служене. Чак до края – нима не е имал причини да се обезсърчи? И въпреки това остава верен независимо от външните обстоятелства. Каква е поуката за нас да правим същото – въпреки заобикалящите ни обстоятелства?`