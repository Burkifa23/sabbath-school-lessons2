---
title: 'Яжте или ще бъдете изядени ( Исая 1:19-31 )'
date: 30/12/2020
---

`Прочетете Исая 1:19-31 . Каква тема присъства тук, както и в цялата Библия?`

Забележете логическата структура на Исая 1:19,20 . Ако хората пожелаят промяната и станат покорни на Бога, ще ядат от благото на земята ( Исая 1:19 ). За разлика от това, ако откажат предложеното от Него опрощение и възстановяване и се разбунтуват против Него, ще бъдат поядени от меч ( Исая 1:20 ). Изборът е в техни ръце. Стиховете съдържат условно благословение и проклятие.

Исая, 1 глава повтаря и прилага думите на Мойсей, записани във Второзаконие 30:19,20 по времето, когато се сключва заветът с народа на Израил: „Днес викам небето и земята за свидетели против вас, че положих пред вас живота и смъртта, благословенията и проклятията“.

`Анализирайте тези думи на Мойсей. Обърнете внимание, че няма средно положение. Или живот, или смърт. Или благословения, или проклятия. Защо според вас са ни предложени само тези два избора? Защо не е възможно да съществува някакъв вид компромис?`

Думите на Мойсей са резюме на поредицата от предупреждения, благословения и проклятия, като обобщават постановяването на завета във Второзаконие, 27-30 гл . (ср. Левит, 26 гл .). Елементите на този завет включват (1) преразказ на това, което Бог е направил за тях, (2) условията/разпоредбите (заповедите), които трябва да се спазват, за да се поддържа заветът, (3) препратка към свидетелите и (4) благословения и проклятия, предупреждаващи хората какво би се случило при нарушаване условията на завета.

Изследователите са установили, че изброените тук елементи присъстват в същия порядък при политическите договори, касаещи неизраилтяни, като хетите например. Тоест за установяването на Божия завет с израилтяните Той използва форма, разбираема за тях и която би им направила най-силно впечатление за естеството и последиците от взаимно обвързващите взаимоотношения, в които влизат. Потенциалните ползи от завета са невъобразимо големи, но ако Израил наруши споразумението, ще се окаже в по-лошо състояние от когато и да било.

`Как във вашето собствено християнско ходене сте преживели принципа на благословенията и проклятията, както е представен по-горе?`