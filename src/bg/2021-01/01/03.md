---
title: 'Прогнила ритуалност ( Исая 1:10-17 )'
date: 28/12/2020
---

`Прочетете Исая 1:10 . Защо според вас тук се използва образността на Содом и Гомор? Какво изтъква Господ?`

`Прочетете Исая 1:11-15 . Какво казва Бог на народа? Защо Той отхвърля поклонението им?`

Същите ръце, които принасят жертви и се издигат в молитва, са „пълни с кръв“; тоест са виновни за насилие и потисничество над другите ( Исая 1:15; Исая 58:3,4 ). Като се отнасят грубо към останалите членове на заветната общност, те проявяват презрение към Защитника на всички израилтяни. Греховете срещу ближния са грехове срещу самия Бог.

Разбира се, сам Бог е въвел системата на ритуалните богослужения ( Левит, 1-16 гл. ) и е определил йерусалимския храм като подходящото за тях място ( 3 Царе 8:10,11 ). Но ритуалите имат смисъл само в контекста на завета, който Бог е сключил с тези хора. Божият завет с Израил гарантира, че Той ще обитава сред тях в светилището/храма. И така, ритуалите и молитвите, извършвани там, са валидни само когато изразяват вярност към Бога и Неговия завет. Хората, принасящи жертви, без да са се покаяли за несправедливите си постъпки спрямо други членове на заветната общност, изпълняват ритуални лъжи. По този начин жертвите им не само стават невалидни – те сами по себе си са грехове! Ритуалните им действия са демонстрация за лоялност, но поведението им доказва, че всъщност са нарушители на завета.

`Прочетете Исая 1:16,17 . Какво заповядва Господ на Своя народ? Как тези стихове, в конкретния им контекст, съответстват на казаното от Исус в Матей 23:23-28 ? Каква вест бихме могли да открием за себе си днес от тези стихове в настоящия контекст?`