---
title: 'Основание за нужда от опрощение ( Исая 1:18 )'
date: 29/12/2020
---

`Прочетете Исая 1:18 . След като препрочетете стиха няколко пъти, запишете какво според вас казва тук Господ (прочетете още няколко стиха по-надолу, за да схванете целия контекст).`

Бог дава убедителни доказателства, че юдеите, т.е. обвиняемите, са виновни в нарушаване на заветния договор ( Исая 1:2-15 ) и ги призовава да се променят ( Исая 1:16,17 ). Този апел предполага, че все още има надежда. В края на краищата, защо да настоявам някой престъпник, заслужаващ екзекуция, да промени пътищата си? Как може затворник със смъртна присъда да „поправя угнетителя, да отсъжда право на сирачето, да се застъпва за вдовицата“? Но когато Бог казва: „Елате сега, за да разискваме“ ( Исая 1:18 ), разбираме, че Господ все още се стреми да разисква със Своя народ, все още се стреми да го подтикне към покаяние и към връщане от злите му пътища, колкото и да е отпаднал от вярата.

Господ им казва, че техните червени грехове ще станат бели. Защо греховете са червени? Защото червеното е цветът на „кръвта“ (кръвна вина), която покрива човешките ръце ( Исая 1:15 ). За разлика от това бялото е цветът на чистотата – т.е. отсъствие на кръвна вина. Ето, Бог предлага да ги промени. Същият език употребява цар Давид, когато вика към Бога да прости греха му, понеже е взел Витсавее и е погубил нейния съпруг (прочетете Псалми 51:7,14 ). В Исая 1:18 Божият призив всъщност е предложение за опрощение!

`Как Божието предложение за опрощение служи като основание за тях, за да променят пътищата си? Сравнете Исая 1:18 с Исая 44:22.`

Сега виждаме целта на Божиите остри предупредителни думи против Неговия народ. Целта им не е да отхвърлят народа Му, а да го върнат при Него. Предложеното от Бога опрощение е силно основание, подкрепящо призива Му към хората да се очистят морално ( Исая 1:16,17 ). Опрощението Му дава възможност те да бъдат преобразени от Неговата сила. Тук виждаме семената на „новия завет“, пророкуван в Йеремия 31:31-34 , където опрощението стои в основата на взаимоотношенията на новото сърце с Бога. Започваме „на червено“ поради дълг, който никога не бихме могли да изплатим. От смирената позиция да признаем нуждата си от опрощение ние ставаме готови да приемем всичко, което Бог е готов да ни даде.