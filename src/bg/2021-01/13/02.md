---
title: 'Ново небе и нова земя ( Исая 65:17-25 )'
date: 21/03/2021
---

`Прочетете Исая 65:17-25 . Какво възстановяване обещава тук Господ?`

Бог обещава ново творение, като започва с думите: „Понеже, ето, създавам ново небе и нова земя; и предишните неща няма да се спомнят, нито ще дойдат наум” ( Исая 65:17 ). В това забележително пророчество Господ обещава да създаде „Йерусалим за радост и народа му – за веселие“ ( Исая 65:18 ). В града вече няма да има плач ( Исая 65:19 ). Хората нормално ще живеят значително по-дълго от един век, преди да умрат ( Исая 65:20 ). Делото на ръцете им и на техните наследници ще им бъдат наслада ( Исая 65:21-23 ). Бог ще им отговаря още преди да Го призоват ( Исая 65:24 ).

`Колкото и да е хубаво всичко това, защо то не е картина на окончателното ни възстановяване, на окончателната ни надежда?`

Дотук виждаме картина на спокойния дълъг живот в Обещаната земя. Но въпреки че хората живеят по-дълго, те все пак умират. Къде е радикалното преобразяване на природата, което очакваме със създаването на „ново небе“ и „нова земя“? Следващият стих ни казва: „Вълкът и агнето ще пасат заедно и лъвът ще яде слама като вола, и храна на змията ще бъде пръстта. Няма да повреждат, нито ще погубватв цялата Ми свята планина, казва Господ” ( Исая 65:25 ).

За да станат месоядни животни като лъвовете например вегетарианци, е необходимо много повече от курс по вегетарианско готвене. Нужно е пресътворяване, за да се върне светът към идеалното си състояние, какъвто е бил, преди грехът в Едем да въведе смъртта.

Тук, в Исая, 65 глава, Бог представя създаването на „ново небе“ и „нова земя“ като процес, като поредица от стъпки, започващи с пресъздаването на Йерусалим. Сравнете с Исая, 11 глава, където Месия ще донесе справедливост ( Исая 11:1-5 ). Тогава най-после на светата Божия планина ще настъпи мир; образността, употребена в Исая, 11 глава, е подобна на тези от Исая, 65 глава: „Вълкът ще живее с агнето (…) и лъвът ще яде слама, както волът (...)“ ( Исая 11:6,7 ). Въпреки че „светата планина“ на Господа ще започва с планината Сион в Йерусалим, тя е само предвестник, символ на това, което Бог обещава да направи в края на времето в един нов свят със Своя изкупен народ.

`Да предположим, че вместо да живеят 60, 70, 90 или дори 100 години, повечето хора живееха милион години или повече. Защо все пак основният проблем на човечеството нямаше да бъде решен? Защо вечният живот е единственият отговор на най-дълбоките ни човешки нужди?`