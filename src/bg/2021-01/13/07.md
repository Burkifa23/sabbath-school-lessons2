---
title: Разширено изучаване
date: 26/03/2021
---

За окончателното очистване на планетата Земя прочетете статията „Краят на борбата“ в книгата на Елън Уайт „Великата борба“.

„А отлитащите във вечността години ще донасят все по-богати и все по-славни откровения за Бога и за Христос. Както ще расте познанието, така ще се увеличава и любовта, преклонението и щастието. Колкото повече опознават Бога, толкова по-голямо ще бъде възхищението на хората от Неговия характер. Когато Исус им разкрие богатството на изкуплението и удивителните постижения във великата борба със Сатана, сърцата на изкупените ще се изпълват с още по-пламенна почит. С още по-пленителна радост засвирват те на златните си арфи; и хиляди по хиляди и десетки хиляди по десетки хиляди гласове се присъединяват към мощния хвалебствен хор.

„И всяко създание, което е на небето, на земята и под земята и по морето и всичко, що има в тях, чух да казват: На Този, Който седи на престола, и на Агнето да бъде благословение и почит, слава и господство до вечни векове” ( Откровение 5:13 ).

Великата борба е приключила. Няма повече грях и грешници. Цялата вселена е чиста. Необятното творение бие в един пулс на хармония и радост. От Този, Който е сътворил всичко, се излъчва живот, светлина и радост по всички царства на безбрежното пространство. От най-мъничкия атом до най-големия свят – всички неща, одушевени или неодушевени, в непомрачена красота и съвършена радост заявяват: „Бог е любов“ (Уайт, Е. Великата борба. Изд. „Нов живот“, стр. 458).

**Въпроси за разискване**

`Защо обещанието за вечен живот в едно ново небе и нова земя е толкова основополагащо за нашата християнска вяра? Какъв смисъл би имала вярата ни без това обещание?`

`Прочетете 2 Петър 3:10-14. Как тези стихове отразяват същия възглед, представен и в Исая, 66 глава?`

**Обобщение** : Исая описва видение с потресаващ обхват. Бог не само ще очисти и възстанови Своята общност на вярата, но и ще разшири нейните граници, за да обхване всички народи. В края преобразяването на Неговата общност ще доведе до пресътворяване на планетата Земя, където Божието присъствие ще бъде върховна утеха за Неговия народ.

Тази събота, 27.03.2021 г., ще се молим за църкви „Хасково” и „Христо Даново”.