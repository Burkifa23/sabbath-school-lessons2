---
title: 'Мисионери и ръководители на богослужението ( Исая 66:19-21 )'
date: 23/03/2021
---

`Какво е значението на оцелелите, довеждащи хора от народите като принос за Господа? Исая 66:19,20`

Бог разпраща оцелелите от изпратеното от Него унищожение до краищата на земята, при хора, които не са чули за Бога, „и те ще изявят славата Ми сред народите“ ( Исая 66:19 ). Това е едно от най-ясните старозаветни свидетелства по темата за мисионската дейност. С други думи, хората не просто трябва да бъдат привлечени към еврейския народ, но представители на еврейския народ ще отидат при другите народи и ще ги учат за истинския Бог – принцип, изрично подчертан в Новия Завет. Въпреки че е имало еврейска мисионска дейност между времето на завръщането от плена и времето на Христос ( Матей 23:15 ), ранните християни разпространяват евангелието много по-бързо и мащабно ( Колосяни 1:23 ).

Точно както израилтяните са принасяли на Господа в Неговия храм дарове от зърно, така и новозаветните мисионери ще Му донасят своя принос. Но тяхната жертва ще бъде „всичките ви братя от всички народи“ ( Исая 66:20 ). Точно както хлебните приноси са дарове за Бога, които не са заклани, така и новообърнатите, доведени при Господа, ще бъдат представени пред Него като „живи жертви“ (ср. Римляни 12:1 ). За да разберете възгледа, че хората могат да бъдат представени като вид принос на Бога, обърнете внимание на много по-ранното посвещение на левитите „като принос от страна на израилтяните, за да вършат те Господнята служба” ( Числа 8:11 ).

`Какво е значението на Божието обещание да „ вземе за свещеници  и  за левити “ ( Исая 66:21 )?`

Думата „тях“ в стих 21 се отнася до „вашите братя от всички народи“ в предишния стих. Това са езичниците, някои от които Бог би избрал за ръководители на богослужението заедно със свещениците и левитите. Това е революционна промяна. Бог преди това е разрешавал само на потомците на Аарон да служат като свещеници, като е било допустимо да им помагат единствено други членове на племето Левий. Езичниците не биха могли буквално да станат потомци на Аарон и на Левий, но Бог би упълномощил някои от тях да служат в качеството на такива – нещо, което по-рано е било забранено дори за повечето евреи.

`Прочетете 1 Петър 2:9,10 . На кого пише Петър? Какво казва той? Каква вест се крие тук за всекиго от нас като членове на „светия народ“ днес? По-добре ли постъпваме от първоначалния Божи народ ( Изход 19:6 )?`