---
title: 'Божествен „магнит“ ( Исая 66:1-19 )'
date: 22/03/2021
---

`Прочетете Исая 66:1-19 . Без да забравяте времето, в което пише Исая, каква е основната вест, разкрита тук?`

Чрез пророка Бог повтаря призива и предупреждението, с които е наситена книгата: Господ ще спаси и възстанови смирените, които треперят от словото Му ( Исая 66:2,5 ). Също като в Исая 40:1 , Той ще ги утеши ( Исая 66:13 ). Но ще унищожи тези, които се бунтуват срещу Него. В това число са ритуалните лицемери, чиито жертви Той отхвърля ( Исая 66:3,4 ; ср. Исая 1:10-15 ), както и онези, които мразят и отхвърлят Неговите верни ( Исая 66:5 ). Сред тях са и хората, практикуващи езически гнусотии ( Исая 66:17 ) като тези, които се извършват в храма в Йерусалим ( Йезекиил 8:7-12 ).

`Разгледайте Исая 66:3 . Какво казва този текст? Какви духовни принципи са разкрити тук? Как може да се сподели същата идея, но в контекста на съвременното християнство и богослужение?`

`По какъв начин Бог служи като магнит, за да привлече народите при Себе Си? Исая 66:18,19                  _______________________________________________________________________`

След като заличава противниците Си ( Исая 66:14-17 ) Бог разкрива Своята слава, така че се превръща в магнит, привличащ народите към Йерусалим (ср. Исая 2:2-4 ). Той поставя „знак“ сред тях, който не е конкретно посочен тук, но очевидно става въпрос за знака, последно споменат от пророк Исая – Бог дава на Своя народ радост и мир и възстановява земята им ( Исая 55:12,13 ). Когато Той разкрива славата Си, като възстановява Своя народ след унищожението, това е знак за възстановената Му благосклонност, също както е дал на Ной знака на дъгата след Потопа ( Битие 9:13-17 ).

`Прочетете Исая 66:5 . Какво означава да треперим от Неговото слово? Защо Господ иска да треперим от Неговото слово? Ако не треперите, какво би могло да разкрие това за състоянието на сърцето ви?`