---
title: '„Така ще пребъде родът ви и името ви“ ( Исая 66:22-24 )'
date: 25/03/2021
---

`Прочетете Исая 66:22 . Какво ни казва този текст? Каква надежда намираме в него?                 ________________________________________________________________________`

Едно от най-прекрасните обещания в книгата е записано в Исая 66:22 . Прочетете го внимателно. В новото небе и новата земя нашият род и нашето име ще останат – завинаги. Няма повече заличаване, отрязване, присаждане, изтръгване или изкореняване. Тук намираме обещание за вечен живот в един изцяло пресътворен свят – свят без грях, без смърт, без болка – ново небе и нова земя; окончателно и пълно осъществяване на нашата християнска вяра; кулминацията на това, което Христос е постигнал за нас на кръста.

`Защо в описанието на новото небе и новата земя има новолуния, освен съботите, както четем в Исая 66:23 ?`

Въпреки че има много различни начини да тълкуваме този труден текст, един от подходите е следният: Бог е създал съботата още преди съществуването на жертвената система ( Битие 2:2,3 ). Така че, въпреки че съботите са били включени в ритуалната система, те не са зависими от нея. Ето защо продължават непрекъснато през целия период на възстановяване, дори на новата земя. Никъде в Библията не е посочено, че новолунията са били нормирани дни на поклонение, различни от жертвената система. Възможно е те да са дни на поклонение (но не непременно дни на почивка като седмичните съботи) в новата земя, вероятно във връзка с месечния цикъл на дървото на живота ( Откровение 22:2 ).

Какъвто и да е конкретният смисъл на Исая 66:23 , най-важното е, че Божият народ ще Му се покланя през цялата вечност.

`Защо книгата „Исая“ завършва с една негативна картина на спасените, гледащи труповете на унищожените от Бога бунтовници ( Исая 66:24 )?`

Като нагледно предупреждение към хората от своето време, Исая обобщава контраста между оцелелите верни от вавилонското унищожение и бунтовниците, които ще бъдат погубени. Това не са вечни мъки – бунтовниците са мъртви, убити от „огън“ – унищожение, което не бива потушено, докато не изпълни своята задача, за да може да започне пресъздаването на Йерусалим.

Предупреждението на Исая насочва към окончателно изпълнение, пророкувано от книгата „Откровение“ – заличаването на грешниците, на Сатана и на смъртта в огненото езеро ( Откровение, 20 гл. ), след което ще настъпи „ново небе и нова земя“, свят „Нов Йерусалим“ и вече няма да има плач, нито болка, „защото предишното премина“ ( Откровение 21:1-4 ; ср. Исая 65:17-19 ) – ново съществуване, с вечен живот за всички изкупени от Земята.