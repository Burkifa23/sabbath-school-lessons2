---
title: Портите на небето ( Исая, 13 и 14 гл. )
date: 03/02/2021
---

В Исая, 14 глава подигравката срещу Сатана, падналата „денница“ (в превода на крал Джеймс „Луцифер“), „сина на зората“ ( Исая 14:12 ) се смесва в подигравка срещу вавилонския цар. Защо? Сравнете Откровение 12:1-9 , където змеят, идентифициран като Сатана ( Откровение 12:9 ), се опитва да унищожи детето веднага щом то се роди. В Откровение 12:5 детето ясно е посочено като Христос. Но цар Ирод се опитва да убие Исус още като невръстно бебе ( Матей, 2 гл .). Змеят е както Сатана, така и силата на Рим, представена от Ирод, защото дяволът работи чрез човешки инструменти. По същия начин Сатана е силата зад вавилонския цар и княза на Тир.

`Защо „Вавилон“ по-късно се отнася и за Рим ( 1 Петър 5:13 ), и за злата сила в книгата „Откровение“ ( Откровение 14:8; 16:19; Откровение 17:5; Откровение 18:2,10,21 )?`

Подобно на буквалния Вавилон, Рим и „Вавилон“ от „Откровение“ са горди, безскрупулни сили, които потискат Божия народ. Вижте по-специално Откровение 17:6 , където се е „опил от кръвта на светиите“. Те се бунтуват срещу Бога – идея, заложена в самото име „Вавилон“. На вавилонски език името е bab ili , което означава: „портата на бога (боговете)“, т.е. свързано с мястото за достъп до божественото царство. Сравнете Битие, 11 глава , където хората изграждат Вавилонската кула (Вавилон), за да могат със собствените си сили да се издигнат до ниво на имунитет спрямо носенето на каквато и да било отговорност пред Бога.

Когато Яков се събужда от съня си, в който вижда стълба, свързваща небето и земята, той възкликва: „Това не е друго освен Божи дом, това е врата към небето“ ( Битие 28:17 ). Забележете, че „Божият дом“ е „небесната порта“; това е начинът на достъп до божественото царство. Яков нарича мястото „Ветил“, което означава „дом Божи“.

„Небесната порта“ във Ветил и „портата на бога (боговете)” във Вавилон са противоположни начини за достъп до божественото царство. Якововата стълба произхожда от небето, разкрита е отгоре, от самия Бог. А Вавилон, със своите кули и храмове-зикурати, е построен от човеците на земята. Тези противоположни начини представляват противоположните подходи към спасението – божествено изпратената благодат срещу човешките дела. Цялата истинска религия се основава на скромния модел на Ветил: „Защото по благодат сте спасени чрез вяра“ ( Ефесяни 2:8,9 ). Цялата фалшива „религия“, включително законничеството и „светският“ хуманизъм, се основава на гордия вавилонски модел. За контраста между двата подхода вижте притчата на Исус за фарисея и бирника ( Лука 18:9-14 ).

`Дори след като прекарва няколко години в манастир на дзен-будисти, канадският автор на песни Ленард Коен казва на един интервюиращ: „Аз не съм спасен“. В контекста на днешното проучване, какъв е проблемът му според вас? Какво е трябвало да знае за спасението?`