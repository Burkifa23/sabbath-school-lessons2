---
title: Участта на народите ( Исая, 13 гл. )
date: 31/01/2021
---

Исая 13:1 посочва пророк Исая като автор на текста (ср. Исая 1:1; Исая 2:1 ); изглежда, че започва нов раздел от книгата. Глави 13-23 съдържат предсказания за съд над различни народи. Нека ги разгледаме.

`Защо пророчествата срещу народите започват с Вавилон?`

Исая 10:5-34 вече е обявил съда против Асирия – най-голямата опасност по времето на пророка. Докато Исая 14:24-27 накратко повтаря намерението на Господ да съкруши Асирия, глави 13-23 се занимават главно с други заплахи, като Вавилон е най-важната сред тях.

Надарен с богато и древно културно, религиозно и политическо наследство, по-късно Вавилон се превръща в суперсила, която завладява и пленява Юда. Но от човешката гледна точка, по времето на Исая не би било толкова очевидно, че Вавилон ще представлява заплаха за Божия народ. По време на голяма част от служението на пророка Асирия доминира над Вавилон. От 728 г.пр.Хр., когато Теглат-Феласар III превзема града и бива провъзгласен за цар на Вавилон под престолното име Пулу (или Фул; вж. 4 Царе 15:19; 1 Летописи 5:26 ), асирийските царе на няколко пъти превземат Вавилон (710 г.пр.Хр., 702 г.пр.Хр., 689 г.пр.Хр. и 648 г.пр.Хр.). Но в крайна сметка той ще се превърне в най-голямата суперсила в региона – силата, която ще унищожи юдейското царство.

`Прочетете Исая, 13 глава . Забележете колко силен език е използван тук. Защо любящият Бог прави тези неща или допуска да се случат? Със сигурност някои невинни хора също ще пострадат, нали ( Исая 13:16 )? Как да разберем това действие от Негова страна? Какво следва да ни напомнят тези текстове – и всички текстове в Библията – които говорят за Божия гняв и ярост срещу греха и злото, за необяснимата природа на греха и злото? Нима самият факт, че Богът на любовта би отговорил по този начин, не е достатъчно доказателство за това колко лош е грехът? Трябва да помним, че именно Исус изговаря предупрежденията чрез Исая – същият Исус, Който прощава, изцелява, умолява и увещава грешниците да се покаят. Как лично за себе си стигнахте до разбирането на този аспект от характера на любящия Бог? Задайте си и следния въпрос: Не може ли този гняв да произтича от Неговата любов? Ако да, защо? Или погледнете на това от друга гледна точка – тази на Кръста, където самият Исус, понасящ греховете на света, страда повече от който и да било друг, дори от онези „невинните“, страдали заради греховете на народа. Как страданието на Христос на кръста ни помага да отговорим на тези трудни въпроси?`