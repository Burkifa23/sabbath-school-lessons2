---
title: 2 февруари
date: 02/02/2021
---

`Падането на планинския „цар“ ( Исая, 14 гл. )`

В отговор на падането на Вавилон ( Исая, 13 гл .), което освобождава Божия народ ( Исая 14:1-3 ), Исая 14:4-23 изрича една образна подигравка (вж. също Михей 2:4; Авакум 2:6 ) срещу вавилонския цар. Очевидно тя е поетична, а не предназначена да бъде разбирана буквално, тъй като описва мъртви царе, които поздравяват новия си колега в царството на смъртта (Исая 14:9,10 ), а там личинките и червеите са неговото легло ( Исая 14:11 ). Това е просто драматичен подход Господ да каже на високомерния цар, че ще бъде снишен също като останалите горди монарси преди него – а не коментар за състоянието на мъртвите!

`Как Исая 14:12-14 може да се приложи към вавилонския цар?`

Вавилонските царе не страдат от липса на самочувствие ( Даниил, 4 и 5 гл .). Но стремежът „да бъде като Всевишния“ ( Исая 14:14 ) би бил прекален дори за най-надутото его. Въпреки че царете претендират за силна връзка с боговете, те им остават подвластни. Това по драматичен начин се изявява всяка година на петия ден от вавилонския новогодишен фестивал, когато царят е длъжен да премахне белезите на царската си власт, преди да се приближи до статуята на Мардук, за да може царуването му да бъде потвърдено отново. Идеята за заместване дори на някое по-маловажно божество би била разглеждана като налудничава и самоубийствена.

Също като Исая, 14 глава, Йезекиил, 28 глава отъждествява отправящата предизвикателства към небето арогантност с владетеля на някой град. Тук описанието не се ограничава до представянето на земен монарх, а Божията мишена попада в по-остър фокус – гордият властелин е в Райската градина, помазан, покриващ или пазител, херувим на святата Божия планина, съвършен от деня, когато е бил създаден, докато в него не се е намерил грях; прогонен е бил от Бога и в крайна сметка ще бъде унищожен с огън ( Йезекиил 28:12-18 ). Приложени към което и да било човешко същество, специфичните термини на тази реторика са толкова символични, че биха били безсмислени. Но Откровение 12:7-9 разказва за едно могъщо същество, което е изхвърлено от небето с ангелите си: „сатана, който мами цялата вселена“ ( Откровение 12:9 ), подмамил и Ева в Едем ( Битие, 3 гл. ).

Сатана има гордо въображение: „ти си казал: Аз съм бог, седя на Божието седалище сред моретата; а пък ти си човек, а не бог“ ( Йезекиил 28:2 ). Смъртта му ще докаже, че той не е бог. За разлика от Христос, Сатана ще загине в пламъците на огненото езеро ( Откровение 20:10 ), за да не буни никога повече вселената.

`Сравнете Исая 14:13,14 с Матей 11:29, Йоан 13:5 и Филипяни 2:5-8 . Какво ни говори този контраст за Божия характер в противовес с характера на Сатана? Какво ни казва подобен контраст за това как Господ гледа на гордостта, арогантността и желанието за собствено превъзходство?`