---
title: 'Великият град Вавилон в края ( Исая 13:2-22 )'
date: 01/02/2021
---

През 626 г.пр.Хр. халдеецът Набополасар възстановява славата на Вавилон, като се обявява за вавилонски цар и полага началото на неовавилонската династия, като участва (заедно с мидяните) в разгрома на Асирия. Неговият син, Навуходоносор II, е царят, който завладява Юда и отвежда народа в плен.

`Как настъпва окончателният край на град Вавилон? Вж. Даниил, 5 гл.`

През 539 г.пр.Хр., когато персиецът Кир превзема Вавилон за Мидо-Персийската империя (вж. Даниил, 5 гл.), градът губи независимостта си завинаги. През 482 г.пр.Хр. Ксеркс I жестоко потушава въстанието на Вавилон срещу персийското управление. Той премахва статуята на главния бог Мардук и разрушава някои укрепления и храмове.

Александър Велики превзема Вавилон от персите през 331 г.пр.Хр. без бой. Въпреки краткотрайната си мечта да превърне Вавилон в своя източна столица, градът запада в продължение на няколко века. Към 198 г.сл.Хр. римлянинът Септимий Север намира Вавилон напълно запустял. И така, краят на великия град е в пустош и разруха. Днес някои иракски селяни живеят в района на това древно място, но не са възстановили града като такъв.

Участта на Вавилон, описана в Исая, 13 глава, освобождава потомците на Яков, потиснати от Вавилонската империя ( Исая 14:1-3 ). Събитието, изпълнило това пророчество, е завладяването на Вавилон от Кир през 539 г.пр.Хр. Въпреки че не разрушава града, това е началото на края за Вавилон и той никога повече не представлява заплаха за Божия народ.

Исая, 13 глава по драматичен начин описва падането на Вавилон като божествена присъда. Воините, които превземат града, са Божии пратеници ( Исая 13:2-5 ). Времето на съда е наречено „ден Господен“ ( Исая 13:6,9 ) и Божият гняв е толкова разпален, че засяга звездите, слънцето, луната, небето и земята ( Исая 13:10,13 ).

Сравнете Съдии, 5 глава, където песента на Девора и Варак описва Господа като излизащ с треперенето на земята и с дъжда от небето ( Съдии 5:4 ). Съдии 5:20,21 представя природните стихии, включително звездите, като воюващи срещу чуждия потисник.

`Представете си, че някой, живеещ във Вавилон в апогея на неговата слава, прочетеше тези думи от Исая, 13 глава, по-специално Исая 13:19-22 . Колко глупави и абсурдни биха изглеждали те! Какви други пророчества, все още неизпълнени, ни се струват глупави и невъзможни? Защо бихме проявили глупост, ако ги отхвърлим като такива?`