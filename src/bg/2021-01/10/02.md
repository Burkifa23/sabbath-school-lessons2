---
title: 'Изпитателната истина на Исая ( Исая 50:4-10 )'
date: 28/02/2021
---

Ако Исая възнамеряваше да предаде само чиста информация, той би изложил всички подробности относно Месия наведнъж. Но за да поучава, убеждава и да предостави на читателите си среща с Господния Слуга, той развива богата тъкан от повтарящи се теми по примера на музикалната симфония. Разгръща Божията вест поетапно, така че всеки аспект да може да бъде схванат във връзка с останалата част от картината. Исая е художник, чието платно е душата на неговия читател.

`Прочетете Исая 50:4-10 . Обобщете за какво говорят тези стихове. Къде виждате Исус в този пасаж?`

В Исая 49:7 открихме, че Божият Слуга е презрян, предизвиква погнуса и е „слуга на владетелите“, но и че „царе ще видят и ще станат, князе – и ще се поклонят“. Тук, в Исая, 50 глава, научаваме, че ровът е по-дълбок за нежния учител, чиито думи подкрепят уморените ( Исая 50:4 ). Пътят към реабилитирането минава през физическо насилие ( Исая 50:6 ).

Това насилие звучи зле за тези от нас в съвременните западни култури. Но в някои древни близкоизточни култури честта е била въпрос на живот и смърт за човека и за неговото обкръжение. Ако обиждате и малтретирате някого по този начин, по-добре да сте добре защитени – ако получат дори малък шанс, жертвата и/или неговият клан със сигурност биха си отмъстили.

Цар Давид напада и завладява страната Амон ( 2 Царе 10:1-12 ), тъй като нейният цар просто „хвана Давидовите слуги, обръсна половината от брадите им и отряза дрехите им до половина – до бедрата им, и ги отпрати“ ( 2 Царе 10:4 ). Но в Исая, 50 глава удрят Слугата, болезнено изтръгват косми от брадата му и го заплюват. Това, което превръща тези действия във вселенски, космически проблем е, че жертвата е Пратеник на божествения Цар на царете. Всъщност, сравнявайки Исая 9:6,7 и Исая 11:1-16 с други пасажи за „слугата“, установяваме, че Той е Царят, могъщият Избавител! Но въпреки цялата тази сила и чест, по някаква немислима причина Той не спасява Себе Си! Това е толкова странно, че хората не Му вярват. Водачите се подиграват на Исус на кръста:

„Други е избавил; нека избави Себе Си, ако Той е Христос, Божият Избраник”( Лука 23:35 );

„Нека слезе сега от кръста и ще повярваме в Него“ ( Матей 27:42 ).

`Прочетете целия пасаж от Исая 50:4-10 . Запишете представените тук духовни принципи, които трябва да се прилагат към собствения ни живот. Погледнете себе си в светлината на списъка, който съставяте. В кои сфери бихте могли да се справите по-добре? Ако сте обезкуражени, прочетете останалата част от урока за тази седмица .`