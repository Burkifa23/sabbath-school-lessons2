---
title: 'Недостижимите сме ние! ( Исая 53:3-9 )'
date: 03/03/2021
---

Също като едно крехко растение, което очевидно няма голяма стойност и бива презряно ( Исая 53:2,3 ) – това е описанието, дадено тук за Страдащия Слуга. Исая бързо ни превежда през невинната младост до ръба на пропастта. Дори чрез контекста дотук ние не сме подготвени, за да се примирим със съдбата на Слугата. Точно обратното! Исая ни учи да ценим Детето, Което ни се е родило – върховния Княз на мира. Други Го презират, но ние знаем Кой всъщност е Той.

Както е казал някой: „Срещнахме врага и това се оказахме самите ние“. Слугата не е първият презрян, отхвърлен или страдащ. Цар Давид преживява същото, когато побягва от сина си Авесалом ( 2 Царе 15:30 ). Но страданието, понесено от този Слуга, не е заслужено и не произтича от лично Негов грях. Нито го претърпява само заради един човек; „Господ възложи на Него беззаконието на всички ни“ ( Исая 53:6 ).

Отговорът на въпроса „Защо?“, е изпитателната истина на книгата „Исая“: Поради Божията любов Неговият Месия би избрал да страда . Но защо? Исая забива „златното перо“, за да завърши невъобразимата истина: Той би избрал да страда, за да достигне недостижимите, а недостижимите сме ние !

Онези, които не разбират същността, смятат Слугата за „поразен от Бога” ( Исая 53:4 ). Точно както приятелите на Йов смятат, че грехът му би трябвало да е причина за неговото страдание, и точно както учениците на Исус Го питат: „Поради чий грях – негов ли, или на родителите му, той се е родил сляп?“ ( Йоан 9:2 ) – тези, които виждат Исус на кръста, допускат най-лошото. Не казва ли Мойсей, че „обесеният е проклет от Бога“ ( Второзаконие 21:23 ; ср. Числа 25:4 )?

И все пак всичко това е Божията воля ( Исая 53:10 ). Защо? Защото „Христос ни изкупи от проклятието на закона, като стана проклет за нас“ ( Галатяни 3:13 ). Понеже Бог „за нас направи грешен Онзи, Който не знаеше грях, за да станем ние чрез Него праведни пред Бога“ ( 2 Коринтяни 5:21 ).

„Каква цена е платена за нас! Ето кръста и Жертвата, издигната на него. Погледнете тези ръце, пробити с жестоките гвоздеи. Погледнете нозете Му, прикрепени с остриета към дървото. Христос понесе нашите грехове в Собственото Си тяло. Това страдание, тази агония, е цената на вашето изкупление” (Уайт, Е. Божията изумителна благодат . Стр. 172 –англ. изд.).

`Тежестта, вината, наказанието за греховете на целия свят – всеки грях от всеки грешник – се струпват едновременно върху Христос на кръста, като единственото средство за нашето спасение! Какво ни говори това за злината на греха – да се наложи да бъде платена такава цена, за да бъдем изкупени от него? Какво ни разкрива за любовта на Бога, Който би направил подобно нещо за нас дори на толкова висока цена?`