---
title: 'Поемата за Страдащия Слуга ( Исая 52:13-53:12 )'
date: 01/03/2021
---

Пасажът от Исая 52:13-53:12 , известен като „Поемата за Страдащия Слуга”, потвърждава репутацията на Исая като „пророка-евангелист“. В хармония със съвършенството на евангелието, поемата се извисява над останалата литература. Макар и спираща дъха, всяка фраза е изпълнена с дълбок смисъл, който разкрива сърцевината на необятния копнеж на Бога да спаси една раса, потънала и изгубена в греха.

Не това е „млякото“ в словото на Исая. Той е подготвил своята публика чрез развитието на месианската тема още от първата част на книгата си. Следвайки цялостния ход на живота на Месия на земята, пророкът започва с Неговото зачеване и рождение ( Исая 7:14 ), представя Неговата идентичност като божествен Цар от родословието на Давид ( Исая 9:6,7 ), развива делото Му по възстановяване на Израил ( Исая 11:1-16 ) и тихото служене за освобождение от несправедливостта и страданието ( Исая 42:1-7 ). След това пророкът разкрива, че голямата драма на Месия включва трагичен контраст, преди да бъде възвеличен ( Исая 49:1-12; Исая 50:6-10 ). Сега Поемата за Страдащия Слуга се впуска в дълбините на трагедията.

`Прегледайте отново пасажите, изброени в горепосочения параграф. Преговорете какво ни казват те за Месия, Исус. Как допринасят за нашата подготовка за онова, което предстои в Исая, 52 и 53 глава? Или просто правят случващото се в тези глави още по-забележително?`

Исая 52:13-53:1 въвежда Поемата с преглед, съдържащ поразителен контраст: Слугата ще се издигне и ще бъде превъзвишен, но външният Му вид ще бъде обезобразен до неузнаваемост. Кой би повярвал на това?

Исая 53:2,3 започва болезнено спускане надолу от произхода и обикновения външен вид на Слугата до Неговата скръб и отхвърляне. Исая 53:4-6 прави пауза, за да обясни, че страданието Му всъщност е нашето наказание, което Той понася, за да ни изцели. Исая 53:7-9 продължава спускането на невинния Слуга към гроба.

В Исая 53:10-12 Слугата се издига до възвишената награда, предвидена в началото на Поемата, започваща от Исая 52:13 , с добавеното прозрение, че Неговата жертва за спасението на другите всъщност е Божията воля.

Сравнете тази поема със структурата на „долината“ от Филипяни 2:5-11 , където Исус започва от естеството си на Бог, но се спуска надолу, като изпразва Себе Си, за да поеме върху Си робството на човешкото естество, като се смири до смърт, и то най-позорната от всички други: смърт на кръст. Ето защо Бог Го превъзвишава, така че всички да Го признаят за Господ (ср. Исая 49:7 ).

`Прочетете Исая 52:13-53:12 . Запишете всичко, което поемата казва, че Исус е направил за нас . Размишлявайте върху смисъла на тези действия за нас.`