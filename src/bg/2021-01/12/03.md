---
title: 'Кой е опростен ( Исая 59:15-21 )?'
date: 15/03/2021
---

Исая, 59 глава описва поразителната картина на проблема с греха. За щастие, Библията представя и надежда за изкупление.

За начало, първият въпрос е: Колко от нас са съгрешили? Библията е недвусмислена – всички сме съгрешили. Следователно изкуплението не може да се основава на липса на грях; то трябва да се основава на опрощение ( Йеремия 31:34 ). Ап. Павел е съгласен с това. Всички са съгрешили ( Римляни 3:9-20,23 ); така че, върху тази основа не може да има разлика ( Римляни 3:22 ). Оправданите могат да бъдат определени като праведни само защото са приели чрез вяра дара на Божията правда посредством Христовата жертва.

`Прочетете Римляни 3:21-24 . Какво ни казват тези стихове за начина на нашето спасение? Каква надежда следва да ни дадат в съда?`

Повечето хора смятат, че въпросът в съда е: Кой е съгрешил? Но не този въпрос трябва да бъде зададен, защото всички са съгрешили. Вместо това въпросът е: Кой е опростен? Бог е справедлив, когато оправдава „този, който вярва в Исус“ ( Римляни 3:26 ). Решаващият фактор в съда е: Кой е получил и продължава да получава опрощението чрез вяра в Исус?

Е, вярно е, че ще бъдем съдени по делата, но не в смисъла, че делата ще ни спасят. Ако беше така, тогава вярата не би имала никаква сила ( Римляни 4:14 ). Вместо това нашите дела просто разкриват дали наистина сме спасени ( Яков 2:18 ).

`Защо делата не могат да ни спасят нито сега, нито в съда? Вж. Римляни 3:20,23 .               ________________________________________________________________________`

Късно е добрите дела или подчинението на закона да изкупят когото и да било. Целта на закона в един грешен свят не е да спаси, а да посочи греха. А „вярата, която действа чрез любов“ ( Галатяни 5:6 ), любовта, протичаща в сърцето от Божия Дух ( Римляни 5:5 ), показва, че човек има жива вяра в Исус (вж. също Яков 2:26 ).

Делата са външен израз, човешка проява на спасителната вяра. Следователно истинската християнска опитност е тази, при която вярата се изразява в ежедневно посвещение на Господа, разкрито чрез послушание на закона. В съда Бог използва делата като доказателство за творенията Си, които не могат да четат мислите на вярата така, както Той може. Но за обърнатия човек само делата, следващи обръщането, когато животът е под влиянието на Христос и Светия Дух, са уместни в съда. Животът на грях преди обръщането вече е умит от кръвта на Агнето (вж. Римляни, 6 гл. ).