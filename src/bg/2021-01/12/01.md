---
title: Копнежът на народите
date: 13/03/2021
---

### За изучаване през седмицата
Исая, 59 гл.; Исая 59:15-21; Исая, 61 гл.; Исая 61:2.

> <p>Стих за запаметяване</p>
> „ Народите ще дойдат при светлината ти и царете – при бляскавата ти зора“ (Исая 60:3).

„Ние трябва да учим в училището на Христос. Нищо друго, освен Неговата правда, не може да ни даде право дори на едно от благословенията на завета на благодатта. Дълго време сме желали и сме се опитвали да получим тези благословения, но не ги получихме, защото подхранвахме идеята, че бихме могли да направим нещо, за да станем достойни за тях. Не сме отклонили поглед от себе си, вярвайки, че Исус е жив Спасител. Не трябва да мислим, че нашата собствена благодат и заслуги ще ни спасят; благодатта на Христос е нашата единствена надежда за спасение. Чрез Своя пророк Господ обещава: „Нека остави нечестивият пътя си, и неправедният помислите си, нека се обърне към Господа и Той ще се смили за него, и към нашия Бог, защото Той ще прощава щедро“ ( Исая 55:7 ). Трябва да вярваме на голото обещание и да не приемаме чувството за вяра. Когато се доверяваме напълно на Бога, когато разчитаме на достойнствата на Исус като Спасител от греха, ще получим цялата помощ, която бихме могли да пожелаем“ (Уайт, Е. Вяра и дела. Стр. 36 – англ. изд.).

Тази седмица имаме възможността да изучаваме повече от тази велика истина, както е разкрита в писанията на пророк Исая.