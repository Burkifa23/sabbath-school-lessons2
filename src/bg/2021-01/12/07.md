---
title: Разширено изучаване
date: 19/03/2021
---

Прочетете главата „Ударената скала“ от книгата „Патриарси и пророци“ и главата „ Не е ли Тоя синът на дърводелеца?” от книгата „Копнежът на вековете“ на Елън Уайт.

„Исус застана пред народа като живо свидетелство на пророчеството за самия Себе Си. Обяснявайки думите, които прочете, Той заговори за Месия като утешител на потиснатите, освободител на пленниците, лечител на измъчените и като Този, Който възстановява зрението на слепите и разкрива на света светлината на истината. Неговото впечатляващо поведение и чудната стойност на думите Му развълнуваха слушателите с непозната за тях сила. Вълната на Божественото влияние събори всяка преграда. Подобно на Мойсей те видяха Невидимия. Когато сърцата им бяха раздвижени от Светия Дух, откликнаха с пламенно „амин” и с възхвала на Господа” (Уайт, Е. Копнежът на вековете. Изд. „Нов живот“, стр. 133, 134).

„Идва денят на Божието отмъщение – денят на яростта на гнева Му. Кой ще пребъде деня на Неговото идване? Хората са закоравили сърцата си срещу Божия Дух, но стрелите на гнева Му ще пробият там, където стрелите на убеждението не могат. Бог далеч няма да се изправи, за да спори с грешника. Дали в този ден фалшивият пастир ще защити прегрешилия? Може ли да бъде извинен онзи, който тръгва с множеството по пътя на неподчинението? Популярността или състоянието ще премахнат ли нечия вина? Това са въпроси, които небрежните и безразличните трябва лично да разгледат и разрешат” (Уайт, Е. Вяра и дела. Стр. 33 – англ. изд.).

Въпрос за разискване:

Пастор на адвентистите от седмия ден замислено заявява, че проблем номер едно в служението му е изключителността на църковните членове, които не желаят други да се присъединяват към тях. Как „християните“ биха могли да разнесат любовта, надеждата и добрата вест за Христовото царство по целия свят, така че другите да получат възможност да бъдат спасени, преди да настъпи краят (Матей 24:14), след като дори не искат да приемат хора, направили и невъзможното, за да дойдат при тях на църква?

**Обобщение** : Бог пречиства несправедливото общество, като премахва бунтовниците и възстановява остатъка, отвърнал се от греховете, които са го отделяли от Него. Благодарение на благословенията на Божието присъствие, хора от други народи биват привлечени към Господа и Неговия народ, така че те също да се насладят на времето на Божието благоволение, което е прогласено и осигурено от Месия.

Тази събота, 20.03.2021 г., ще се молим за църкви „Тутракан” и „Търговище”.