---
title: Последиците от греха ( Исая, 59 гл .)
date: 14/03/2021
---

В Исая 58:3 хората питат Бога: „Защо постихме, казват, а Ти не виждаш? Защо смирихме душата си, а Ти не внимаваш?“.

В контраст, Исая 59:1 загатва за друг въпрос, нещо от рода на: „Защо призоваваме за Божията ръка, за да ни спаси, а Той не се намесва? Защо викаме към Него, а Той не ни чува?“. Исая отговаря, че Бог може да спаси и да чуе ( Исая 59:1 ). Но защо Той не прави нито едното, нито другото – ето това е въпросът.

`Прочетете Исая 59:2. Каква вест е предадена тук, отговаряща на въпроса от Исая 59:1 ?`

Бог избира да „игнорира“ Своя народ не защото това е Неговото желание, а защото „вашите беззакония са ви отлъчили от вашия Бог“ ( Исая 59:2 ). Ето едно от най-ясните свидетелства на Библията относно последиците от греха върху божествено-човешките отношения. Исая отделя останалата част от глава 59, за да разясни същата идея, която прозира в цялата човешка история: грехът може да подкопае отношенията ни с Господа и по този начин да доведе до нашата вечна гибел – не защото той отдалечава Бога от нас, а защото отделя нас от Бога.

`Прочетете Битие 3:8 . Как този пример разкрива принципа, споделен в параграфа по-горе?`

Грехът представлява преди всичко отхвърляне на Бога, отделяне от Него. Актът на греха всъщност се подхранва от факта, че това е не просто обръщане гръб на Бога, но резултатът от този акт кара грешника още повече да се отвърне от Господа. Грехът ни отделя от Него не защото Той не би протегнал ръка към грешника (наистина цялата Библия не е нищо друго освен разказ за Божията протегната ръка за спасението на грешниците), а тъй като ни кара да отхвърлим Неговите божествени намерения за нас. Ето защо е толкова важно да не подхранваме никакъв грях в живота си.

`По какъв начин сте изпитали реалността, че грехът причинява раздяла с Бога? Какво според вашия личен опит е единственото решение на проблема?`