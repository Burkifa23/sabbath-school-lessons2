---
title: 'Всемирен призив ( Исая 60:1,2 )'
date: 16/03/2021
---

`За какво става дума в Исая 60:1,2 ? Кой принцип, присъстващ в цялата Библия, виждате да действа тук? Каква надежда ни предлага той?`

В Исая 60:1,2 ни е разкрита картина на Божието освобождение за Неговия народ след плена, изразена чрез символизма на това как Бог създава светлина от тъмнината и сочи напред към окончателното изпълнение на спасението чрез Христос.

`При чия светлина идват народите и царете от Исая 60:3 ?`

На староеврейски тази личност е представена в женски род единствено число (вж. също Исая 60:1,2 ). Това би трябвало да е „Сион“, олицетворен като жена, спомената в края на предишната глава ( Исая 59:20 ). И така, земните народи, които са покрити с тъмнина, ще дойдат при Сион. Те ще бъдат привлечени от светлината на Божията слава, издигнала се над нея ( Исая 60:2 ). „Сион е призован да влезе в светлината, която е нейна, и след това да наблюдава и достигне до народите, когато се съберат при една и съща светлина“ (J. Alec Motyer, The Prophecy of Isaiah: An Introduction and Commentary, p. 494). Обърнете внимание, че макар Сион да е Йерусалим, акцентът пада по-скоро върху хората, а не върху физическото местоположение на града.

Останалата част от Исая, 60 глава доразвива темата, представена в стихове 1-3: Народите по света биват привлечени към Йерусалим, който е благословен поради славното Божие присъствие там.

`Как това пророчество се съотнася с Божието заветно обещание към Авраам? Битие 12:2,3 . Нима не казват едно и също нещо?`

Бог има универсална цел, когато избира Авраам и неговото потомство – чрез Авраам всички семейства на земята ще бъдат благословени ( Битие 12:3; Битие 18:18; Битие 22:18 ). И така, Божият завет с Авраам в крайна сметка е предназначен да бъде завет с цялото човечество чрез Авраам. Той и неговото потомство ще станат Божиите средства за откровение към света.

Исая се старае да върне народа си към неговата древна, вселенска съдба. Като представители на истинския Бог те носят отговорност не само за самите себе си, но и за света. Трябва да приветстват чужденците, които търсят Бога (вж. също Исая 56:3-8 ), тъй като Неговият храм „ще бъде наречен молитвен дом за всички народи” ( Исая 56:7 ).

`В този контекст как разбирате ролята на Църквата на адвентистите от седмия ден и даже по-конкретно вашата лична роля в тази църква?`