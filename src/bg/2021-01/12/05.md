---
title: '„Годината на благоволението Господне” ( Исая 61:2 )'
date: 17/03/2021
---

`Кой говори в Исая 61:1 ?`

Божият Дух е върху тази помазана личност, което означава, че тя е месия или Месията . Той трябва да „благовествам на кротките (...) да превържа съкрушените сърца, да проглася освобождение на пленниците и отваряне затвора на вързаните“ ( Исая 61:1 ). За кого ви напомня това? Сравнете Исая 42:1-7 , където Божият Слуга е описан с много сходни термини.

Исая 61:2 говори за „годината на благоволението Господне“. Месия, помазан като Давидов цар и Избавител, обявява специална година на божествена благосклонност във времето, когато се прогласява тази свобода. Сравнете с Левит 25:10 , където Бог заповядва на израилтяните да обявят свобода в святата петдесета година: „Това ще ви бъде юбилей – всеки да се върне на имота си и всеки да се върне при семейството си“. Тоест хората, които са били принудени да продадат земята на своите прадеди или да станат роби, за да оцелеят в тежки времена ( Левит 25:25-55 ), ще си върнат земята и свободата. Тъй като юбилейната година започва със засвирването на тръбите в Деня на умилостивението ( Левит 25:9 ), ние споменахме този пасаж и по-рано във връзка с Исая, 58 глава.

Докато „годината на благоволението Господне“ в Исая 61:2 е вид юбилейна година, тя не е просто спазване на Левит, 25 глава. Тази година е обявена от Месия, Царя, когато Той се разкрива чрез служене на освобождение и възстановяване. Това се случва по подобие на някои древни месопотамски царе, които насърчават социалната взаимопомощ чрез обявяване на освобождаване от дългове през първите години на своето царуване. Служенето на Месия превишава обхвата на закона от Левит, 25 глава. То не само обявява „освобождение на пленниците“, но и превързва съкрушените сърца, утешава скърбящите и довежда до тяхното възстановяване ( Исая 61:1-11 ). Освен това, в допълнение към „годината на благоволението Господне „той обявява „деня на отплатата на нашия Бог“ ( Исая 61:2 ).

`Кога се изпълнява пророчеството на Исая? Лука 4:16-21 . Как служенето на Исус постига това? Също така си задайте следния важен въпрос: Ние, разбира се, не сме Исус. Но трябва да Го представяме пред света. Кои качества на Месия, описани в Исая 61:1-3 , ние, с нашите ограничени способности, следва да проявяваме? И кои са част от практичните начини, по които можем да вършим гореспоменатите неща?`