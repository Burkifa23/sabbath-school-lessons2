---
title: 'Битката на поста ( Исая 58:1-12 )'
date: 10/03/2021
---

Десет дни след като звукът на тръбите напомня на Божия народ, че Господ е признат за техен Цар в самия Ден на умилостивението – когато смирението им чрез отричане от себе си трябва да утвърди предаността им към Него като Цар – пророкът издига гласа си като тръба, за да заяви, че те всъщност са се разбунтували против Господа ( Исая 58:1 ).

`Прочетете целия пасаж от Исая 58:6-12 . Кои са делата, които Бог счита за истински дела на себеотрицание? В крайна сметка, кое е по-трудно – да пропуснете няколко хранения или да използвате собственото си време и средства, за да нахраните бездомните в своя град? Какъв е принципът, прозиращ зад тези дела? Как те съставляват истинската религия?`

Всеки може да бъде религиозен; всеки може да извършва религиозни ритуали, дори правилните ритуали, в правилното време, с всички изисквания и норми. Но Господ не иска просто това. Погледнете живота на Исус. Колкото и да е верен на религиозните ритуали в Своето време, авторите на евангелията наблягат много повече върху Неговите дела на милост, изцеление, нахранване и опрощение на нуждаещите се, отколкото върху Неговата вярност към ритуала.

Господ търси църква, народ, който ще проповядва истината на света. Но какво би привлякло по-силно хората към истината такава, каквато е в Исус – стриктното спазване на наредбите за храненето или готовността да се помогне на гладните? Строгите ограничения в събота или желанието да отделите от собственото си време и енергия, за да помогнете на нуждаещите се?

`Прочетете Матей 25:40 и Яков 1:27 . Какво ни казват тези стихове?`

`Погледнете благословенията в Исая, 58 глава, които Бог казва, че ще се излеят върху хората, стремящи се към служене на не толкова облагодетелстваните. Какво според вас ни разкрива тук Господ? Това обещания за свръхестествена намеса в живота ни ли са, ако вършим тези неща? Или може би Той ни казва за естественото благословение, което получаваме, когато даваме от себе си на другите, а не сме егоистични, алчни и погълнати от самите себе си? Обосновете своя отговор.`