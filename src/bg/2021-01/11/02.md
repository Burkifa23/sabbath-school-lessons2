---
title: 'Да купите нещо безплатно ( Исая 55:1-7 )?'
date: 07/03/2021
---

`Прочетете следния стих: „ О, вие, които сте жадни, елате всички при водите; и вие, които нямате пари, елате, купете и яжте !“ (Исая 55:1). Какво противоречие забелязвате тук?`

Да предположим, че след като сте си взели храна, заставате на улицата на някой голям град и започвате да призовавате гладните и бездомните там: „О, вие, които нямате пари, елате, купете и яжте!“. Но как да си купят, като нямат пари?

Ако обаче прибавите думите, както прави Исая: „без пари и без заплащане“ ( Исая 55:1 ), идеята ви става ясна. Пророкът призовава хората свободно да приемат опрощението ( Исая 55:7 ). И все пак думата купете подчертава, че онова, което Бог предлага на човеците, за да задоволят своите нужди и желания, е ценно; така че получаването му изисква сделка (продажба на нещо ценно). Бог свободно предлага опрощение в рамките на възстановените заветни отношения със Своя народ, но не защото това е безплатно за Него: Той го е купил на ужасяващо висока, напоена с кръв цена на Своя Слуга. Макар и безплатно, опрощението има висока цена за самия Него.

`Каква е цената на нашето спасение? Вж. 1 Петър 1:18,19.`

`Как подходът на Исая към спасението се сравнява с този на Новия Завет? Ефесяни 2:8,9`

Исая представя в сбит вид евангелието в Стария Завет и то е същото като евангелието в Новия. Няма „старозаветно” спасение чрез дела, което да бъде заменено от спасение по „новозаветна“ благодат. Откакто Бог е обещал на Адам и Ева Избавител ( Битие 3:15 ), има само един път към спасението: по благодат чрез вяра ( Ефесяни 2:8 ); „Божият дар е вечен живот в Христос Исус, нашия Господ“ ( Римляни 6:23 ). От древния Гилгамеш, който извършва героични подвизи в напразно търсене на вечния живот, до съвременните артисти, вярващи в прераждането, хората опитват най-различни пътища към спасението, но всички те са безплодни. Ето защо трябва да разберат за Исус и какво е постигнал Той за тях на кръста.

`Спасението е безплатно, тъй като не можем да направим нищо, за да го спечелим. Нашите дела никога не могат да бъдат достатъчно добри, за да ни спасят. И все пак, същевременно то може да ни струва всичко. Какво означава това? Вж. например Матей 10:39; Лука 9:23; 14:26; Филипяни 3:8.`