---
title: Разширено изучаване
date: 12/03/2021
---

„Никой не може да върши истинска благотворителност без себеотрицание. Само чрез простота, себеотрицание и най-строга пестеливост ще ни бъде възможно да вършим онова, което ни е възложено като на Христови представители. Гордостта и светските амбиции трябва да изчезнат от нашите сърца. Във всичко, което вършим, трябва да се проявяват принципите на несебелюбието, познати ни от Христовия начин на живот. По стените на домовете ни, по картините и мебелите трябва да се чете: „Да въвеждаш у дома си сиромаси без покрив” ( Исая 58:7 ). В нашите гардероби трябва да се вижда написано като че с Божия пръст: „Когато видиш голия, да го обличаш”. Бюфетът за храна и отрупаната с ядене маса трябва да ни напомнят: „Да разделяш хляба си с гладния” ( Исая 58:7 )” (Уайт, Е. По стъпките на великия Лекар. Изд. „Нов живот“, 1998 г., стр. 165).

**Въпроси за разискване**

`Разгледайте въпроса, който Исая задава на хората от своето време: „ Защо харчите пари за онова, което не е хляб, и труда си за това, което не насища ?“ ( Исая 55:2 ). Запитайте се: По какви начини (ако има такива), вършим същото – т.е. работим за това, което не ни удовлетворява? Защо е толкова лесно да попаднем в този така коварен капан?`

`Ако себеотрицанието, вършенето на добро и съботата са били важни в Деня на умилостивението по времето на Исая, дали те са също толкова важни за този Ден в края на времето ( Даниил 8:14 ), когато юбилейната тръба на Господа ще възвести окончателното освобождение при Второто пришествие на Христос ( 1 Коринтяни 15:52 ; ср. Левит 25:9,10 )? Обосновете своя отговор.`

`В съботноучилищната си група обсъдете въпроса за освещаването на съботата. Какво според вас има предвид Исая, когато казва, че трябва да се отвърнем от това да вършим собственото си удоволствие в събота и въпреки това да наречем деня „наслада“ ( Исая 58:13 )? Как да съчетаем и двете? Не забравяйте за контекста на пълния пасаж от Исая, 58 глава.`

**Обобщение**: В Исая, 55 и 58 глава пророкът апелира към своите сънародници да се откажат от мислите и пътищата си и да се върнат при Бога, Чийто идеал за щастието им е толкова по-висок от техния собствен. Той милостиво прощава и след това настоява опростеният да бъде милостив в хармония с духа на Деня на умилостивението и съботата, защото дарът на Божието опрощение, ако бъде наистина приет, преобразява сърцето.

Тази събота, 13.03.2021 г., ще се молим за църкви „Троян” и „Трявна”.