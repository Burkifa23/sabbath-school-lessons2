---
title: 'Приятели по „пост” ( Исая 58:1-8 )'
date: 09/03/2021
---

`За какъв „пост” се говори в Исая 58:3 ?`

Това трябва да е постът в Деня на умилостивението – единственият пост, заповядан от Бога ( Левит 16:29,31 ; Левит 23:27-32 ). Същото се потвърждава от Исая 58:3 чрез паралелния израз „смирихме душата си”, който следва терминологията на книгата „Левит“. Смиряването/измъчването на самите себе си се отнася до различни форми на себеотричане, включително пост (ср. Псалми 35:13 ; Даниил 10:2,3,12 ).

Обстановката в Деня на умилостивението обяснява Божията заповед: „Издигни гласа си като тръба!“ ( Исая 58:1 ). С тази тръба от овнешки рог, наречена шофар , трябва да бъде засвирено като възпоменание или напомняне десет дни преди Деня на умилостивението ( Левит 23:24 ). Освен това всяка петдесета година в Деня на умилостивението трябва да се обяви началото на юбилейната година на освобождението ( Левит 25:9,10; ср. Исая 27:13 ).

`Прочетете Исая 58:3-7 . Защо не е удовлетворен Господ? Какво не е наред с техния „пост“?`

Изглежда, че хората очакват Господ да ги поздрави за тяхното „благочестие“. Разбира се, те са разбрали всичко наопаки. Практиката на отричане от себе си в Деня на умилостивението има за цел да изразят своята благодарност и лоялност към Него точно в деня, когато първосвещеникът се явява пред Бога, за да очисти светилището и по този начин да ги очисти от греховете, за които вече им е простено ( Левит, 16 гл.; ср. глава 4 ). Техните дела трябва да бъдат извършени от признателност и благодарност към Бога, който ги е спасил в Деня на съда, а не за да получат одобрението Му за своето „благочестие“ и „посвещение“. В крайна сметка именно греховете на хората са осквернили Божието светилище. То трябва да бъде очистено с кръв, проливаща се заради това, което те са направили.

`Една от ключовите поуки, които извличаме от тези текстове, посочва разликата между това да бъдете просто религиозни или да сте истински последователи на Христос. Как си проличава разликата тук? Как ние, като отделни личности, се сблъскваме със същата опасност като представената в текста – убеждението, че нашите религиозни ритуали по някакъв начин разкриват, че наистина следваме Господа, както Той иска от нас?`