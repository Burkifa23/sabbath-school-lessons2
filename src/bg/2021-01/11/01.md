---
title: Отплата за любовта
date: 06/03/2021
---

### За изучаване през седмицата
Исая 55:1-7; Исая 55:6-13; Исая 58:1-12; Исая 58:13,14.

> <p>Стих за запаметяване</p>
> „ Ако подариш на гладния желаното от душата ти и насищаш наскърбената душа, тогава светлината ти ще изгрява в тъмнината и мракът ти ще бъде като пладне“ (Исая 58:10).

Един еврейски кантор (водач на поклонение) и съпругата му, които живеели в Линкълн, Небраска, започнали да получават заплашителни и нецензурни телефонни обаждания. Установили, че обажданията идват от водач на американската враждебна общност „Ку-Клукс-Клан“. Тъй като знаели самоличността му, можели да го предадат на полицията. Но се осмелили на по-радикален подход. Когато научили, че е инвалид, те се появили на вратата му с вечеря от пиле! Той бил изключително изненадан. Омразата му се стопила пред тяхната любов. Семейството продължило да го посещава и приятелството им се задълбочило. Той дори се замислил дали да не се присъедини към юдаизма!

„Не е ли това постът, който Аз съм избрал: да развързваш несправедливите окови, да разхлабваш връзките на ярема, да пускаш на свобода угнетените и да счупваш всеки хомот? Не е ли да разделяш хляба си с гладния (…)?“ ( Исая 58:6,7 ). По ирония на съдбата семейството в Линкълн се подложило на подобен пост, като споделило пиршеството си с гладния потисник, а по този начин го освободило от собствените му окови на несправедливи предразсъдъци!

Нека научим повече за този важен духовен принцип, както е изобразен от пророк Исая.