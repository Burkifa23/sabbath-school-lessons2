---
title: 'Краят на мрачните дни за Галилея ( Исая 9:1-5 )'
date: 24/01/2021
---

`Защо Исая 9:1 започва с дума („Но“), която посочва контраст с казаното преди това?                     ________________________________________________________________________`

Исая 8:21,22 описва безнадеждното състояние на онези, които се обръщат към окултизма, а не към истинския Бог – накъдето и да погледнат, те ще виждат само „скръб и тъмнина, мрак на измъчване и широко разпростряла се черна нощ“ ( Исая 8:22 ). Като пълна противоположност, ще настъпи време, когато „на измъчената земя няма да има мрак“ ( Исая 9:1 ). Тук специално са посочени жителите на Галилея като получаващи специалното благословение на „голяма светлина” ( Исая 9:2 ). Народът ще се умножава и ще се радва, защото Бог ще е счупил „тежкия им хомот, тоягата за плещите им и бича на угнетителя им“ ( Исая 9:4 ).

Тук е описан районът на Галилейското езеро, защото той е сред първите завладени територии на Израил. В отговор на молбата за помощ на Ахаз, Теглат-Феласар III превзема Галилейския и Трансйорданския район на Северното царство, отвежда част от народа в плен и превръща териториите в асирийски провинции ( 4 Царе 15:29 ). Затова вестта на Исая е, че първите завладени ще бъдат и първите освободени.

`Кого използва Бог, за да освободи народа Си? Исая 9:6,7`

`Кога и как се изпълнява пророчеството от Исая 9:1-5 ? Матей 4:12-25`

Неслучайно ранното служене на Исус е в района на Галилея, където Той дава надежда, като прогласява добрата вест за Божието царство и изцелява много хора, включително обладаните от демони в робство на окултизма ( Матей 4:24 ).

Тук виждаме съвършен пример как Библията черпи от събития, случили се в старозаветни времена, и ги използва, за да пророкува неща, които ще се случат в новозаветно време. Господ смесва образи от една епоха с образи от друга, както в Матей,  24 глава , когато Исус смесва разрушаването на Йерусалим през 70 г.сл.Хр. с бедствията в края на света.

`Ако някой ви попита от какво ви е избавил Исус, как ще му отговорите? Какво лично свидетелство можете да дадете относно силата на Христос в живота Ви?`