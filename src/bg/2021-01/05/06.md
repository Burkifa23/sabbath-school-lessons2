---
title: '„Ти си ме утешил“ ( Исая 12:1-6 )'
date: 28/01/2021
---

Исая, 12 глава е кратък псалом (песен) за прослава на Бога заради милостивото и великото утешение. Псалмът, изпълнен от устата на представител на възстановения остатък, сравнява обещаното освобождение с това на евреите при Изхода от Египет (вж. Исая 11:16 ); той е като песента на Мойсей и израилтяните след спасението им от армията на фараона при Червено море (вж. Изход, 15 гл. ).

`Сравнете тази песен в Исая, 12 глава с Откровение 15:2-4 , песента на Мойсей и на Агнето. За какво хвалят Бога и двамата?`

Исая 12:2 почти идентифицира идващия Избавител като Исус. В стиха се казва, че „Бог ми е спасение“ и „Той стана мое спасение“. Името Исус означава „Господ е спасение“ (ср. Матей 1:21 ).

`Какво е значението на скритата идея, съдържаща се в името на Исус, че Господ е спасение?`

Господ не просто извършва спасението ( Исая 12:2 ); самият Той е спасение. Присъствието на Светия Израилев сред нас ( Исая 12:6 ) е всичко за нас. Бог е с нас! Исус не просто върши чудеса; Той „ стана плът и живя между нас“ ( Йоан 1:14 – курсивът е на автора). Спасителят не просто понесе нашите грехове на кръста; Той стана грях за нас ( 2 Коринтяни 5:21 ). Не просто сключи мир; Той е нашият мир ( Ефесяни 2:14 ).

Не е чудно, че „Есеевият корен (…) ще стои като знаме на племената“ ( Исая 11:10 ). Когато е издигнат на кръста, Той привлича при Себе Си всички хора ( Йоан 12:32,33 )! Остатъкът ще се върне при „могъщия Бог“ ( Исая 10:21 ), който е Детето, родено за нас, „княза на мира” ( Исая 9:6 )!

`Размишлявайте по-задълбочено върху възгледа, че Исус е нашето спасение . Прочетете Римляни 3:24 . Там се казва , че изкуплението е в Исус ; т.е. изкуплението е нещо , което се е случило в Него и именно чрез Божията благодат и милост можем да имаме вечен дял и в това изкупление. С други думи, същото изкупление, което е в Него , може да стане наше чрез вяра, а не чрез дела, защото никое дело, което вършим, не е достатъчно добро, за да ни изкупи. Единствено делата, които Христос върши, които Той ни придава чрез вяра, могат да ни донесат изкупление. Как тази истина ви дава надежда и увереност за спасението особено когато се чувствате обзети от собственото си усещане за недостойнство?`