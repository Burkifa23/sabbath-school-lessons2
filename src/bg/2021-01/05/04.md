---
title: 'Жезълът на Божия гняв ( Исая 9:8-10:34 )'
date: 26/01/2021
---

Тази част обяснява Исая 9:1-5 , където се предсказва освобождение за изтерзаните, измъчени хора, които са се доверили на окултизма и са станали жертва на военните завоевания и потисничество: „Защото Ти си строшил, както в деня на Мадиам, тежкия им хомот“ ( Исая 9:4 ).

`Прочетете как са описани страданията на Божия народ в посочените по-горе стихове. Сравнете с проклятията от Левит 26:14-39 . Защо Бог наказва народа Си на етапи, а не наведнъж? Какво ни говори това за Неговия характер и намерения?`

Ако Бог искаше да унищожи Своя народ, би могъл да го предаде веднага на асирийците. Но Той е търпелив, „не иска да погинат някои, а всички да дойдат до покаяние“ ( 2 Петър 3:9 ). Както и в периода на „съдиите“, Бог оставя народа на Юда и Израил да изпита известни последици от безумието си, за да разбере какво върши и да получи шанс за по-добър избор. Когато хората упорстват в злото и закоравяват сърцата си срещу Него и призивите, които Той изпраща чрез Своите вестители, Господ все повече оттегля защитата Си. Но те продължават да се бунтуват. Този цикъл се повтаря в низходяща спирала, докато вече не остава нищо повече, което Бог да може да направи.

`Прочетете Исая 9:8-10:2 . За какви грехове са виновни хората? Срещу кого са ги извършили? Кой е виновен сред тях?`

Това, което виждаме тук – и се съдържа в цялата Библия – е реалността на свободната воля. Бог е направил хората свободни (в противен случай те никога не биха могли истински да Го обичат), а свободата включва възможността да се върши зло. И макар че от време на време Бог прави опит да ни спечели, като разкрие Своята любов и характер, Той също така ни позволява да се изправим пред плода на нашите погрешни решения; тоест болка, страдание, страх, смут и т.н. – всичко това, за да ни помогне да осъзнаем точно до какво води отделянето от Него. И все пак, дори тогава, колко често тези неща подтикват хората да отхвърлят греха и да се върнат при Господа? Свободната воля е прекрасно нещо; не бихме могли да бъдем хора без нея. Горко обаче на тези, които я използват погрешно.

`Как Бог използва страданието в собствения Ви живот, за да Ви отклони от погрешна посока? (Или може би все още не сте го усетили?)`