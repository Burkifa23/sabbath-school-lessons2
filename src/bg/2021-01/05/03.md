---
title: 'Дете ни се даде ( Исая 9:6,7 )'
date: 25/01/2021
---

Тук е записано третото специално раждане в книгата на пророк Исая, след записите за раждането на Емануил и на Махер-шалал-хаш-баз.

`Кое е специалното в това Дете според текста? Исая 9:6,7`

Обърнете внимание, че този Избавител има няколко имена/прозвища, които Го описват по различен начин. В древния Близък изток царете и божествата са имали множество имена, за да подчертаят своето величие.

Той е „чудесен“, точно както Ангелът Господен описва Своето име пред бащата на Самсон като „чуден“ ( Съдии 13:18 ; същия еврейски корен) и след това се възнася на небето в жертвения пламък на издигнатия от Маное олтар ( Съдии 13:20 ), като по този начин предсказва как ще се принесе в жертва повече от хиляда години по-късно.

Наречен е Божествен („Бог Могъщ“) и вечен Създател („Вечен Отец“; вж. Лука 3:38 : „Адам, Божи“).

Той е цар от Давидовата династия; Неговото царство на мира ще трае вечно.

`Като се имат предвид тези атрибути, единствено кой би могъл да се идентифицира с това Дете? Вж. Лука 2:8-14 .`

Някои се опитват да Го идентифицират като цар Езекия, но описанието се простира по-далеч от който и да било обикновен човек. Една-единствена личност отговаря на него: Исус Христос, небесният Божи Син и Създател ( Йоан 1:1-3,14; Колосяни 1:5-17; Колосяни 2:9; Евреи 1:2 ), Който ни се роди, за да ни спаси и да ни даде мир. Той е получил цялата власт на небето и на земята и винаги е с нас ( Матей 28:18-20 ). Запазил своята божественост, Той също става човек за вечни времена, винаги е способен да съчувства на нашите слабости ( Евреи 4:15 ). „Защото ни се роди Дете...“ завинаги!

„Когато Христос дойде в нашия свят, Сатана беше на земята и оспорваше всеки сантиметър от напредъка Му по пътя от яслата до Голгота. Сатана беше обвинил Бога, че изисква себеотрицанието на ангелите, а самият той не знаеше какво означава това и самият той не би направил никаква саможертва за другите. Това беше обвинението, което Сатана отправи срещу Бога на небето; и след като лукавият беше прогонен оттам, той непрекъснато обвиняваше Господа за взискателно служене, която той самият не би отдал. Христос дойде на света, за да посрещне тези лъжливи обвинения и да разкрие Отец” (Уайт, Е. Избрани вести. Кн. 1. Изд. „Ел Уай“, 2013 г., стр. 406, 407).

`Какво ни разкрива този цитат за Божия характер?`