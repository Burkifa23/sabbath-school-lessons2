---
title: Разширено изучаване
date: 29/01/2021
---

„Сърцето на един земен баща копнее за своя син. Той гледа лицето на малкото си дете и трепери при мисълта за смъртна опасност. Силно желае да защитава скъпото си дете от силата на Сатана, да го държи настрана от изпитания и конфликти. Но за да е сигурен пътя на живота на нашите малки, Бог преживя още по-ожесточен конфликт и се изправи пред още по-страхотен риск, като даде Своя Единороден Син. „Това е любов.” Чудете се, небеса, и удивлявай се, о, земя!“ (Уайт, Е. Копнежът на вековете. Изд. „Нов живот“, стр. 21).

„Христос беше този, който прояви снизхождение да изпълни условията, необходими за спасението на човека. Никой ангел, никой човек не беше достоен за великото дело. Човешкият Син сам трябваше да бъде издигнат; защото само един безкраен характер би могъл да предприеме изкупителния процес. Христос се съгласи да се свърже с неверния и грешния, да стане участник в естеството на човека, да отдаде собствената Си кръв и да направи душата си принос за греха. В небесните съвети бе измерена вината на човека, бе оценен гневът за греха и въпреки това Христос обяви решението Си, че ще поеме отговорността да изпълни условията, при които на паднала в грях раса да бъде дадена надежда“ (Уайт, Е. Знамения на времето , 5 март 1896 г.).

Въпрос за разискване:

Както видяхме в Исая, глава 11, Господ представя и двете пришествия на Христос в една картина. Това може да ни помогне да си обясним, поне частично, защо някои от евреите не са приели Христос при първото Му идване, тъй като са очаквали Той да извърши всичко, което ще се случи чак при Второто пришествие. Какво разбираме тогава за важността на правилното разбиране за същността на Христовото пришествие? Как фалшивите представи, например за Неговото второ идване, могат да настроят хората за голямата измама на Сатана в последното време? (Вж. Уайт, Е. Великата борба. Гл. 39)

**Обобщение** : В дните на Исая, чието име означава „Спасение от Господа“, Бог обещава на Своя народ на остатъка спасение от потисничеството, сполетяло го в резултат на национално вероотстъпничество. Това пророчество за надежда намира своето най-точно изпълнение в Исус, Чието име означава „Господ е спасение“.

Тази събота, 30.01.2021 г., ще се молим за църкви „София-В” и „София-Екзарх Йосиф”.