---
title: 'Няма от какво да се боим, когато се боим от самия Бог ( Исая 8:11-15 )'
date: 20/01/2021
---

В първата си реч при встъпване в длъжност американският президент Франклин Д. Рузвелт казва на нацията, съсипана от Голямата депресия: „Единственото, от което трябва да се страхуваме, е самият страх“ (Капитолий на САЩ, Вашингтон, 4 март 1933 г.). Посланието на Исая към потиснатите е: „Няма от какво да се боим, когато се боим от самия Бог“.

Бог предупреждава пророка да не се бои от това, от което се страхува неговият народ, а да се бои единствено от самия Господ ( Исая 8:12,13 ). Това е ключова тема в Писанието. Например в Откровение 14:6-12 трите ангела прогласяват една всемирна вест: Бойте се от Бога и Му въздавайте слава, вместо да се страхувате и да отдавате слава на силата на земния звяр, описана в глава 13.

`Как разбирате възгледа за „страха“ от Бога? Какво означава това, особено в светлината на заповедта към нас и да обичаме Бога? Матей 22:37`

Истинският страх от Святия Бог означава, че Го разпознавате като върховен Властелин на Вселената. Независимо дали Го обичате, или не, такъв страх побеждава всеки друг страх. Ако Той е на ваша страна, никой друг не може да ви докосне без Негово разрешение. Ако Той е против вас, понеже сте се разбунтували срещу Него, може да бягате, но никога няма да успеете да се скриете!

`Нима възгледът, че трябва да се боим от Бога, не противоречи на 1 Йоан 4:18 ? „ В любовта няма страх, а съвършената любов пропъжда страха; защото страхът предполага наказание и който се страхува, не е стигнал до съвършенство в любовта. “`

Има различни видове страх. Ако някой с огромна сила е ваш приятел, с когото споделяте взаимна любов, вие не се страхувате от този човек в смисъл да смятате, че ще ви нарани. Но изпитвате един вид страхопочитание, понеже познавате и уважавате силата на този човек и знаете границите на вашите отношения.

`Като християни не бива да обичаме светските неща – тези неща, които обичат хората от света ( 1 Йоан 2:15 ). В този ход на паралелни мисли, има ли неща, от които светът се страхува, а ние като християни не бива да се страхуваме? Ако да, какви са те и защо не бива да се страхуваме от тях? Същевременно от какви неща не се страхува светът, а ние, християните, би трябвало? Вж. например Матей 10:28; Йеремия 10:2,3 .`