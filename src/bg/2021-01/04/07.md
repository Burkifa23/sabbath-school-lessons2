---
title: Разширено изучаване
date: 22/01/2021
---

„В дните на евреите имаше една група хора, които претендираха, подобно на спиритистите днес, че общуват с мъртвите. Но тези спиритически духове, както са наричани посетителите от другия свят, са обявени в Библията за „бесовски духове” (срв. Числа 25:1-3; Псалми 106:28; 1 Коринтяни 10:20; Откровение 16:14 ). Боравенето с тези духове бе обявено за мерзост пред Господа и бе забранено тържествено под страх от смъртно наказание ( Левит 19:31; 20:27 ). Дори на самото название „магьосничество“ сега се гледа с презрение. Твърдението, че хората могат да поддържат връзка със зли духове, прилича на басня от Средните векове. Но спиритизмът, чиито последователи наброяват стотици хиляди, да, дори милиони, се е промъкнал в научните кръгове, нахлува в църквите и намира добър прием в законодателните дела, че дори и в царските дворове – тази гигантска измама е само едно съживяване, макар и в нова одежда, на забравеното и осъдено в миналото магьосничество“ (Уайт, Е. Великата борба. Изд. „Нов живот“, стр. 378).

**Въпроси за разискване**

`Обсъдете въпроса за спиритизма във филмите, книгите, телевизията и популярната култура. Ако не може да се направи нищо, за да го спрем, как да предупредим останалите за опасностите от това, което на толкова много хора прилича на безобидно развлечение? Защо правилното разбиране за състоянието на мъртвите е толкова важно за защитата ни от тези заблуди?`

`Прочетете Исая 8:20. Парафразирайте го със собствените си думи. Нека различните хора от групата прочетат на глас своите варианти. Какво ни казва Господ тук?`

`Размишлявайте повече над възгледа едновременно да обичате и да се страхувате от Бога. Дали любовта ни произтича от този страх? Или страхът ни произтича от любовта? Обсъдете.`

**Обобщение** : Посредством действията и семейството на Исая, както и посредством думите му, Бог затвърждава вестта на предупреждение и надежда – единственият безопасен курс е да се доверим, че Той знае какво прави. Господ разполага както с любовта, така и със силата да ръководи, да защитава и да се грижи за тези, които Му позволят. А за онези, които се обръщат към други сили, предстои само мрак.

Тази събота, 23.01.2021 г., ще се молим за църкви „Сопот” и „София-Благодат”.