---
title: 'Изпълненото пророчество ( Исая 7:14-16 )'
date: 17/01/2021
---

В Исая 7:14-16 Емануил е знамение, свързано с конкретната дилема на Ахаз: Преди детето Емануил да порасне достатъчно, за да различава различните видове храна „тази земя, от чиито двама царе се отвращаваш ти, ще бъде изоставена“ ( Исая 7:16 ). Тук става въпрос за страната и царете на Сирия и Израил (вж. Исая 7:1,2,4-9 ) и отново се повтаря Божието обещание, че техните сили скоро ще се изчерпят.

`Защо Исая споменава „сгъстено мляко и мед“, които момчето трябва да яде? Исая 7:15`

Реколтата и нивите на Юда предстои да бъдат унищожени от асирийците ( Исая 7:23-25 ). Така хората, включително старозаветният Емануил, който и да е той ( Исая 7:14,15 ), биха били принудени да се върнат към номадската диета ( Исая 7:21,22 ). Но макар да са бедни, те биха имали достатъчно, за да оцелеят.

`Кога се изпълнява пророчеството за Сирия и Северен Израил? 4 Царе 15:29,30; 4 Царе 16:7-9; 1 Летописи 5:6,26`

Пророчеството на Исая е дадено около 734 г.пр.Хр. В отговор на подкупа от Ахаз Теглат-Феласар III прави точно това, което вероятно така или иначе е щял да направи – разбива северната коалиция, завладява Галилейския и Трансйорданския регион на Северен Израил, депортира част от населението и превръща териториите в асирийски провинции (734-733 г.пр.Хр.). Остатък от Израил е спасен, когато след убийството на цар Факей Осия се предава и плаща репарации. През 733 и 732 г.пр.Хр. Теглат-Феласар завладява Дамаск – столицата на Сирия. Тогава той превръща Сирия в асирийска провинция. И така, до 732 г., в рамките на две години от пророчеството на Исая, Сирия и Израил са окончателно разгромени и за двамата царе, които заплашват Ахаз, всичко е приключило.

Скоро след като Салмансар V заменя Теглат-Феласар III през 727 г.пр.Хр., израилевият цар Осия извършва политическо самоубийство, като се разбунтува срещу Асирия. Асирийците превземат столицата Самария през 722 г.пр.Хр. и депортират хиляди израилтяни в Месопотамия и Мидия, където в крайна сметка те биват претопени от местното население и губят своята идентичност (вж. Исая 7:8 – в рамките на 65 години Ефрем вече няма да бъде народ). Бог предсказва какво ще се случи с враговете на Юда, но посланието към Ахаз е, че това така или иначе ще стане, без да е необходимо да разчита на Асирия.

`Помислете само – ако живеехте в Северното царство, докато се случваше всичко това – колко лесно бихте могли да изгубите вярата си. Какво да направим сега, днес, за да съхраним вярата си непокътната, така че да устоим, когато настъпят утрешните бедствия? Вж. 1 Петър 1:13-25.`