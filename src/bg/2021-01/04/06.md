---
title: 'Мракът на неблагодарните живи мъртъвци ( Исая 8:16-22 )'
date: 21/01/2021
---

`Прочетете горепосочения пасаж. За какво става дума тук? Какво общо има това с цар Ахаз? Обобщете казаното.`

Ахаз е дълбоко посветен на езическата религия ( 4 Царе 16:3,4,10-15; 2 Летописи 28:2-4,23-25 ), която е силно взаимосвързана с окултизма (ср. Второзаконие 32:17 ; „жертват на бесовете“, 1 Коринтяни 10:20 ). Различни аспекти от съвременното магьосничество имат поразителни паралели с близкоизточните ритуали от Древността, за което свидетелстват древни извънбиблейски писания. Всъщност дори много от днешните практики на течението „Ню Ейдж“ са просто съвременни прояви на тези древни окултни практики.

Описанието, което Исая дава за отчаянието, произтичащо от уповаването на духове, а не единствено на Господа ( Исая 8:21,22 ), важи в пълна степен за Ахаз (ср. 2 Летописи 28:22,23 ). Исая споменава за хора, които се разяряват и проклинат своя цар ( Исая 8:21 ). Това би трябвало да послужи като предупреждение за Ахаз, че тъй като е въвел хората в окултизъм, те ще го проклинат. Всъщност, когато царят умира, се прави изключение по отношение на неговото погребение поради липса на всякаква почит към него: „но не го занесоха в гробищата на Израилевите царе“ ( 2 Летописи 28:27 ).

`Какво ни разкриват за окултизма следните стихове? Левит 20:27; Второзаконие 18:9-14`

Отхвърлянето на окултизма е въпрос на вярност към Бога. 1 Летописи 10:13,14 прилага този принцип към случая на цар Саул: „Така умря Саул заради престъплението, което извърши против Господа, против Господнето слово, което не опази, а още – понеже се беше съвещавал със запитвачка на зли духове, за да се допита до тях,   а до Господа не се допита, затова Той го умъртви и обърна царството към Давид, Есеевия син“.

`Прегледайте собствения си живот, влиянията около вас. По какви фини начини сте изложени на принципите, стоящи зад окултизма, и различните прояви на спиритизма? И дори ако не можете да ги избегнете напълно, какво бихте могли да направите, за да сведете до минимум влиянието им върху вас или семейството ви?`