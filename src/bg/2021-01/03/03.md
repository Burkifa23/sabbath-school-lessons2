---
title: 'Опит за пресрещане ( Исая 7:3-9 )'
date: 11/01/2021
---

Докато Ахаз претегля политическите си възможности да посрещне заплахата от Израил и Сирия, Бог знае някои неща, които не са известни на царя. От една страна, Той е допуснал да го сполетят неприятности, за да го дисциплинира и отрезви ( 2 Летописи 28:5,19 ). Освен това, въпреки че молбата за помощ към Теглат-Феласар изглежда логична и привлекателна от човешка гледна точка, Бог знае, че това ще постави Давидовото царство Юда под чужд контрол, от който то никога няма да може да се възстанови.

Залозите са изключително високи. И така, Господ изпраща Исая да пресрещне царя (очевидно, докато инспектира водоснабдяването на Йерусалим като подготовка за обсадата), за да го убеди да не сключва съюз с асирийския пълководец.

`Защо Господ казва на Исая да вземе със себе си своя син Сеар-Ясув? ( Исая 7:3 )`

Ахаз се стряска, когато Исая го поздравява и представя сина си, наречен „Остатък ще се върне“. Остатък от кого? Ще се върне от какво? Тъй като бащата на момчето е пророк, името звучи като зловещо предзнаменование от Бога за хората, които отиват в плен. Или става дума за връщане към Бога в смисъл на покаяние (глаголът „връщам се“ носи и смисъла на покаяние)? Вестта от Господа към Ахаз е: думите значат това, което ги направим да означават! Отвърни се от греховете си или отиди в плен, но от плена ще се върне остатък. Решението е твое!

`Как Божията вест отговаря на ситуацията на царя? Исая 7:4-9`

Заплахата от Сирия и Израил ще отмине и царството на Юда ще бъде пощадено. Сили, които за Ахаз са се стрували като могъщи огнени вулкани, пред Бога са само „две опашки на димящи главни“ ( Исая 7:4 ). Не е необходимо Ахаз да се обръща за помощ към Асирия.

Но за да вземе правилното решение, царят трябва да се довери на Господа и на Неговите обещания. Трябва да повярва, за да се утвърди ( Исая 7:9 ). Думите за „вярвам“ и „утвърждавам се“ са от един и същ еврейски корен, от който произлиза и думата за „истина“ (това, което е достоверно), и думата „амин“ (потвърждаваща това, което е вярно/достоверно). Ахаз трябва да прояви убеждение, за да бъде убеден; трябва да остане верен, за да бъде утвърден.

`Вижте последната част от Исая 7:9 . Защо вярата и убеждението са толкова важни, за да бъдем „утвърдени“? Утвърдени в какво? Как този принцип се прилага в живота на християнина?`