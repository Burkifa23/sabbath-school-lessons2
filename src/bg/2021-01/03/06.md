---
title: '„Бог е с нас!“ ( Исая 7:14 )'
date: 14/01/2021
---

Подобно на имената на децата на Исая (Сеар-Ясув, „остатъкът ще се върне“ и Махер-шалал-хаш-баз, което означава „тичай за плячка, бързай за грабеж“), името Емануил също носи символно значение. То буквално значи „с нас Бог“. Но общоприетият превод „Бог с нас“ пропуска нещо важно. Както при други еврейски имена от този тип, на които липсват глаголи, глаголът „съм“ трябва да бъде добавен, тъй като не е изразен на староеврейски. И така, Емануил би трябвало да се преведе като „Бог е с нас“ (сравнете същите думи в Исая 8:10 ) точно както името „Исус“ (на гръцки, или съкратено от еврейското Yehoshua или Joshua ) означава „Господ е спасение“, като глаголът отново се добавя (ср. с името Isaiah [ Исая ] , което означава „спасение от Господа”).

Но името „Емануил“ не е просто абстрактно описание; то е свидетелство за обещание, което се изпълнява днес: „Бог е с нас“!

`Какво е значението на обещанието, че Бог е с нас?`

Няма по-силно уверение и утеха. Бог не обещава, че Неговият народ ще бъде предпазен от мъки и страдание, но Той обещава да бъде с тях. Псалмистът казва: „Да! И в долината на мрачната сянка, ако ходя, няма да се уплаша от зло; защото Ти си с мене; Твоят жезъл и Твоята тояга – те ме утешават” ( Псалми 23:4 ).

„Господ казва: „Когато минаваш през водите, с тебе ще бъда, и през реките – те няма да те потопят; когато ходиш през огъня, ти няма да се изгориш и пламъкът няма да те опали“ ( Исая 43:2 ).

Къде е Бог, когато вавилонците хвърлят в огъня тримата приятели на Даниил? Той е с тях ( Даниил 3:23-25 ). А къде е Господ по време на скръбта на Яков, когато той се бори до изгрев слънце? В обятията на Яков, колкото се може по-близо ( Битие 32:24-30 ).

Дори когато Господ не се явява във физическа форма на земята, Той преминава през преживяванията на Своя народ заедно с тях. Къде е Спасителят, когато тълпата осъжда дякон Стефан? „Стоящ отдясно на Бога“ ( Деяния 7:55 ). Но когато Исус се възнася на небето, Той „седна отдясно на Величието във висините“ ( Евреи 1:3 ). Защо Той стои, когато Стефан е в беда точно преди да бъде убит с камъни? Както казва Морис Венден: „Исус нямаше как да седне в този момент!“ (Roy Gane, God’s Faulty Heroes (Hagerstown, Md.: Review and Herald Pub. Assn., 1996), p. 66).

`Въпреки че имаме обещанието, че „Бог е с нас“, какво значение има това, ако все пак се сблъскваме с изпитания и болка? Каква полза имаме от познанието за Неговото присъствие? Обосновете отговора си.`