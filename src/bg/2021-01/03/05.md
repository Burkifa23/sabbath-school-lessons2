---
title: 'Знамението на Сина ( Исая 7:14 )'
date: 13/01/2021
---

Предложението за знамение „или в дълбината, или във висината горе“ ( Исая 7:11 ) не трогва Ахаз. И така, когато Бог казва, че самият Той ще даде знамение ( Исая 7:14 ), бихме могли да очакваме то да има спиращи дъха измерения, които само божественото въображение би могло да сътвори (ср. Исая 55:9; 1 Коринтяни 2:9 ).

Но каква изненада! Знамението е един син. И как може раждането на дете от млада жена и наричането му „Емануил“ да бъде знак от библейски пропорции?

`Коя е жената и кое е нейното Дете?`

Старият Завет никъде не посочва изпълнението на това важно знамение, както прави със знаменията, дадени на други хора, като Гедеон например ( Съдии 6:36-40 ). Затова ето някои от възможните изпълнения, основаващи се единствено на Стария Завет:

Тъй като думата за „девица“ се отнася за млада жена в брачна възраст, мнозина приемат, че тя е омъжена жена, живееща в Йерусалим, може би съпругата на Исая. Исая 8:3 описва раждането на син на Исая от „пророчицата“ (визирайки съпругата си, чиито пророчески послания се състоят най-малко в самите ѝ деца; ср. Исая 7:3; Исая 8:18 ). Този син обаче е кръстен Махер-шалал-хаш-баз ( Исая 8:1-4 ), а не Емануил. Въпреки това знаменията на двете момчета си приличат по това, че още преди да стигнат до ранния етап на развитието си, когато ще могат да избират между доброто и злото, Сирия и Северен Израил ще бъдат опустошени ( Исая 7:16, Исая 8:4 ).
Някои предполагат, че Емануил е Езекия, сина на Ахаз, който става следващият цар. Но спрямо него никъде не се прилага името Емануил.
Тъй като Емануил е някак си загадъчен и името му, обикновено превеждано като „Бог с нас“, се отнася до Божието присъствие, Той би могъл да бъде същият като специалния Син, пророкуван в Исая, 9 и 11 гл. Ако е така, Неговото възвишено описание като божествен ( Исая 9:6 ) и „Есеевият корен“ ( Исая 11:10 ) превишава всичко, което би могло да се припише дори на добрия цар Езекия.
Естественото раждане от неомъжена жена на брачна възраст би довело до извънбрачно дете заради незаконен промискуитет ([практика на безразборен сексуален избор – б.ред.] вж. Второзаконие 22:20,21 ). Защо Бог би се отнесъл към такова дете като към знамение, за да вдъхновява вярата?

За разлика от това Новият Завет идентифицира Исус като Емануил ( Матей 1:21-23 ), роден по чудо и без омърсяване от неомъжена, но сгодена девица. Исус е и Божият Син ( Исая 9:6; Матей 3:17 ) и „израстъкът”, и „Есеевият корен“ ( Исая 11:1,10; Откровение 22:16 ). Може би един по-ранен „Емануил“, чиято поява доказва на Ахаз своевременността на пророческото изпълнение, би послужил като предшественик на Христос. Не ни е известно това. Но знаем точно кое ни е известно: „когато се изпълни времето, Бог изпрати Сина Си, Който се роди от жена“ ( Галатяни 4:4 ), за да ни даде присъствието на „Бог с нас“.

`Разсъждавайте върху реалността на Христовото въплъщение при човешкия род. Каква утеха може да ни даде тази реалност сред всичко, което ни прилича на един студен, страшен и безчувствен свят?`