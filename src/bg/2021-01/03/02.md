---
title: 'Опасност от север ( Исая 7:1-9 )'
date: 10/01/2021
---

`С каква ужасяваща криза се сблъсква цар Ахаз в началото на управлението си? 4 Царе 15:37,38; 4 Царе 16:5,6; Исая 7:1,2`

Царствата на Северен Израил (Ефрем) и Сирия (Арам) нападат по-малката страна Юда, разположена на юг. Това се случва, когато Юда е отслабена от нападенията на едомците и филистимците. В миналото Юда се е сражавала срещу Израил, но сега съюзът между Израил и Сирия представлява огромна опасност. Изглежда, че двамата съюзници искат да принудят Юда да участва с тях в коалиция срещу могъщата сила на Теглат-Феласар III от Асирия (наречена „Фул“ в 4 Царе 15:19 ), която продължава да ги заплашва със завоевателната си империя. Израил и Сирия оставят настрана дългогодишната вражда помежду си на фона на по-голямата опасност. Ако успеят да завладеят Юда и да качат на трона някой владетел-марионетка ( Исая 7:5,6 ), те биха могли да използват неговите ресурси и човешка сила.

`Какво е решението на Ахаз, когато светът му се разпада? 4 Царе 16:7-9; 2 Летописи 28:16`

Вместо да признае, че Бог е единственият приятел, който може да спаси него и страната му, Ахаз се опитва да спечели приятелството на Теглат-Феласар III – врага на враговете му. Асирийският цар с радост удовлетворява молбата му за помощ срещу Сирия и Израил. Теглат-Феласар не само получава богат подкуп от Ахаз, но и спечелва добро оправдание да превземе Сирия – нещо, което той незабавно прави ( 4 Царе 16:9 ). Силата на сирийско-израилевия съюз е сразена. В краткосрочен план се оказва, че Ахаз е спасил Юда.

Но това действие от негова страна не би трябвало да ни изненадва. До този момент той е бил един от най-лошите царе, управлявали Юда (вж. 4 Царе 16:3,4; 2 Летописи 28:2-4. ).

`Когато прочетем за това какъв е Ахаз, разбираме защо реагира на опасността по гореописания начин. Каква поука се крие тук за самите нас? Ако сега не се подчиняваме на Господа, защо смятаме, че ще намерим сила да Му се доверим, когато настъпят истинските изпитания? (Вж. Яков 2:22, Йеремия 12:5 .)`