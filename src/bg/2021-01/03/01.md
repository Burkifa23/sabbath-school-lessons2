---
title: Когато светът ви се разпада
date: 09/01/2021
---

### За изучаване през седмицата
Исая 7:1-9; Исая 7:10-13; Исая 7:14.

> <p>Стих за запаметяване</p>
> „ Ако не вярвате в това, вие няма да бъдете утвърдени“ (Исая 7:9)

Една събота след църква Кони и Рой паркираха на алеята до дома си. Една дребна кокошка се носеше неконтролируемо из двора пред тях. Нещо не беше наред. Домашните птици трябваше да си стоят на безопасно място в кокошарника, но някак си се бяха измъкнали. Краткото разследване установи, че се разиграва истинска трагедия. Бетовен, дребното куче на съседа, също бе избягало от двора и се мотаеше долу при езерото с Дейзи в уста. Дейзи беше красива кокошка-носачка с пухкави бели пера на опашката. Кони успя да измъкне Дейзи, но беше твърде късно. Нейната скъпоценна любима кокошка сега беше с извита шия и скоро умря в обятията на Кони. Тя седна на двора, държейки мъртвата птица, и се разплака.

Друг домашен любимец също беше дълбоко разстроен. Висока бяла патица на име Уодълсуърт видя Кони да държи Дейзи и сякаш предположи, че тя я е убила. И така, през следващите няколко седмици, щом Уодълсуърт видеше Кони, яростно я нападаше, като я щипеше до болка със силната си човка. Понякога е трудно да разбереш кои са твоите приятели и врагове.

През тази седмица ще разгледаме един юдейски цар, който има същия проблем, и ще се опитаме да разберем защо взема такива погрешни решения.