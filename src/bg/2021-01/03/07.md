---
title: Разширено изучаване
date: 15/01/2021
---

„И ще Го нарекат Емануил (което значи Бог с нас).” „Светлината от познаването на Божията слава” се вижда „в лицето на Исус Христос”. От вечността Господ Исус Христос бе едно с Отец; Той бе „образ на Бога”, образ на величието и мощта Му, „излъчване на Неговата слава”. Той дойде в нашия свят, за да изяви тази слава. Дойде да разкрие на помрачената от греха земя светлината на Божията любов – да бъде „Бог с нас”. Затова за Него бе пророкувано: „И ще Го нарекат Емануил“ (Уайт, Е. Копнежът на вековете. Изд. „Нов живот“, стр. 7).

„Юдовото царство би преуспяло, ако Ахаз бе приел небесното слово. Но той предпочете да се облегне на човешка десница и да потърси помощ от езичници. В отчаянието си изпрати вест към асирийския цар Теглат-Феласар: „Аз съм твой слуга и твой син. Възлез да ме избавиш от ръката на сирийския цар и от ръката на израилевия цар, които се подигнаха против мене”. Молбата бе придружена с богат подарък, взет от царската съкровищница и от храмовото хранилище“ (Уайт, Е. Пророци и царе. Изд. „Нов живот“, стр. 170).

**Въпроси за разискване**

`Когато сте в процес на вземане на решение, подходящо ли е да помолите Бога за знак? Какви възможни опасности крие подобно нещо?`

`Добре е да разчитате на човешка помощ, но как да разпознаете нейните ограничения?`

`Руският писател Лев Толстой пише на свой приятел, че „след като човек разбере, че смъртта е краят на всичко, тогава няма и нищо по-лошо от живота“. Как осъзнаването, че „Бог е с нас“, отговаря на едно такова твърдение?`

**Обобщение** : Бог довежда невярващия цар Ахаз до обстоятелства, при които трябва да вземе трудно решение: Да вярваш или да не вярваш – това е въпросът. Въпреки че Господ му предлага всяко знамение, което въображението му би могло да измисли, царят отказва да позволи на Бога да демонстрира причина, поради която да повярва. Вместо това той избира за свой „приятел“ асирийския цар.

Тази събота, 16.01.2021 г., ще се молим за църкви „Сливница” и „Смолян”.