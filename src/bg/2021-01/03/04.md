---
title: 'Още една възможност ( Исая 7:10-13 )'
date: 12/01/2021
---

Ахаз не отговаря на призива на Исая за повече вяра. Затова Бог милостиво дава още един шанс на царя, като му казва да поиска знак, който да е „или в дълбината, или във висината горе“ ( Исая 7:11 ). Ето една от най-големите покани за вяра, давани някога на човешко същество. За разлика от лотарията или тотото, Бог не поставя ограничения в ситните букви. Дори не ограничава предложението Си до половината от Своето царство, както правят човешките владетели, когато стигнат лимита на своята щедрост (вж. Естир 5:6; Естир 7:2; Марк 6:23 ). Той желае и е готов да изпразни цялото небе и земя за нечестивия цар, стига само да повярва! Като знак Ахаз би могъл да поиска планини от злато или войници, толкова многобройни, колкото песъчинките от Средиземноморието.

`Защо Ахаз реагира по този начин? ( Исая 7:12 )`

На пръв поглед отговорът на Ахаз изглежда благочестив и изпълнен с почит. Той не би поставил Бога на изпитание, както са направили израилтяните векове по-рано по време на своите скитания из пустинята ( Изход 17:2, Второзаконие 6:16 ). Но разликата се състои във факта, че сега Бог кани царя да Го постави на изпитание (ср. Малахия 3:10 ). Да се възползва от Неговия изключително щедър дар би зарадвало Бога, а не би изпитало търпението Му. Но Ахаз дори не желае да позволи на Господа да му помогне да повярва. Той заключва и спуска резето на сърдечната си врата, за да остави вярата отвън.

`Прочетете Исая 7:13 . Какво казва тук пророкът?`

Исая посочва, че с отказа си да изпита Бога, под предлог, за да не Му досади, Ахаз всъщност досажда на Бога. Но най-тревожният аспект на този стих е фактът, че тук Исая се позовава на „моя Бог“, което е в ярък контраст с Исая 7:11 , където пророкът моли царя да поиска знамение от Господа, „твоя Бог“. Когато Ахаз отказва божественото предложение, той отхвърля Господа като свой Бог. Господ вече е Бог на Исая, но не и на Ахаз.

`Какво ни учи днешният урок за Божието дълготърпение и готовност да доведе всички нас до спасение? Какво ни казва и за слепотата и закоравяването на човешкото сърце, когато то не е напълно предадено на Господа? В крайна сметка, дори ако Бог беше дал на Ахаз някакво знамение, поискано от царя, смятате ли, че тогава Ахаз би повярвал? Обосновете отговора си.`