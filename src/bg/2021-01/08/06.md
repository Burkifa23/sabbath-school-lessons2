---
title: 'Проблемът с идолопоклонството ( Исая 40:19,20 )'
date: 18/02/2021
---

Идолопоклонството подкопава уникалната, интимна връзка с Бога, като я замества с нещо друго ( Изход 20:4,5; Исая 42:8 ). Затова пророците го наричат духовно „прелюбодейство“ ( Йеремия 3:6-9; Йезекиил 16:15-19 ).

`Прочетете Исая 41:29 . Как пророкът характеризира идолите? Как разбирате думите му за тях? Защо те толкова точно изобразяват всеки идол, независимо какъв е той?`

Древните идолопоклонници са вярвали, че се покланят на могъщи божествени същества посредством техни изображения или символи. Поклонението пред идол, представляващ друг бог, нарушава първата заповед: „Да нямаш други богове освен Мен“ ( Изход 20:3 ). Но ако идолът има за цел да представи истинския Бог, както е случаят със златния телец ( Изход 32:4,5 ), Господ го отхвърля като Негово подобие, защото никой няма представа как да Го изобрази ( Второзаконие 4:15-19 ) и нищо не може да предаде Неговата несравнима слава и величие. Така самият идол функционира като друг бог и почитането му нарушава първата и втората заповед.

Божият народ не се нуждае от идоли, защото има при себе си Неговото истинско присъствие – Шехина в Божието светилище. Поклонението пред идол означава заместване и следователно отричане на истинското Му присъствие.

`С какви типове идолопоклонство се сблъскваме днес като църква? Проявява ли се то в по-фини форми в църквата? Ако да, по какъв начин?`

„Много от изповядващите се за християни служат на други богове, освен на Господа. Нашият Създател изисква върховната ни преданост, най-първата ни вярност. Всичко, което е склонно да потисне любовта ни към Бога или да попречи на служенето, което Му дължим, по този начин се превръща в идол“ (Уайт, Е. Адвентен библейски коментар. Т. 2, стр. 1011-1012).

От древните писания знаем, че идолопоклонството е било привлекателно, защото е било свързано с материализма. Използвайки методи на поклонение, с които хората биха могли да се отъждествят, идолопоклонниците са почитали силите, за които са вярвали, че могат да им гарантират плодородие и просперитет. Това е била религия на самопомощта. Звучи ли ви познато?

Точно преди Господ да дойде отново, след като пътят Му е застлан от подготвителното дело на вестта на примирение на последния Илия ( Малахия, 4 гл. ), изборът ще бъде същият като в дните на Исая: Ще се покланяте ли на Създателя, или ще се покланяте на нещо друго ( Откровение, 13 и 14 гл. ), защото в крайна сметка ние винаги се покланяме на нещо.