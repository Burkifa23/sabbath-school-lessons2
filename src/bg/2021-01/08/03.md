---
title: 'Присъствие, Слово и изграждане на път ( Исая 40:3-8 )'
date: 15/02/2021
---

`Как Божият народ получава утеха? (виж горепосочения текст)`

Един неназован вестител съобщава, че Бог идва да разкрие славата Си ( Исая 40:3-5 ). Друг глас прогласява, че макар хората да са преходни като зеленината, „словото на нашия Бог ще стои вечно“ ( Исая 40:8 ).

След плена Божият народ отново получава това, което е получил на планината Синай и по-късно е отхвърлил чрез своето отстъпление, за което и е бил наказан – Божието присъствие и Неговото Слово . Това са основните съставки на Божия завет с Израил, залегнали в Божието светилище сред тях ( Изход 25:8,16 ). Понеже хората нарушават Словото Му, Бог напуска храма Си ( Йезекиил, 9-11 гл. ), но после се връща там. Неговото присъствие и вечно надеждно Слово носят утеха, освобождение и надежда.

`Каква подготовка е необходима за Господното завръщане? Исая 40:3-5`

Не е подходящо цар да се друса по неравен път. Така че неговото идване е предшествано от изграждане на път. Още повече, когато става въпрос за Царя на царете! Неговото идване, очевидно от изток, където Той е бил в плен със Своя народ като светилище за тях ( Йезекиил 11:16 ), би изисквало значително заравняне на терена. Изграждането на буквален, магистрален път през грапавите хълмове на изток от Йерусалим би било обезсърчително дори при наличието на динамит и булдозери. Бог е единственият, който може да свърши тази работа; Той е, който превръща „неравните места в равни“ ( Исая 42:16 ). Но Господ не се нуждае от буквален път за придвижване, тъй като има въздушна колесница от херувими ( Йезекиил, 1 и 9-11 гл. ).

Новият Завет изрично прилага пророчеството на Исая към духовната работа, извършена чрез проповедта на Йоан Кръстител ( Матей 3:3 ). Посланието ѝ е: „Покайте се, понеже наближи небесното царство“ ( Матей 3:2 ) и извършваното от Йоан кръщение е „на покаянието за опрощаване на греховете“ ( Марк 1:4 ). И така, подготовката на пътя представлява покаяние, готовност за отвръщане от греха, за да получим утехата на Божието опрощение и присъствие.

Йеремия 31:31-34 прогласява същата духовна вест достатъчно дълго време, за да могат юдовите пленници да разберат духовното естество на пътностроителната работа за Бога. В този пасаж Господ обещава на желаещите ново начало – „нов завет“, при който Той влага Своя закон в сърцата им и обещава да бъде техен Бог. Те познават Него и Неговия характер, защото Той им е простил.

`Прочетете внимателно Исая 40:6-8 . Каква надежда може да извлечете от тези стихове вие, които повяхвате като тревата? Върху какво ни предупреждават да не възлагаме доверието си?`