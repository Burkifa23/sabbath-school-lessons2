---
title: 'Раждането на евангелизма ( Исая 40:9-11 )'
date: 16/02/2021
---

`Какво събитие е описано в Исая 40:9-11 ?`

По-късно в книгата се появява вестител от мъжки пол с добри новини за Йерусалим ( Исая 41:27; Исая 52:7 ). Но в Исая 40:9 вестителят, обявяващ от планината: „Ето вашият Бог!“, е от женски род – факт, подчертан в еврейския оригинал.

В Псалом 68 Давид възхвалява Бога, защото „настанява в семейство усамотените; извежда в благоденствие затворниците” ( Псалми 68:6 ). Въпреки че тук тези думи се отнасят до Изхода от египетското робство, Исая използва същите идеи във връзка с обявяването на втория „Изход” – завръщането от вавилонския плен.

Междувременно Новият Завет прилага Исая 40:3-5 към Йоан Кръстител, който подготвя пътя за Христос, Вечното Слово, станало Господно присъствие в плът сред Неговия народ ( Йоан 1:14 ).

Даже преди Йоан други са прогласявали добрата вест за Исусовото идване. Сред първите са възрастните Симеон и Анна, които се срещат с бебето Исус, когато Той бива посветен в храма ( Лука 2:25-38 ). Също като вестителите от „Исая“, те са от мъжки и от женски пол. Симеон с нетърпение очаква утехата/успокоението на Израил в лицето на Месия ( Лука 2:25,26 ).

В светлината на пророчеството на Исая не изглежда случайно, че пророчица Анна е първата, публично обявила на храмовия хълм пред йерусалимските жители идването на Господа: „И тя, като се приближи в същия час, благодареше на Бога и говореше за Него на всички, които очакваха освобождението на Йерусалим“ ( Лука 2:38 ). Така се ражда християнският евангелизъм във вида, в който го познаваме днес: прогласяване на евангелието – добрата вест, че Исус Христос е дошъл да донесе спасение. По-късно Христос поверява на друга жена – Мария Магдалена, първите новини за Своето триумфално възкресение ( Йоан 20:17,18 ), което гарантира, че Неговата евангелска мисия на планетата Земя е изпълнена. Плътта е като тревата, но Божието Слово, което стана плът, е вечно (вж. Исая 40:6-8 )!

`Анализирайте Исая 40:11 . Каква образност е представена тук? Напишете просто за себе си един параграф за това как вие лично сте преживели пастирското водителство на Господа. Защо е добре наум да си припомняте пътя, по който ви е водил Господ?`