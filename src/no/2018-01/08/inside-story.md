---
title:  Misjonsfortelling
date:   23/02/2018
---

#### En ny sjanse

_Ezequiel Perez Gongora (34), Mexico_

Jeg begynte å drikke og røyke etter at jeg ble gift som 20-åring. Jeg elsket fester.

Min kone ble døpt av pastor Richard Perez i Adventistkirken. Selv takket jeg nei. To ganger.

Etter 13 års usunt liv begynte kroppen å klage. Store ryggsmerter. Medisin som ikke hjalp. Jeg dro til Southeast Adventist Hospital, der de undersøkte meg. Ingenting.

Ryggsmertene ble verre, og jeg fikk høy feber. Den fjerde dagen kom kapellanen. Det var pastor Richard Perez.

”Nå trenger du Gud,” sa han. Han spilte gitar og sang før han holdt andakt. Jeg skjønte at Gud elsket meg. Men smertene og feberen ga seg ikke. Den sjuende dagen kom legen og var bekymret. Vi måtte snakke sammen under fire øyne. ”Du har alle symptomene på AIDS,” sa han. ”Jeg må ta en prøve.” Etter prøven kom min kone og ville vite utfallet. Jeg kunne ikke si noe. Jeg visste jo ikke. Kanskje var dette resultatet av et dårlig liv.

Jeg husket pastorens ord: ”Nå trenger du Gud.” Jeg ba min kone om å få være alene med Gud. Da ba jeg og gråt. Jeg ba om en ny sjanse, at det ikke måtte være AIDS.

Gud hadde hørt min bønn. Prøven var negativ. En annen prøve viste at jeg hadde hydrothorax, oppsamling av væske i lungesekken. Legen tømte væsken og håpet at jeg kunne utskrives om fem dager.

Men jeg følte meg like ille, og nye prøver viste en svulst. ”Nå er det bare et mirakel som kan redde deg,” sa legen. De skulle operere dagen etter. Jeg ba Gud om å rette opp mitt bortkastede liv. Mens jeg ventet på at bedøvelsen skulle virke, lovte jeg Gud at jeg ville gi ham mitt liv og ta dåp om jeg fikk leve.

Operasjonen varte seks timer. Min kone og mine døtre var der da jeg våknet. Jeg var sikker på at Gud hadde gitt meg en ny sjanse.

Tre uker senere fikk jeg reise hjem, og etter tre nye uker var det møteserie. Jeg ble døpt. Nå er jeg menighetstjener. Jeg takker Gud for at jeg fikk en ny sjanse, og nå vil jeg tjene ham resten av livet.

_En del av offeret 13. sabbat går til utbygging av Southeast Adventist Hospital i Villahermosa i Mexico._

- 123 mill. mennesker bor i Mexico.
- Halvøya vest i Mexico heter Baja California og er verdens største halvøy. Her finnes 120 kaktusarter.
- På Mexicos flagg er det en ørn som står på en kaktus, med en slange i nebbet. Ifølge legenden bygget aztekerne hovedstaden der de så en slik ørn sitte på en kaktus og spise en slange.
- Mexico er verdens største spansktalende land.
- Landet er verdens største produsent av sølv.
- Mexico City er bygget på det som var sjøbunn og har noen steder sunket 9 meter de siste hundre år.