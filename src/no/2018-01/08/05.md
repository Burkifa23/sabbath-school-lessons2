---
title:  Forrådskammeret
date:   21/02/2018
---

Gud har et lagerhus for vind (Jer 10,13), vann (Sal 33,7) og snø og hagl (Job 38,22), over alt har han full kontroll. Men Guds mest dyrebare lagerhus er for tienden. «Men jeg lar levittene få all tienden i Israel til arv. Det får de som lønn for arbeidet sitt, for tjenesten ved telthelligdommen» (4 Mos 18,21). Dette verset er den første omtalen av hvor tienden oppbevares og kalles «lagerprinsippet». Gud sa at israelittene skulle levere tienden på et sted han valgte ut (5 Mos 12,5–6). På Salomos tid ble tienden levert til templet i Jerusalem. Israelittene visste godt hva og hvor «forrådskammeret» var da profeten Malaki sa: «Kom med hele tienden til forrådskammeret» (Mal 3,10). Lagerhuset var stedet der de religiøse møtene fant sted og hvor levittene fikk sin lønn.

`Hvilke andre ord bruker Skriften om forrådskammeret? 1 Krøn 26,20; 2 Krøn 31,11–13; Neh 10,38.`

Å komme til forrådskammeret med den hellige tienden, er den eneste modellen Skriften gir oss. I hver tidsalder har Gud hatt et sentralt forrådskammer hvor tienden ble forvaltet. Syvendedags Adventistkirken er en verdensomspennende organisasjon der prinsippet blir praktisert. Medlemmene oppfordres til å gi sin tiende til distriktet via den lokale menigheten der de har sitt medlemskap. Distriktets kasserer utbetaler lønn til pastorene.

«Etter hvert som Guds verk vokser, vil det komme stadig flere anmodninger om hjelp. For å oppfylle dem, må de kristne følge Guds oppfordring: ‘Bring hele tienden til forrådshuset, så det kan finnes mat i mitt hus.’ Mal 3,10. Om alle bekjennende kristne trofast ga Gud tiende og gaver, ville forrådshuset være fullt. Da ville det bli unødvendig å ty til messer, lotterier og sosiale arrangementer for å skaffe midler til evangeliets utbredelse.» – Alfa og Omega, bind 6, side 233 [AA 338].

`Tenk hva som ville skje hvis folk sendte tienden dit de fant det for godt. Hvordan ville det da gå med Guds verk? Hvorfor er det viktig at vi sender tienden dit den hører hjemme?`