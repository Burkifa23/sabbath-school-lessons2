---
title:  En sjalu Gud
date:   17/01/2018
---

Under konfrontasjonen med farao sa Gud: «For denne gangen vil jeg sende alle plagene mine mot deg selv og over tjenerne dine og folket ditt, så du kan kjenne at ingen er som jeg på hele jorden» (2 Mos 9,14).

`Hva mente Herren med at «ingen er som jeg på hele jorden»?`

«Menneskets begrensede sinn kan ikke fullt ut forstå alt som Den uendelige gjør. Hans hellige vesen vil for alltid være et mysterium for selv det sterkeste intellekt og det mest skolerte menneske.» – Testimonies for the Church, bind 5, side 698, 699.

Gud har ikke sin like (1 Kong 8,60). Han tenker, husker og gjør ting vi ikke forstår. Gud er Gud uansett hva vi gjør på å forme ham etter vårt eget bilde. Han har skapt alle snøfnugg, hjerner, ansikter og personlighetstrekk. Han er Gud, «han og ingen annen» (1 Kong 8,60). Han er jo skaperen, og som skaper står han over skaperverket.

`Hva sier disse tekstene om hvor forskjellig Gud er fra sitt skaperverk? 1 Sam 2,2; Sal 86,8; Jes 55,8–9; Jer 10,10; Tit 1,2.`

Når vi ser på alt det Gud er, alt han eier og alt han gjør, er det bemerkelsesverdig at han kunne få konkurranse. Men det får han, i den forstand at han må «konkurrere» om menneskets kjærlighet og hengivenhet. Kanskje derfor sier han at han er en «nidkjær» Gud (2 Mos 34,14). Gud skapte mennesket for at det skulle være fritt. Så vi kan velge å tjene ham eller en annen. Dette er på et vis menneskets store problem: Å velge å tjene andre guder heller enn å tjene den eneste Gud som er verdt å tjene, han som skapte alt og eier hele universet. Derfor er han en nidkjær Gud.

`Er det noe i ditt liv som konkurrerer med Gud om dine følelser? Hva er det?`