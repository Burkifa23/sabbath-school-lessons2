---
title:  Kristus kjøpte oss fri
date:   16/01/2018
---

Gjeld er ikke et himmelsk prinsipp. Men Adam og Eva syndet, og en brutt lov betydde døden. Dermed sto mennesket i gjeld til Guds rettferdighet. Vi var konkurs og satt med en gjeld vi ikke kunne betale.

Guds kjærlighet utløste frelsesplanen. Jesus «gikk god for» oss (Hebr 7,22). Det at Kristus kjøpte oss fri, er historiens viktigste transaksjon. Bare hans liv kunne oppfylle det Guds rettferdighet krevde. Jesus betalte syndens gjeld som vi skyldte. Rettferd og barmhjertighet møttes på korset. Universet hadde aldri sett noe så verdifullt som det mennesket ble kjøpt fri med (Ef 5,2).

«Gud har tømt hele himmelens skattkammer ut over denne verden. Med Kristus har han nemlig gitt oss hele himmelen. Slik har han kjøpt hvert eneste menneskes vilje, følelsesliv og tankeliv.» – Ord som lever (2006), side 231 [COL 326].

`Les tekstene og lag en liste over det Kristus har reddet oss fra: Kol 1,13; 1 Tess 1,10; 1 Pet 1,18; Hebr 2,14–15; Gal 3,13; Åp 1,5.`

Det greske ordet tetelestai i Joh 19,30 er blitt kalt det viktigste ordet noen sinne. Det betyr: «Det er fullbrakt», og er det siste Jesus sa på korset. Hans siste ord viser at oppgaven var fullført og at vår gjeld var betalt «fullt ut». Han sa det ikke som en mann uten håp, han hadde fullført oppgaven med å kjøpe fri en fortapt verden. Når vi betrakter korset, ser vi en fortidshendelse med nåtidsvirkning og fremtidshåp. Jesus ga sitt liv for å gjøre ende på synden, døden og djevelens gjerninger én gang for alle. Vi er frikjøpt enda vi ikke fortjener det (Ef 1,7). Å betrakte frelsens mirakel er å stå på hellig grunn.

Kristus som løsningsmann er det beste bildet av Gud. Hans høyeste ønske er å kjøpe oss fri. Dette avslører hans holdning til mennesket og hvor viktig forholdet til oss er for ham. Med rettferdigheten skjedd fyllest, vender Kristus oppmerksomheten mot vårt svar på hans offer.

`Kristus betalte gjelden helt og fullt for alt det onde du noen sinne har gjort. Hva må svaret ditt bli? (Se Job 42,5–6.)`