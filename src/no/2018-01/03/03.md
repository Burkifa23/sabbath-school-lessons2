---
title:  Guds Sønn og Menneskesønnen
date:   15/01/2018
---

Som kristne tror vi at Jesus var fullt ut Gud og fullt ut menneske. Denne foreningen av det guddommelige og det menneskelige gir ham et enestående perspektiv på det som er viktig på jorden og for evigheten. Vi kan ikke forstå hvordan han kunne være både Gud og menneske, men det gjør ikke noe. Mange forstår heller ikke aerodynamikkens prinsipper, men de reiser likevel med fly.

«Her har vi to mysterier på én gang – at det er flere personer i treenigheten og at Gud og menneske er ett i Jesu person [...] Ingen roman inneholder noe så fantastisk som inkarnasjonens sannhet.» – J. I. Packer: Knowing God (Downers Grove, Illinois, 1973), side 53.

En av grunnene til at Jesus kom til vår verden, var for å vise oss Guds omsorg og kjærlighet og hvor opptatt han er av den enkelte. Gud var ingen kald og fjern guddom, som noen trodde. Jesus åpenbarte vår Fars sanne natur.

Men Satan har forsøkt å skille mennesket fra Gud. Han har prøvd å frata ham hans personlighet og fremstilt ham som en som ikke bryr seg. Han benytter alle mulige midler og gjør alt han kan for at vi ikke skal oppleve Guds godhet og nåde. I så måte er en overdreven kjærlighet til materielle ting et av Satans knep.

`Les Matt 19,16–22. Hvordan kan Satan bruke vår kjærlighet til materielle ting til å holde oss langt borte fra Herren?`

Tenk at Jesus selv, Gud i menneskers skikkelse, talte med denne ungdommen som nok visste at Jesus ikke var noen hvem som helst. Men hva skjedde? Han lot rikdommen, kjærligheten til det materielle, få skille ham fra Gud selv. Kjærligheten til verden gjorde ham så blind at han ikke ville det rette selv om han var lei seg for det. Han var ikke lei seg fordi han mistet tingene sine (det gjorde han jo ikke). Han var trist fordi han tapte sin sjel på grunn av tingene.

`Hvordan kan både fattig og rik ha det rette forholdet til det som er i verden?`