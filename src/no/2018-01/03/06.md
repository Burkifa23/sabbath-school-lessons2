---
title:  Sant eierskap
date:   18/01/2018
---

Vi tilhører Gud, både i kraft av skapelsen og i kraft av frelsen. Og det er ikke bare vi som tilhører Gud. Det gjør også alt det vi eier. Det eneste vi eier, er våre valg.

Ifølge verdslig tankegang eier vi våre eiendeler. Men det er et bedrag. Når vi tror at vi eier våre ting absolutt, går vi mot Guds ord.

Det er Gud, ikke vi, som eier alt (Job 38,4–11). Vi er bare fremmede og innflyttere (3 Mos 25,23), slik israelittene var i løftets land. Vi kan ikke engang trekke pusten uten Gud (Apg 17,25). Han eier det vi tror vi eier. Vi er bare forvaltere, og derfor skal vi håndtere materielle, og til og med immaterielle eiendeler til Guds ære.

`Nevn ting fra disse versene som Gud eier: 5 Mos 10,14; Sal 50,10; Sal 104,16; Esek 18,4; Hag 2,8; 1 Kor 6,19–20. Hva sier tekstene? Hvordan skal vi se på de materielle tingene vi omgir oss med?`

«Alle ting tilhører Gud. Mennesket kan velge å se bort fra hans krav. Han gir dem av sine rike velsignelser, og de kan bruke gavene til egoistisk nytelse. Men en dag skal de avlegge rapport om sitt forvalterskap.» – Testimonies for the Church, bind 9, side 246.

Guds eierskap og vårt forvalteransvar forutsetter relasjoner, et forhold der han kan bruke oss slik at det forbereder oss på himmelen og er til nytte og glede for andre. Men utro forvaltere kan gjøre det vanskelig for eieren å få adgang til sine eiendeler. I går så vi at Gud ikke presser sin vilje på oss. Han har skapt oss, og han har gitt oss ting her i verden for at vi skal forvalte dem til han kommer tilbake. Det vi gjør med dem, illustrerer vårt forhold til ham.

`Tenk over hva det vil si at du egentlig ikke eier noe av det du har og at det tilhører Gud. Hvordan bør du forholde deg til de tingene du eier?`