---
title:  Misjonsfortelling
date:   19/01/2018
---

#### Storbritannias dronning og himmelens konge

_Leticia August (60), Belize_

Det var en stor dag i unge Leticias liv da moren sendte henne til Belize for å bo hos slektninger. Moren var streng søndagsholder, og Leticia ville feste som andre jenter.

I Belize kunne hun feste og følte seg fri, men tanken plaget henne: ”Enn om jeg dør i natt?”

En dag begynte et par adventister å besøke Leticias onkel og tante. Leticia var 17 år og tyvlyttet fra rommet sitt. ”Det er da ikke det Bibelen lærer om tungetale,” tenkte hun. Hun gikk inn på stuen og sa det. Dermed ble hun med på samtalen. Snart gikk hun i kirka og ville bli døpt.

Men slektningene sa at adventistene var en sekt, og at hun ikke behøvde å regne med dem hvis hun tok dåp. Det var en kamp. Da dåpsdagen kom, bestemte hun seg for heller å gå på fest.

”Men Gud ga meg ikke fred før jeg gikk og ba om dåp,” sa hun. Pastoren spurte: Er du sikker? Jeg var sikker, jeg er så glad at jeg fikk en ny sjanse.”

Slektningene var rasende. De serverte svinekjøtt og spekk, og hun levde på kjeks og melk i ukevis. Ordentlig mat fikk hun bare på sabbatene, da folk ba henne med hjem.

”Det var da jeg lærte at man alltid skal holde døren åpen for nydøpte, for man vet aldri hvordan de har det. Bli kjent med dem og vis dem kjærlighet.”

Leticia dro hjem til moren i Guatemala. Gud velsignet henne. Der traff hun sin fremtidige mann. Hun ble sykepleier og drev menighetsplanting i Guatemala og Belize sammen med mannen. De har ført 1000 mennesker til dåp. Mannen er død nå, men hun er en aktiv 60-åring. I 2016 ga dronning Elisabeth henne en utmerkelse for hennes arbeid i lokalmiljøet. ”Men det som virkelig inspirerer meg, er tanken på at Gud sier: ’Gå og gjør dette for meg.’ Jeg vil at han skal kunne si: ‘Bra, du gode og tro tjener!’ Jeg vet det var en grunn til at Gud kalte meg for 43 år siden, og kjærligheten blir større for hver dag som går.”

Belize fikk del av offeret i 2015. Takk for at dere støtter landet med deres misjonsgaver.

_Du kan se en YouTube-film der Leticia synger på bit.ly/leticia-august._

- I Belize tales det engelsk, kreolsk og spansk.
- 40 prosent er katolikker, 32 prosent er protestanter
- Det er 92 menigheter og 40 grupper i Belize, og i alt 43 500 medlemmer.
- Nasjonalforsamlingens bygning i Belmopan er utformet som et mayatempel.