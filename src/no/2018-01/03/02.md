---
title:  Kristus, Skaperen
date:   14/01/2018
---

`Les 1 Mos 1,1; Sal 33,6–9; Jes 45,11–12; Jer 51,15 og Joh 1,3. Hva sier disse tekstene om den materielle verdens godhet?`

«Det var Kristus som spente ut himlene og la jordens grunnvoller. Det var han som plasserte verdenene i himmelrommet og formet blomstene på marken. Han ‘reiste fjellene’ med sin kraft. ‘Havet er hans, han har skapt det’ (Sal 65,6; Sal 95,5). Det var han som fylte jorden med skjønnhet og luften med sang. På alle ting på jorden, i luften og på himmelhvelvet skrev han budskapet om Faderens kjærlighet.» – Alfa og Omega, bind 4, side 11–12 [DA 20].

Materielle ting er ikke onde i seg selv. Bibelen har et positivt syn på den materielle verden, i motsetning til religioner som lærer at det fysiske er dårlig eller ondt, og at bare åndelige ting er gode.

Det var jo Jesus som skapte den. Hvordan kan den være ond? Men som med alle Guds gaver kan den bli misbrukt og benyttet til det onde, men dermed er ikke den opprinnelige gaven ond. Bibelen advarer mot misbruk og forvrengning av Guds skaperverk, men ikke mot tingene som sådan.

Tvert imot: Det var Gud som skapte verden, og han ville at hans folk skulle nyte frukten og fordelene av skaperverket: «Så skal du glede deg over alt det gode som Herren din Gud har gitt deg og ditt hus, både du og levitten og innflytteren som bor hos deg» (5 Mos 26,11, se også 5 Mos 14,26).

Jesus er skaperen (Joh 1,1–3), og jorden er bare noe av det han har skapt. Hans kreative evner gir ham et unikt perspektiv på livet og dem som lever i verden. Han kjenner tingenes verdi og vet at han ga dem til oss for at vi skulle ha glede av dem. Han vet også hva som skjer når vi misbruker gavene eller gjør dem til et mål i seg selv, enda de skulle brukes til Guds ære.

`Se på den fantastiske verden som omgir oss. Selv etter syndens herjinger kan vi fortsatt se godheten i mye av den. Hva sier skaperverkets godhet om skaperens godhet?`