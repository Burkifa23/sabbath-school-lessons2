---
title:  Griskhet – Å få det som du vil ha det
date:   10/01/2018
---

`Les Jes 56,11. Hvilken synd advares det mot?`

Det kan være like lett å være grisk som å puste. Og like naturlig. Men man kan knapt forestille seg noe menneskelig trekk som minner mindre om Kristi sinnelag enn griskhet. «Dere kjenner vår Herre Jesu Kristi nåde: Enda han var rik, ble han fattig for deres skyld, så dere skulle bli rike ved hans fattigdom» (2 Kor 8,9).

Bare Herren kjenner den skaden griskheten har påført verden. Griskhet har ført til kriger. Griskhet har fått folk til å begå forbrytelser som ødela både for dem og deres familie. Griskhet kan være et virus som fester seg til vert og fortærer alt som er godt, helt til det eneste som er igjen, er griskhet. Griskhet er en sykdom som vil ha alt: lidenskap, makt og ting. Igjen: jeg ser, jeg ønsker, jeg tar.

`Les Matt 26,14–16. Hva kan dette si oss om griskhetens makt?`

Legg merke til Judas ord: «Hva vil dere gi meg for å utlevere ham til dere?» (Matt 26,15). Snakk om å la griskheten styre alt annet! Nesten ingen har hatt slike privilegier som Judas: Han levde sammen med Jesus, så hans mirakler og hørte ham forkynne. Men se hva griskhet og begjær drev ham til.

«Jesus behandlet den fremtidige forræderen mildt og vennlig. I sin undervisning tok han opp prinsipper for godgjørenhet som grep begjærets onde ved roten. Judas fikk se hvor avskyelig griskhet er. Ofte skjønte han at Jesus skildret hans holdninger og pekte på hans synd. Men han ville ikke bekjenne og avstå fra sin urettferdighet.» – Alfa og Omega, bind 4, side 249-250 [DA 295].

`Hvem er vel ikke grisk når de ikke passer seg for faren? Hvordan kan vi holde griskheten i sjakk ved Guds nåde?`