---
title:  Åndelig svaksynt
date:   08/01/2018
---

Vi trenger ikke Bibelen for å lære oss dette: bekymringene og rikdommen her i livet er forbigående. Ingenting her er varig. «Vi har ikke det synlige for øye, men det usynlige. For det synlige tar slutt, det usynlige er evig» (2 Kor 4,18). Vi er nærsynte når vi retter blikket mot denne verdens bekymringer, i stedet for veien til himmelen. Og få ting kan gjøre oss mer blinde for den veien enn rikdommens bedrag. «Verdens mest patetiske menneske er en som kan se, men mangler visjon», sa Helen Keller. Hun var blind. Bibelen er full av eksempler på personer som kunne se, men var åndelig blinde.

«Noen elsker denne verden så høyt at kjærligheten til sannheten slukner. Etter som skattene her øker, avtar interessen for den himmelske skatten. Jo mer de eier, desto fastere klamrer de seg til det, som om de er redd for at den kjære skatten deres skal bli tatt fra dem. Jo mer de har, desto mindre gir de til andre, for jo mer de har, desto fattigere føler de seg. Dette er rikdommens bedrag! De vil ikke se og føle behovene i Guds sak.» – Spiritual Gifts, bind 2, side 267.

Et sløret åndelig syn truer med å koste oss frelsen. Det er ikke nok at Jesus befinner seg i synsfeltet. Vi må feste blikket på ham.

`Les Matt 13,3–7 og 22. Hvilken fare advarer Jesus mot? Hvorfor er dette en felle både rik og fattig kan gå i?`

Først advarer Jesus om «dette livets bekymring» (Matt 13,22). Han vet at vi har bekymringer, også økonomiske. De fattige bekymrer seg for det de ikke har, de rike for hva de ellers måtte ønske seg. Vi må ikke la bekymringer «kvele ordet» (Matt 13,22) for oss.

For det andre advarer Jesus mot «rikdommens bedrag» (Matt 13,22). Rikdommen som sådan er ikke ond, men den kan bedra oss og føre oss i undergangen.

`Hvor i ditt liv kan du se «rikdommens bedrag»? Hva kan du gjøre for å beskytte deg mot bedraget?`