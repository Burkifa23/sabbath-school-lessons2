---
title:  Velstandens evangelium
date:   07/01/2018
---

En populær tv-predikant har et enkelt budskap: Gud ønsker å velsigne deg, og beviset på hans velsignelse er den overflod av materielle ting som du har. Med andre ord, hvis du er trofast, vil Gud gjøre deg rik.

Denne ideen, og varianter av den, kalles velstandsevangeliet: Følg Gud, så gjør han deg rik på verdslige goder. Dette er en falsk teologisk begrunnelse for materialismen og sier egentlig: Vil du være materialistisk og ha det godt med det? Vel, vi har «godt nytt» til deg.

Men å knytte evangeliet til garantert rikdom er en misvisende avledningsmanøver. Dette rimer dårlig med Skriften og er en ego-teologi der en halvsannhet er iført bibelsk kamuflasje. Kjernen i denne løgnen er kjernen i all synd: egoet og ønsket om å sette seg selv over alt annet.

Velstandsevangeliet lærer at når vi gir til Gud, er vi garantert materiell rikdom. Men da blir Gud en slags kaffeautomat som gjør vårt gudsforhold til en handel: Jeg gjør A, og du lover å gjøre B til gjengjeld. Vi gir ikke fordi det er rett, men for å få noe igjen.

Dette er velstandsevangeliet.

`Les 2 Kor 8,1–7. Hva skjer? Hva taler mot velstandsevangeliet? Hva mener Paulus med vers 7?`

De levde i den «dype fattigdom» (2 Kor 8,2), men de var likevel veldig sjenerøse og ga mer enn de hadde råd til. Her og mange andre steder motbevises velstandsevangeliet, som lærer at hvis du lever rett med Gud, kan man se det av dine materielle goder.

`Hvilke eksempler kan du finne på mennesker som er trofaste mot Gud uten å være rike? Hva med dem som ikke er tro mot Gud, men likevel er rike? Hva burde dette si oss om å bruke rikdom som en pekepinn på Guds velsignelser?`