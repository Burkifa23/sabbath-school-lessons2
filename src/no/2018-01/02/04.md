---
title:  Begjæret trinn for trinn
date:   09/01/2018
---

Som all synd fødes begjæret i hjertet. Det begynner inne i oss og arbeider seg utover. Det var det som skjedde i Edens hage.

`Les 1 Mos 3,1–6. Hva gjorde Satan for å lokke Eva til synd? Hvordan har han brukt de samme prinsippene gjennom tidene for å lure resten av oss?`

«Nå fikk kvinnen se at treet var godt å spise av og en lyst for øyet – et forlokkende tre, siden det kunne gi innsikt. Så tok hun av frukten og spiste. Hun ga også til mannen sin, som var sammen med henne, og han spiste» (1 Mos 3,6).

Hadde man ikke visst bedre, kunne man tro at reklamebransjen hadde lært å selge av Eden-historien. Djevelen viste frem frukten på det forbudte treet slik at Eva skulle få lyst på mer enn det hun hadde, og for å få henne til å tro at hun trengte noe hun ikke behøvde. Smart! Hennes synd viser hvordan vi gir etter for begjæret: Jeg ser, jeg ønsker, jeg tar.

Begjæret kan nok gå stille i dørene. Det ligger skjult bak kroppens slør. Men når det bærer frukt, kan det ødelegge alt. Det kan skade relasjoner, etterlate sår hos våre kjære og knuge oss med skyldfølelse etterpå.

Lar vi begjæret utfolde seg, overstyrer det alle prinsipper. Kong Akab så Nabots vingård, ønsket seg den og sutret til konen fikk Nabot tatt av dage (1 Kong 21). Akan kunne ikke motstå fristelsen da han så klær og penger, så han begjærte og tok det (Jos 7,20–22). Begjær er en slags selvopptatthet.

«Hvis selvopptatthet er den vanligste formen for synd, er begjæret den vanligste formen for egoisme. Dette antyder Paulus når han taler om «vanskelige tider» under det siste frafallet [2 Tim 3,1]. Han sier at selvopptatthet er roten til alle tidens onder, og at pengegriskhet er førstefrukten. ‘For da skal menneskene være selvopptatte og pengegriske’ [2 Tim 3,2].» – John Harris: Mammon, (New York, 1849) side 52.

`Hvorfor er det viktig å kunne se vår tilbøyelighet til begjær?`