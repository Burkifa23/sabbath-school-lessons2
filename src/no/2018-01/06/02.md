---
title:  Troskap
date:   04/02/2018
---

«Av forvaltere kreves det at de viser troskap» (1 Kor 4,2). Det er viktig at trofaste forvaltere kjemper og vinner «troens gode strid» (1 Tim 6,12). «Trofasthet» er Guds eget vesen, og en slik egenskap skal også vi utvikle fordi han arbeider i oss. Å være trofast betyr at man er tro mot det man vet er rett, spesielt når åndskampen tilspisser seg.

Det kommer åndelige konflikter mellom rett og galt, godt og ondt. De er en del av troens gode strid. Den beslutningen som kjennetegner forvaltere i alle situasjoner, er beslutningen om å være trofast. Elsker du rikdom, må du være trofast mot Gud og det han sier om farene ved kjærligheten til penger. Hvis du ønsker berømmelse, så vær trofast mot det Guds ord sier om ydmykhet. Hvis du sliter med vellystige tanker, så vær trofast mot løftene om hellighet. Hvis du vil ha makt, vær trofast mot det Gud sier om å være alles tjener. Valget mellom å være tro eller utro må ofte tas i brøkdelen av et sekund, og følgene må vi ofte leve med for alltid.

`Les Hebr 11,8–12; Hebr 11,17–19; Rom 4,13 og Rom 4,18–21. Hva sier disse versene om troskap?`

På hebraisk betyr «trofast» å ha tillit. Den samme hebraiske roten gir oss ordet «amen», og det betyr egentlig å være «solid» eller «fast». Trofasthet betyr at vi har blitt satt på prøve og fremdeles forplikter oss på Guds plan.

Da Martin Luther forberedte seg på å tale for keiseren, «leste han Guds ord, så over sine skrifter og forsøkte å utforme sitt svar slik at det ble riktig [...] Han holdt seg nær til Skriften [...] og med følelse la han sin venstre hånd på den hellige boken og løftet den høyre mot himmelen. Han lovte å være tro mot evangeliet og bekjenne sin tro åpent, selv om han skulle bli nødt til å besegle sitt vitnesbyrd med sitt eget blod.» – J. H. Merle Daubogen, History of the Reformation (New York, 1846), bind 2, bok 7, side 260.

`Les Åp 2,10. Hva bør ordene om å være «tro til døden» bety for oss i vår vandring med Herren?`