---
title:  Misjonsfortelling
date:   09/02/2018
---

#### Konen bønnhørt 

_Olga (39) og Johnny (70) Chee, Belize_

Olga og Johnny bodde i Orange Walk i Belize. De var ikke religiøse, men Olga fikk lyst til å gå i kirke. De gikk i en konservativ kirke noen ganger, men det føltes ikke riktig. ”Vi gamblet, og min mann drakk. Jeg følte slik tomhet,” sier Olga.

Et adventistpar bodde ved siden av. Olga snakket ofte med kona og de ba sammen. Da de ble invitert med i kirken, protesterte Johnny. Ikke den sekten, takk! De fant en liberal søndagsmenighet, og Johnny ble begeistret. Der gikk de i fem år. Men igjen var det noe som manglet.

Noen dager senere ba en slektning Johnny om hjelp med en pizzarestaurant på andre siden av landet. De flyttet og fant en kirke de likte. Foran kirken sto et skilt med teksten: ”I dag, om dere hører hans røst, så gjør ikke hjertene harde” (Hebr 3,15). Olga leste verset hver søndag i et halvt år. Så reiste de hjem til sin gamle menighet, men noe var galt.

En dag slo Olga på radioen og hørte en adventistevangelist som talte om sabbaten. ”Da husket jeg ordene om ikke å gjøre hjertet hardt, og visste at jeg måtte gjøre noe” sa Olga. Hun spurte Johnny hva han mente om sabbaten. ”Det kan være hvilken som helst dag,” sa han. ”Ikke snakk med meg om det!” Olga ga etter. ”Da snakker vi ikke mer om det. Det skal ikke få skape ufred mellom oss.”

Den kvelden la Olga seg klokken 21, etter å ha bedt Gud om å påvirke Johnny til å bli med i kirken hvis det var meningen at de skulle holde sabbaten. Neste morgen sa Johnny: ”Vet du hva, jeg er sikker på at vi må tilbe Gud på sabbaten.” Han hadde hørt på evangelisten den kvelden og sittet oppe og undersøkt spørsmålet.

Olga og Johnny gikk i adventistkirken sabbaten etter, og har aldri angret det.

- Adventismen kom til Belize da fru E. Gauterau, som var blitt adventist i California, delte ut litteratur.
- Belize-mat er en blanding av landets kulturer og minner om meksikansk og jamaicansk.
- En av de viktigste sportsbegivenhetene i Belize er Cross-Country Cycling Classic for amatører et sykkelløp over én dag. Ideen ble født da noen la merke til at folk fra en liten landsby syklet lange avstander på grusomme veier for å være med på ukens cricket-kamp.
- Nasjonalblomsten er den sorte orkidé, og nasjonalfuglen er tukanen.