---
title:  En ren samvittighet
date:   06/02/2018
---

Vi kan eie mye verdifullt. Helse, kjærlighet, venner, en stor familie – alt dette er velsignelser. Men noe av de viktigste er nok en ren samvittighet.

`Les Hebr 10,19–22 og 1 Tim 4,1–2. Hva betyr det å ha en «vond samvittighet» og en «avsvidd samvittighet»?`

Vår samvittighet er en slags indre overvåkningsskjerm for vårt liv. Samvittigheten må være forbundet med en høy og fullkommen norm: Guds lov. Gud skrev loven på Adams hjerte, men synden utslettet den nesten – ikke bare hos ham, men hos etterkommerne hans. Bare fragmenter av loven ble igjen. «[Hedningene] viser med dette at lovens krav står skrevet i hjertet deres. Om det vitner også samvittigheten deres» (Rom 2,15). Jesus lykkes der Adam mislyktes fordi han hadde Guds lov «i [sitt] indre» (Sal 40,8).

Hva er den eneste løsningen på dårlig samvittighet? Se Hebr 9,14. «Samvittigheten er et rom fullt av spindelvev. Vi må gå inn. Sjelens vinduer skal lukkes mot jorden og åpnes på vidt gap mot himmelen slik at rettferds sols lyse stråler kan slippe til. [...] Sinnet må holdes klart og rent så det kan skille mellom godt og ondt.» – Mind, Character, and Personality, bind 1, side 327, 328. Når Guds lov er skrevet i den troendes hjerte (Hebr 8,10), og når man prøver å følge denne loven, får man som regel en ren samvittighet.

`Hvis du noen gang har vært plaget av dårlig samvittighet, vet du hvor forferdelig det kan være at den alltid er der og ikke gir deg fred. Fest blikket på Jesus og hans død på korset for deg og din synd. Hvordan kan dette hjelpe deg å slippe fri fra en dårlig samvittighet?`