---
title:  Pålitelig
date:   08/02/2018
---

`Les Luk 16,10–12. Hva sier dette om å være pålitelig? Hvorfor er denne egenskapen så viktig for en trofast forvalter?`

Pålitelighet som prinsipp går igjen i hele Bibelen. For eksempel: I en historie ble fire levitter satt til å være portvakter og holde vakt i helligdommen om natten. De skulle passe rommene som var fulle av skatter og oppbevare nøklene som skulle åpne dørene om morgenen (1 Krøn 9,26–27). De fikk oppgaven fordi de ble regnet som pålitelige.

Pålitelighet er et kjennetegn på en god forvalter. Pålitelige forvaltere forstår hvor viktig oppgaven deres er. De forstår at Gud er pålitelig, og de vil prøve å være likedan (5 Mos 32,4; 1 Kong 8,56).

Pålitelighet innebærer et modent sinn. Det er den beste egenskapen en person kan ha i utenforståendes øyne. Når du avspeiler Guds sinn, gjør du det du sier du vil gjøre, uansett omstendigheter eller mennesker som vil ha deg til å gjøre noe annet (2 Kong 12,15).

Overhodene i to verdensriker regnet Daniel for pålitelig. Hele livet gikk han for å være en pålitelig rådgiver som fryktløst talte klokt og sant til kongen, den rake motsetning til spåmennene og magikerne ved hoffet. Pålitelighet er etikkens kronjuvel. Ingenting sier så mye om dine moralske prinsipper. Denne kvaliteten hos en forvalter viser seg ikke over natten. Den utvikles når man er trofast i det små.

Andre merker at vi er pålitelige. De respekterer oss og har tillit til oss fordi de vet at vi ikke lar oss rokke så lett av folks synsing, moter eller smiger. Å være pålitelig er altså et uttrykk for karakteren i enhver oppgave her på jorden og en forberedelse til himmelen. «Vi skal være pålitelige, trofaste undersåtter i Kristi rike, slik at de som er opptatt av verdens visdom, kan få et sant bilde av gudsrikets medlemmer og hvor rikt, godt, barmhjertig, ømt og høflig deres liv er.» – Testimonies for the Church, bind 6, side 190.

`Tenk på et pålitelig menneske du kjenner personlig. Hva kan dette mennesket lære deg så du kan bli mer pålitelig, du også?`