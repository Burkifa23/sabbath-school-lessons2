---
title:  Til ettertanke
date:   30/03/2018
---

«Kristus kom til vår verden for å åpenbare Guds kjærlighet. Hans etterfølgere skal fortsette det arbeidet han begynte. La oss legge vinn på å hjelpe og styrke hverandre. Ved å søke andres beste, finner man sann lykke. Mennesket motarbeider ikke seg selv når det elsker Gud og sine medmennesker. Jo mer uselvisk vi er, desto lykkeligere er vi, for vi oppfyller Guds hensikt med oss.» – Counsels on Stewardship, side 24, 25.

«Der hvor det er liv i en menighet, er det fremgang og vekst. Der er det også en konstant vekselvirkning, man tar og gir, mottar og gir tilbake til Herren det som hører ham til. Alle sanne troende får lys og velsignelser av Gud, og den troende gir dette til andre i det arbeidet de utfører for Herren. Etter som de gir og de gir av det de mottar, vokser evnen til å ta imot. Det blir plass til friske forsyninger av nåde og sannhet. De får større lys, økt kunnskap. Kirkens liv og vekst avhenger av at vi gir og tar imot på denne måten. De som mottar, men aldri gir, slutter snart å motta. Hvis ikke sannheten strømmer fra dem til andre, mister de evnen til å ta imot. Vi må gi de himmelske ting videre hvis vi skal motta nye velsignelser.» – Counsels on Stewardship, side 36.

**Spørsmål til drøftelse**

`Hvordan fører tillit til Herren til tilfredshet? Hva skal til for å stole på Gud av hele ditt hjerte? 2 Kor 10,5. Hvorfor er det så lett å si «alt tjener til det gode for dem som elsker Gud» (Rom 8,28), men så vanskelig å tro det? Altså: hvorfor sier vi at vi stoler på Gud, og gjør det rent intellektuelt, men likevel er vi redde for fremtiden?`

`Still dette spørsmålet og sammenlign svarene: Forklar forvaltning med 25 ord eller mindre. Still så spørsmålet: «Bruk 25 ord eller mindre og forklar hvorfor forvaltning er en viktig del av kristenlivet.`

`Les Matt 7,21–23 om igjen. Hva er det som foregår? Hvorfor sier de det de gjør? Hva avslører ordene deres? Hvordan kan vi være sikre på at vi ikke faller for det samme selvbedraget – til tross for at vi prøver å være gode forvaltere og å leve i tro og lydighet?`

`Vi har lett for å tenke på kristen innflytelse som noe rent individuelt. Men hvordan er det på menighetsnivå? Hvilken innflytelse har din menighet som helhet i lokalsamfunnet?`