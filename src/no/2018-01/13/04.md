---
title:  Tillit
date:   27/03/2018
---

`Les Ordsp 3,5. Hva sies om ikke å stole på egen forstand? (Se også Jes 55,9; 1 Kor 4,5; 1 Kor 13,12)`

Guds forvaltere lever etter mottoet: «Stol på Herren av hele ditt hjerte, støtt deg ikke til din egen innsikt!» (Ordsp 3,5).

Dette kan være lettere sagt enn gjort. Ofte kan vi tro på Gud og hans kjærlighet og omsorg for oss, men likevel bekymre oss over noe vi står overfor. For iblant kan fremtiden virke dyster.

Hvordan lærer forvaltere å stole på Gud? Ved å vandre i tro og følge Herrens vilje i alt det vi gjør. Tillit er en sinnets aktivitet som ikke utarmes med bruken. Tvert imot, jo mer vi stoler på Herren, desto større tillit får vi. Å leve som trofaste forvaltere er en måte å vise vår tillit til Gud på. Tilliten er forvalterens grunnlag og drivkraft, og den viser seg av det vi gjør.

«Stol på Herren av hele ditt hjerte.» Uttrykket «ditt hjerte» er billedlig tale i Skriften. Det betyr at våre beslutninger stammer fra et indre moralsk selv som betegner den vi er (Matt 22,37). Dette inkluderer vår karakter, våre motiver og intensjoner – kjernen i vårt vesen.

Det er lettere å overlate det du ikke kan kontrollere til Gud. Slik sett har vi ikke annet valg enn å stole på ham. Men ekte tillit «fra hjertet» viser seg når vi må ta en beslutning om noe vi kan kontrollere, og når vår tillit til Gud får oss til å velge det ene eller andre.

Apostlene illustrerer hva det vil si å stole på Gud av hele ens hjerte: «Av natur var de like svake og hjelpeløse som dem som arbeider i dag, men de satte sin lit til Herren. De var rike på et vis, men rikdommen besto av sinnets og sjelens dannelse. Og dette kan alle ha som vil la Gud være den første og siste og den beste på alle områder.» – Gospel Workers, side 25.

`Det er sant at det er lettere å stole på Gud når det gjelder det du ikke kan kontrollere. Men hva med ting du kan kontrollere? Hvilke beslutninger kan du bli nødt til å ta der din tillit til Gud avgjør veien du velger?`