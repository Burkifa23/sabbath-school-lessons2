---
title:  Ordene vi ønsker (og ikke ønsker) å høre
date:   29/03/2018
---

Vi er fremmede og pilegrimer på jorden, med himmelen – fullkommen, vakker og fredelig – som vårt endemål (Hebr 11,13–14). Inntil da må vi leve her. Det kristne verdensbildet, spesielt som det går frem i lys av den store konflikten, har ikke plass til nøytrale mennesker. Vi lever enten for Gud eller for fienden. «Den som ikke er med meg, er mot meg. Og den som ikke samler med meg, han sprer» (Matt 12,30). Når han kommer tilbake, vil det vise seg hvilken side vi er på.

**På et tidspunkt etter at Kristus kommer tilbake, vil de som sa at de fulgte ham, få høre ett av to. Hva er det, og hva innebærer det?**

`Matt 25,21`

`Matt 7,23`

Kristi ord «bra», er det beste en forvalter kan få høre. Å få Guds uforbeholdne anerkjennelse for vårt forsøk på å forvalte det som er hans, ville gi oss ufattelig glede over å ha gjort så godt vi kunne, samtidig som vi visste at frelsen ikke skyldes vårt arbeid for Kristus, men det han har gjort for oss (se Rom 3,21; Rom 4,6).

En trofast forvalters liv avspeiler den tro han eller hun allerede har. Forsøket på frelse ved gjerninger er et forsøk på å rettferdiggjøre seg for Gud (se Matt 7,21–22). Matt 7,23 viser hvor håpløs slik selvrettferdighet er.

«Når de som følger Kristus, gir tilbake til Herren det som er hans eget, samler de seg skatter som de vil motta når de får høre ordene: ‘Bra, du gode og tro tjener! […] Kom inn til gleden hos din herre!’» – Alfa og Omega, bind 5, side 78 [DA 523].

Til syvende og sist er forvaltning et liv der de to største budene, kjærlighet til Gud og kjærlighet til nesten, er motivasjonen og drivkraften i det man gjør.

`Hvor godt avspeiler ditt liv og forvalterskap de to største budene?`