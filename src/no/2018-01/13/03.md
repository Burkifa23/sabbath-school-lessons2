---
title:  Tilfredshet
date:   26/03/2018
---

`«Jeg sier ikke dette fordi jeg led nød, for jeg har lært å klare meg med det jeg har» (Fil 4,11). Hvor må tilfredsheten komme fra hvis vi skal være tilfreds uansett forhold?`

Paulus forteller om en gruppe mennesker som «mener gudsfrykten er en vei til vinning» (1 Tim 6,5). Finnes det noen bedre beskrivelse av visse av vår tids TV-evangelister? De tjener seg rike på å fortelle lytterne at hvis de bare er trofaste, og støtter deres virksomhet, vil også de bli rike? Dette likhetstegnet mellom rikdom og trofasthet er bare ett tilfelle hvor materialismen opptrer i kristen forkledning.

Gudsfrykt har ingenting med rikdom å gjøre. I så fall måtte noen av verdens verste mennesker regnes som gudfryktige, for de er også blant de rikeste. Nei, Paulus sa at «gudsfrykt med nøysomhet er en stor vinning» (1 Tim 6,6). Gudsfrykt med nøysomhet under alle forhold er den beste rikdom fordi Guds nåde er verdt langt mer enn økonomisk vinning. Derfor bør vi slå oss til tåls med «mat og klær» (1 Tim 6,8). For uansett hvor mye vi har, vil det alltid være mer man kan få hvis det er slik vi tenker.

«Tilfredshet under alle forhold er en stor kunst, et åndelig mysterium. Det må læres, og læres som et mysterium. [...] Kristen tilfredshet er denne søte, indre, stille og nådige innstillingen som uten forbehold gir seg inn under Guds kloke og faderlige vilje under alle forhold [...] Det er en krukke med verdifull salve og full av trøst og nyttig for urolige hjerter i vanskelige tider og situasjoner.» – Jeremiah Burroughs: The Rare Jewel of Christian Contentment, side 1, 3.

`Les Rom 8,28; Hebr 13,5 og Fil 4,4–13. Hva kan hjelpe oss til å bli tilfreds med livet?`