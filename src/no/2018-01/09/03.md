---
title:  Forvaltere av Guds nåde
date:   26/02/2018
---

`Hva sier Ef 2,8 at vi har fått av Gud?`

Nåde er «ufortjent godhet». Det er en gave du ikke fortjener. Gud har utøst sin nåde her i verden, og hvis vi ikke forkaster den, vil den forvandle vårt liv for alltid. All himmelens rikdom og kraft er samlet i nådens gave (2 Kor 8,9). Selv engler er forbløffet over denne største av alle gaver (1 Pet 1,12).

Av alt det Gud gir oss, er nåden i Jesus Kristus den største. Uten nåden er vi uten håp. Syndens makt over mennesket er for stor til at noen kan løsrive seg fra den. Selv lydighet mot Guds lov kan ikke gi oss livet. «Strider da loven mot Guds løfter? Slett ikke! For hvis det var gitt en lov som kunne gi liv, ville vi virkelig vinne rettferdighet ved loven» (Gal 3,21). For hvis en lov kunne frelse oss, måtte det være Guds lov. Men heller ikke den kan utføre noe så stort. Hvis vi skal bli frelst, må det være av nåde.

`Les 1 Pet 4,10. Hva er sammenhengen mellom forvaltning og nåde? Forklar hvordan det å gi til Gud og andre, uttrykker hans nåde.`

Peter sa at når vi har mottatt Guds nådegave, skal vi være «forvaltere av Guds mangfoldige nåde» (1 Pet 4,10). Gud har gitt oss gaver, derfor må vi gi tilbake av det vi har fått. Det vi har fått av nåde, skal ikke bare glede oss og være til nytte for oss selv, men for evangeliets utbredelse. Vi har fått det gratis (det er nåde), og vi må gi det gratis videre når vi kan.

`Tenk på alt du har fått av Gud. Hvordan kan du forvalte den nåden du har fått gratis?`