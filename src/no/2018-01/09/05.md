---
title:  Hjertets motiver
date:   28/02/2018
---

I et tidligere studium merket vi oss historien om enkens store offer. Det var forsvinnende lite i forhold til det som andre ga, men det var gavmildt fordi det viste hennes sanne natur og fikk Jesus til å si: «Denne fattige enken har gitt mer enn noen av de andre» (Luk 21,3).

Gud er den eneste (Jak 4,12) som kjenner våre egentlige motiver (Ordsp 16,2, se også 1 Kor 4,5). Man kan gjøre alt det riktige med feil motiver. Å gi av overflod krever ikke mye tro, men gir vi til andres beste så det gjør vondt, sier det noe om vår holdning.

`Les 2 Kor 8,8–15. Hva sies om å gi og våre motiver for en slik handling? Hvilke forvaltningsprinsipper kan vi hente her?`

Uansett våre motiver for å gi, skjer det på en skala fra ego til altruisme. Egoismens og givergledens kamp om å være størst, utkjempes oftere enn noen annen åndskamp. Selvopptatthet kan kjøle ned et hjerte som før var i brann for Gud. Problemet oppstår når vi slipper egoismen inn i kristenlivet. Vi finner måter å rettferdiggjøre vår selvopptatthet, og gjør det i Kristi navn.

Det avgjørende lar seg uttrykke med ett ord: kjærlighet. Og kjærlighet forutsetter selvfornektelse, vilje til å gi seg selv, også ofre, for andres skyld.

Hvis Guds kjærlighet ikke kan ses i vårt liv, vil våre gaver ikke vise Guds kjærlighet. Et egoistisk hjerte elsker bare seg selv. Vi må be Herren om å «omskjære hjertet» (5 Mos 10,16), slik at vi kan lære å elske som vi er blitt elsket.

Kjærlighet er grunnlaget for all sann godgjørenhet og er summen av all kristen godhet. Guds kjærlighet inspirerer oss til å vise kjærlighet, og det er det høyeste motivet for å gi.

`Hva kan være galt med et frivillig offer som er gitt mer av plikt enn av kjærlighet?`