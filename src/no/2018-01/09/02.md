---
title:  «Der skatten din er»
date:   25/02/2018
---

`Les Matt 6,19–21. Dette er en tekst vi kjenner godt. Men hvordan kan vi slippe fri fra det grepet jordiske skatter kan ha på oss? Se Kol 3,1–2.`

«For der skatten din er, vil også hjertet ditt være,» sier Jesus (Matt 6,21). Den fulle rekkevidden av disse ordene kan man se av de to foregående versene. Vi får forklart kontrasten mellom å lagre skatter på jorden og å lagre dem i himmelen. Tre ord beskriver jorden: møll, mark og tyver (se Matt 6,19). Alle tre peker på hvor flyktig vår jordiske skatt er. Hvem har ikke lært hvor fort tingene kan bli borte? «På jorden er alt ustabilt, usikkert og utrygt. Det kan forfalle, ødelegges, stjeles og mistes. Himmelen er det motsatte: alt er evig, varig, trygt og uforgjengelig. I himmelen går ingenting tapt.» – C. Adelina Alexe: «Where Your Heart Belongs,» i Beyond Blessings, redigert av Nikolaus Satelmajer (Nampa, Idaho, 2013), side 22.

Selv om du ikke har så mange eiendeler, vil det meste bli kastet. Unntaket kan være et arvestykke. Men en klok forvalter bør være opptatt av å lagre skatter i himmelen. Der trenger du ikke å bekymre deg for nedgangstider, tyver eller røvere.

Matt 6,19–21 har et av de viktigste poengene om forvaltning. Din skatt haler og drar i deg og vil kontrollere sinnet ditt. I den materielle verden følger hjertet din skatt, så det er viktig hvor den er. Jo mer vi fokuserer på det jordiske, desto vanskeligere blir det å tenke på det himmelske.

Det er hyklersk å si at vi tror på Gud, men beholder vår skatt her på jorden. Våre handlinger må harmonere med våre ord. Vi ser våre skatter på jorden med øyet, men ved tro må vi se våre offer som skatter i himmelen (2 Kor 5,7). Vi må selvfølgelig være realistiske og sørge for våre behov (også pensjonstiden), men det er viktig å ha evigheten for øye.

`Les Hebr 10,34. Hva sies om kontrasten mellom skatter på jorden og skatter i himmelen?`