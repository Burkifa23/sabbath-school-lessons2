---
title:  Takknemlighetsoffer
date:   24/02/2018
---

### Bakgrunnsstoff
Matt 6,19–21, Ef 2,8, 1 Pet 4,10, Luk 7,37–47, 2 Kor 8,8–15, 2 Kor 9,6–7

> <p>Minnevers</p>
> For så høyt har Gud elsket verden at han ga sin Sønn, den enbårne, for at hver den som tror på ham, ikke skal gå fortapt, men ha evig liv (Joh 3,16).

Gud er en Gud som gir. Denne sannheten ser vi best i Jesu offer. «For så høyt har Gud elsket verden at han ga sin Sønn, den enbårne, for at hver den som tror på ham, ikke skal gå fortapt, men ha evig liv» (Joh 3,16). Eller dette verset: «Når selv dere som er onde, vet å gi barna deres gode gaver, hvor mye mer skal ikke da Far i himmelen gi Den hellige ånd til dem som ber ham!» (Luk 11,13).

Gud gir og gir. Slik er han. Og vi som gjerne vil bli som ham, må også gi. Det er vanskelig å forestille seg en større selvmotsigelse enn en selvopptatt kristen.

En av de måtene vi kan gi tilbake det vi har fått, er ved ofringer. Våre gaver er en mulighet til å vise takknemlighet og kjærlighet. Den dagen Jesus tar imot de frelste i himmelen, skal vi få se dem som tok imot hans nåde, og det vil gå opp for oss at de kunne gjøre det takket være våre offergaver.

Denne uken skal vi se på viktige sider ved våre gaver. Å gi rundhåndet, enten det er midler, tid eller talenter, er en måte å leve ut vår tro på og vise hvilken Gud vi tjener.