---
title:  Opplevelsen av å gi
date:   01/03/2018
---

Hvis Kristus kom for å vise oss Guds karakter, må én ting være helt klart: Gud elsker oss, og han vil oss bare det beste. Han ber oss bare om å gjøre det som gagner oss. Dette gjelder også kallet om å være glade givere av det vi har fått. Frivillige og rikelige offer som vi gir, betyr like mye for giveren som for dem som får dem. Bare de som gir på denne måten, vil vite hvor mye mer velsignet det er å gi enn å få.

`Les 2 Kor 9,6–7. Hvordan oppsummerer dette hva givertjenesten handler om?`

Å gi et godt offer kan og bør være en personlig, åndelig handling. Det er en troshandling, et uttrykk for vår takknemlighet for det vi har fått i Kristus.

Og som med enhver troshandling, kan gaven bare øke troen, for «tro uten gjerninger er til ingen nytte» (Jak 2,20). Og det finnes ingen bedre måte å styrke troen på enn å leve den ut: gjøre ting som har sitt grunnlag i troen. Når vi gir frivillig og rundhåndet, avspeiler vi Kristi natur. Vi lærer mer om hvordan Gud er ved å oppleve ham i våre handlinger. Slik givertjeneste bygger tillit til Gud og hans ord: «Smak og se at Herren er god! Salig er den som søker tilflukt hos ham» (Sal 34,9).

«Den herlighet som stråler i Jesu ansikt, er hans selvoppofrende kjærlighet. I lyset fra Golgata vil man se at loven om den selvfornektende kjærlighet er livets lov både for jorden og himmelen. Den kjærlighet som ikke søker «sitt eget», har sitt utspring i Guds eget hjerte. Den karakter som preger ham som bor i et lys ingen kan komme til, trer klart frem i ham som var tålsom og ydmyk av hjertet.» – Alfa og Omega, bind 4, side 11 [DA 20].

`Troen vokser når vi gir frivillig og rundhåndet av det vi har fått. Hvordan har du opplevd det?`