---
title:  'Vane: Søk Gud først'
date:   18/03/2018
---

Alle har vaner. Spørsmålet er om de er gode eller dårlige? Av alle de gode vanene en kristen kan ha, er det å søke Gud hver dag den viktigste.

«Hver morgen må du overgi deg selv til Gud med sjel, kropp og ånd. Skap andaktsvaner og stol stadig mer på frelseren.» – Mind, Character, and Personality, bind 1, side 15. Med slike vaner kommer vi sikkert til å gå inn gjennom den trange porten «som fører til livet» (Matt 7,14).

Gud sa: «Du skal ikke ha andre guder enn meg» (2 Mos 20,3). Da Jesus talte om grunnleggende behov, sa han «søk først Guds rike og hans rettferdighet, så skal dere få alt det andre i tillegg» (Matt 6,33), og vi har også lest: «Dere skal søke meg, og dere skal finne meg. Når dere søker meg av et helt hjerte, lar jeg dere finne meg, sier Herren» (Jer 29, 13–14).

`Les Matt 22,37–38; Apg 17,28; Ef 5,15–17 og Kol 3,23. Hvordan kan dette lære oss å sette Gud først i vårt liv?`

Av alle våre forbilder på å søke Herren først, er ingen bedre enn Jesus. Han satte sin Far først i alt. Vi begynner å se denne prioriteringen under påskebesøket i Jerusalem da han var barn. Da moren konfronterte ham etter at de hadde funnet ham «i templet», sa han: «Jeg må være i min Fars hus» (Luk 2,46 og 49).

Hele livet ønsket Jesus samfunn med sin Far. Det ser vi av hans bønneliv. Denne vanen var noe disiplene ikke riktig forsto. Mørkets krefter kunne ikke skille Jesus fra Faderen, for Jesus gjorde det til en vane å holde seg nær til ham.

Vi kan følge Jesu eksempel og ta beslutningen om å elske Gud med hjerte, sjel og forstand (Matt 22,37). Når vi ber, studerer Guds ord og søker å etterligne Jesu karakter i alt vi gjør, utvikler vi vanen med å sette Gud først i vårt liv. Og kan en kristen ha noen bedre vane?

`Still deg spørsmålet: Har jeg virkelig satt Gud først i mitt liv? Hvordan vet jeg det?`