---
title:  'Vane: Selvdisiplin'
date:   22/03/2018
---

Selvdisiplin er et av de viktigste karaktertrekkene hos en forvalter. «For Gud ga oss ikke en ånd som gjør motløs; vi fikk Ånden som gir kraft, kjærlighet og visdom» (2 Tim 1,7). Det greske ordet for disiplin, sophronismos, opptrer bare her i NT. Dette er evnen til å gjøre det som må gjøres med et balansert, sunt sinn som ikke vil avvike fra Guds prinsipper. Selvdisiplin kan hjelpe oss å «skjelne mellom godt og ondt» (Hebr 5,14), lese situasjoner og ydmykt motstå press og forstyrrelser, uansett utfall. Daniel gjorde det som var rett til tross for løver, i motsetning til Samson, som levde et nytelsessykt liv og viste lite selvbeherskelse eller vurderingsevne. Josef gjorde det som var rett i Potifars hus, i motsetning til Salomo, som tilba andre guder (1 Kong 11,4–5).

`Les 1 Kor 9,24–27. Hva sies om selvdisiplin? Hva står på spill?`

«Verden domineres av selvisk nytelse. Den er full av fabler og villfarelser. Satan setter stadig flere snarer for å ødelegge mennesker. Den som vil leve et hellig og gudfryktig liv, må lære avhold og selvkontroll. Sinnet må ha lystene og lidenskapene under kontroll. Slik selvdisiplin er helt nødvendig om vi skal kunne ha innsikt og krefter til å forstå og etterleve de hellige sannhetene i Guds ord. Derfor er avhold viktig under forberedelsen til Kristi gjenkomst.» – The Desire of Ages, side 101 [AO 4,75, 76].

Selvdisiplinen blir bedre med jevnlig øvelse. Gud har kalt oss til å «være hellige i all deres ferd» (1 Pet 1,15) og sier: «Øv deg [...] i gudsfrykt» (1 Tim 4,7). Forvaltere må øve opp selvdisiplin like mye som idrettsutøvere og musikere. Ved Guds kraft og egen innsats må vi disiplinere oss i det som virkelig betyr noe.

`Hvordan kan vi overgi oss til Guds kraft, han som alene kan gi oss den selvdisiplinen vi trenger for å leve som trofaste og gudfryktige forvaltere i en syndig verden?`