---
title:  'Vane: Et sunt sinn'
date:   21/03/2018
---

Vi ble skapt fullkomne – mentalt, fysisk og åndelig. Synden har ødelagt det. En av evangeliets gode nyheter er at Gud gjenskaper oss til det vi var ment å være.

`Les Apg 3,21 og Åp 21,1–5. Hvilket håp får vi i disse tekstene? Hvordan skal vi leve mens vi venter?`

Kristus arbeidet utrettelig for å løfte menneskene åndelig, mentalt og fysisk, alt som en forløper til den endelige gjenopprettelsen ved tidens ende. Jesu helbredelser viser at Gud vil vi skal leve så sunt som mulig. Derfor legger forvaltere seg til vaner for sinn, kropp og sjel for å få en sunn livsstil.

For det første blir sinnet sterkere desto mer det blir brukt. Gjør det til en vane å legge vinn på «alt som er sant og edelt, rett og rent, alt som er verdt å elske og akte, alt som er til glede og alt som fortjener ros» (Fil 4,8). Slike tanker gir fred (Jes 26,3) og et «friskt hjerte gir kroppen liv» (Ordsp. 14,30). Gode sjelsvaner holder våre krefter i best mulig stand.

For det andre viser gode helsevaner, f.eks. mosjon og riktig kosthold, at vi bryr oss om oss selv. Mosjon reduserer f.eks. stress og blodtrykk, forbedrer sinnsstemningen og er en eliksir som sannsynligvis motvirker aldring bedre enn apotekets hyllevarer.

For det tredje vil forvalteren utvikle gode vaner som styrker sjelen. Løft sjelen til Gud (Sal 86,4–5) og vent (Sal 62,5). Din sjel vil ha det godt når du er tro mot sannheten (3 Joh 1,3) og vil «bli bevart uskadet, så dere ikke kan klandres for noe når vår Herre Jesus Kristus kommer» (1 Tess 5,23).

`Tenk på hva slags vaner du har lagt deg til og hvordan de påvirker deg åndelig, fysisk og mentalt. Kan du gjøre noe for å få det bedre på noen eller alle disse områdene? Hva kan du gjøre, og hvilke bibelløfter kan du bruke som kan gi større livskvalitet mens du venter på den endelige gjenopprettelsen?`