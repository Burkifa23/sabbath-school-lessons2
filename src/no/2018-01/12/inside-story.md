---
title:  Misjonsfortelling
date:   23/03/2018
---

#### Guds adoptivbarn

_Raglan Waite (50), Jamaica_

Raglan Waite er vaktmester ved Good Samaritan Inn, et senter for hjelp til hjemløse, som drives av adventistene i Kingston, Jamaica.

Jeg var barnehjemsbarn og ble adoptert da jeg var seks. Adoptivforeldrene mine døde da jeg var 17. Jeg var sulten og lette etter mine biologiske foreldre.

På barnehjemmet fikk jeg vite hva mor het, men ikke hvor hun bodde. Så gikk jeg til fattigkontoret. Der fikk jeg vite at mor og flere andre i familien fikk hjelp av kommunen. Hun sa også at broren min var på skolen. Hun ville kontakte ham, så fikk han selv kontakte meg hvis han ville.

En dag kom en av lærerne bort til meg og sa: ”Er du Raglan? Vi er brødre.”

Carl var sju år eldre enn meg og ville ha meg med hjem. Der traff jeg mor, som hadde mentale problemer. Carl var adventist og tok meg med i kirken. Medlemmene tok seg av meg. Jeg lærte å lese bedre ved hjelp av bibelstudieheftet. Senere begynte jeg å gi bibelstudier.

22 år gammel var jeg gift, hadde et barn og arbeidet på en bensinstasjon. Jeg var også forstander i menigheten. Vi vant tilbake 50 tidligere medlemmer i en landsby.

Livet falt i grus da jeg var 36. Jeg ble skilt og giftet meg på nytt. Jeg kranglet med en av lederne i kirken, og forlot menigheten, men jeg holdt sabbaten, hjemme.

For tre år siden startet jeg en forretning sammen med en partner i Kingston. Min kone ble igjen hjemme. Men forretningen gikk nedenom, og jeg klarte ikke å finne en ny jobb. Jeg mistet mitt hjem, og stoltheten holdt meg fra å be min kone og slektninger om hjelp. Jeg sov på gata i tre måneder.

En dag i parken pratet jeg med en hjemløs om hvor jeg kunne få et bad, klær og noe mat. Han sa: ”Good Samaritan Inn, der får du mat.”

Folkene der var snille. Jeg fikk mat og klær. Det viste seg at de var adventister. Jeg gikk dit jevnlig og ville gjøre gjengjeld, så jeg ryddet på tomta. Så gikk jeg i kirka igjen og ble døpt på ny.

I dag er jeg vaktmester ved Good Samaritan Inn. Jeg har kontor og leilighet her, og jeg har forsonet meg med min andre kone. Det er godt å være Guds adoptivbarn.

En del av offeret i 2015 gikk til opprusting av Good Samaritan Inn i Kingston med lege og tannlegeklinikk. Takk for at du hjelper oss å nå slike som Raglan.