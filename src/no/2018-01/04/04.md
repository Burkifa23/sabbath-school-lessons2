---
title:  Bønneliv
date:   23/01/2018
---

«Og dette er det evige liv, at de kjenner deg, den eneste sanne Gud, og ham du har sendt, Jesus Kristus» (Joh 17,3). Det er ikke rart at troende ofte sier at troen handler om et forhold til Gud. Hvis det å kjenne Gud, er «evig liv», da kan vi finne dette livet i fellesskap med ham. Og kommunikasjon er naturligvis viktig for forholdet. I går så vi at Gud kommuniserer med oss gjennom sitt Ord. Vi taler til ham gjennom bønn.

Bønn er viktig når vi skal sette fokus på himmelske ting i motsetning til ting her i verden. For bønn minner oss om en høyere verden enn denne.

Men vær forsiktig, for noen ganger kan våre bønner bli uttrykk for selvopptatthet. Derfor må vi be etter Guds vilje.

For mange år siden var det en sang med disse ordene: «Å, Herre, kan du ikke kjøpe meg en Mercedes Benz?» Sangen var et angrep på materialismen hos dem som bekjenner å tro på Gud. Vi må også passe på at vi søker Guds vilje når vi ber, ikke bare vår egen. For når vi ber, gir vi oss inn under Gud og sier oss døde for verden.

`Les Hebr 11,1–6. Hva hører med i all bønn? Og hva vil det si å komme i tro og å be i tro?`

Hvis vi ber uten tro, er det overmot (Satans falske tro). «Bønn og tro hører nøye sammen, og de må ses under ett. Troens bønn er en guddommelig vitenskap. Alle som vil ha fremgang i livet, må forstå den. Kristus sier: ‘Alt dere ber om i bønnene deres – tro at dere har fått det, og dere skal få det’ (Mark 11,24). Han gjør det klart at vi må be etter Guds vilje. Vi må be om det han har lovet, og det vi får, må brukes til å gjøre hans vilje. Når betingelsene er oppfylt, står løftet fast.» – Prayer, side 57.

`Hva ber du om? Hva sier bønnene dine om hva du prioriterer? Hva burde du ellers be om?`