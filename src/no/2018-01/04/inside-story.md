---
title:  Misjonsfortelling
date:   26/01/2018
---

#### Den første kjærlighet

_James (62) og Louise (65) Pescascio, Belize_

James og Louise var barndomsvenner i Belize. Som voksne dro de til USA og arbeidet på hver sin kant. Da pensjonstiden nærmet seg, flyttet de hjem til Belize og ble kjent igjen. James ba med Louise ut, men hun ville vite hva som var viktigst for ham. ”Gud,” svarte han. ”Da kan vi ha kontakt,” sa hun.

Louise hadde hørt om sabbaten i USA, men det var først da hun kom tilbake til Belize, startet hotelldrift og begynte å studere Bibelen at hun tenkte noe særlig på den. Hun lærte om tienden og begynte å praktisere den. Hun avviste ugifte par som ville ha rom, og så studerte hun hviledagsspørsmålet. Da hun ble sikker på sabbaten, ble det et problem. Hoteller holdt jo åpent alle dager. Hun følte ikke det var nok å legge bibler og Veien til Kristus på alle rom.

James visste heller ikke hva han skulle gjøre. Men han sa det var viktig å be og lytte etter Guds stemme. En gang hadde broren hans invitert ham på kjøretur fra California til Belize. Men dagen før hadde han fortalt en venn at han hadde en dårlig følelse med denne turen. ”Så skal du ikke dra,” sa vennen.

Men James hadde lovet å bli med og følte han måtte. Senere på kvelden nektet bilen å starte, og han måtte taues til brorens hus. Likevel hørte han ikke på stemmen som sa: ”Ikke dra.”

På vei gjennom Mexico punkterte et hjul mens James kjørte. Bilen rullet rundt. James ble alvorlig skadet i ansiktet og armene. Da de kom til Belize etter sykehusoppholdet, begynte han å se dobbelt og måtte til USA for å bli operert.

Det ble et vendepunkt. ”Jeg kom tilbake til Gud og kirken,” sa han. ”Hadde jeg hørt på stemmen, ville ikke ulykken ha skjedd.”

James og Louise skjønte at begge søkte Guds vilje og ville gifte seg. Men de måtte bli av med hotellet. En dag fortalte Louise en forretningsforbindelse at hun ikke hadde hatt ferie på 20 år og trengte en pause. Dagen etter ringte han og ville kjøpe hotellet.

De takker Gud for sabbaten. ”Det som skjedde med hotellet, var et stort mirakel,” sa Louise.

_Du kan se korte videoer på YouTube: James på bit.ly/james-pescascia og Louise på: bit.ly/louise-pescascia_

- Belize har verdens eneste jaguarreservat: Cockscomb Basin Wildlifereservatet.
- Belize har verdens nest lengste barriererev.
- 37 prosent av Belize er naturvernområder.
- Det finnes ikke søppelmatkjeder i Belize, verken McDonald’s, KFC eller Burger King.
- Det er uhøflig å ville være på fornavn med folk.
- Tidligere het Belize Britisk Honduras.