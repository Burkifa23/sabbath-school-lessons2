---
title:  I ordet
date:   22/01/2018
---

Mer enn seks milliarder bibler er i omløp verden over, men hvor mange betrakter den som den levende Guds ord? Hvor mange blir lest med et oppriktig sinn og ønsket om å kjenne sannheten?

Et godt bibelstudium er et åndelig kompass, slik at vi kan navigere i en verden full av falskhet og forvirring. Bibelen er et levende dokument fra Gud (Hebr 4,12) og viser til sannheter som vi ikke finner andre steder. Bibelen er Kristi veikart i hverdagen. Den styrker vårt intellekt og høyner sinnet.

`Les Joh 5,39; Joh 14,6 og Joh 20,31. I evangeliene finner vi den sikreste informasjonen om Jesus. Hva sier disse tekstene om ham og hvorfor han er så viktig for oss og alt vi tror på?`

Vi studerer Guds ord fordi det er sannhetens kilde. Jesus er sannheten, og i Bibelen finner vi Jesus slik vi kan kjenne ham, for der er han åpenbart. I Guds ord lærer vi om hvem Jesus er og hva han har gjort for oss. Vi blir glad i ham og overgir oss til ham for all fremtid. Ved å følge Jesus og det han har sagt, kan vi bli fri for syndens og verdens lenker. «Får Sønnen frigjort dere, da blir dere virkelig fri.» (Joh 8,36).

`Les Rom 8,5–6. Hva blir vi advart mot, og hvordan kan studiet av Guds ord hjelpe oss i kampen om vårt sinn?`

Kjærligheten til verden, spesielt til ting, kan få oss bort fra Gud hvis vi ikke passer oss. Derfor må vi holde oss til Ordet, for det peker på evige og åndelige realiteter som er viktige for kristenlivet.

Kjærligheten til verdens ting løfter aldri sinnet mot det åndelige og moralske. Den erstatter bibelske prinsipper med griskhet, selvopptatthet og begjær. Kjærligheten bygger relasjoner og lærer oss betydningen av å gi oss selv til andre. Derimot handler verdslighet om å skaffe seg ting, som er det motsatte av alt det Jesus står for.