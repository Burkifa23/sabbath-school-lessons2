---
title:  Den Hellige Ånd
date:   25/01/2018
---

Den store konflikten er reell: To sider kjemper om vår sjel. En drar oss til Kristus (Joh 6,44) og en til verden (1 Joh 2,16). Den hellige ånd kan og vil dra oss i riktig retning hvis vi gir oss inn under ham.

«Men når sannhetens Ånd kommer, skal han veilede dere til hele sannheten» (Joh 16,13; se også Joh 14,16). Den hellige ånd gir oss kraft til å leve etter prinsipper og tro, ikke etter påfunn og følerier som har så stor makt i verden. En god forberedelse for livet i himmelen er å leve under Den hellige ånds ledelse her i livet.

Paulus sier: «For deres tro skulle ikke bygge på menneskelig visdom, men på Guds kraft» (1 Kor 2,5). Verden lokker ofte med materielle ting og drar oss bort fra Herren. Men Den hellige ånds kraft drar oss mot Jesus hvis vi ikke stritter imot.

`Skal vi få seier i kampen mot verden og dens dragning, må vi sette vår lit til en kraft utenfor oss selv. Les Esek 36,26–27; Joh 14,26 og Ef 3,16–17. Hva vil Gud gjøre for å gi oss åndelig seier når vi lar Den hellige ånd ta oss i besittelse?`

«Det er gjennom falske teorier og tradisjoner at Satan får makt over sinnet. Ved å vise menneskene til falske normer, misdanner han karakteren. Gjennom Skriften taler Den hellige ånd og innprenter sannheten på sinnet. Slik avslører han villfarelse og fordriver den fra sinnet. Det er ved sannhetens Ånd som virker gjennom Guds ord, at Kristus vinner sitt utvalgte folk for seg selv.» – Alfa og Omega, bind 5, side 223 [DA 671].

Den hellige ånd forteller sannheten, og er den største gaven som Jesus kunne gi som representant for guddommen på jorden etter sin himmelfart. Den hellige ånd streber etter å gi oss kraft til å overvinne verdens fristelser og «sjarme».

`Verden tiltrekker oss, ikke sant? Bare Den hellige ånd kan gi deg kraft til å motstå verdens fristelser. Hva kan du gjøre her og nå som kan hjelpe deg å overgi deg til ham?`