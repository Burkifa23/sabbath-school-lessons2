---
title:  Kristen forvaltning
date:   08/03/2018
---

Kristus vil at vi skal leve et hellig liv. Hans eget liv illustrerer hva «hellighet» og forvaltning er (Hebr 9,14). Vi bør leve vårt liv til glede for Gud, og det gjelder alt vi er blitt betrodd. Forvaltning er et uttrykk for denne helligheten.

`Sammenlign 1 Pet 1,15–16 med Hebr 12,14. Hva betyr «være hellig» og «hellighet»? Hva har dette med forvaltning å gjøre?`

Romerne oppdaget at et vognhjul holdt lenger hvis man la et bånd av jern rundt felgen. Håndverkeren varmet opp metallet så det utvidet seg akkurat nok til å gli over randen. Kaldt vann krympet det så det satt godt fast. Jernbåndet fikk kontakt med veien når hjulet gikk rundt.

Jernbåndet på felgen kan stå for forvaltningen. Dette er sannhetens øyeblikk hvor våre åndelige liv møter det praktiske liv. Det er her vår tro møter oppturer og nedturer i livet, suksess og fiasko. Det er her vår tro blir virkelighet, for vi kommer ut for litt av hvert i dagliglivet. Forvaltning er den ytre innpakningen av hvem vi er og hva vi gjør. Det vitner om vår oppførsel og et liv med god orden. Våre daglige handlinger som åpenbarer Kristus, er som jernet på hjulet som berører veien.

Handlingene er kraftige og må styres av vårt engasjement for Kristus. Vi skal leve med denne forsikringen og løftet: «Alt makter jeg i ham som gjør meg sterk» (Fil 4,13).

«En helliggjørelse av sjelen gjennom Den hellige ånds innflytelse er det samme som å pode Kristi natur inn i et menneskeliv. Evangeliets religion er nemlig kort og godt Kristus i livet, et levende og aktivt prinsipp. Det er Kristi nåde åpenbart i et menneskes karakter og praktisk omsatt i gode handlinger. Evangeliets prinsipper kan ikke løsrives fra noe område av det praktiske liv. Hver eneste fase av den kristne erfaring og det kristne arbeid må bli en legemliggjørelse av Kristi liv.» – Ord som lever (2006), side 280 [COL 384].

`Tenk på din egen hverdag. Hva viser at Jesus bor i deg, arbeider i deg, gjør deg til et nytt vesen? Hvilke valg må du ta for å se hans hellighet åpenbart i deg?`