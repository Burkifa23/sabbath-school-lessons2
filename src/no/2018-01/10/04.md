---
title:  Kristus-sentrerte læresetninger
date:   06/03/2018
---

Helligdommen er sentral fordi den store sannheten om frelse blir så tydelig forklart. Korsets betydning blir åpenbart. Og alle våre læresetninger må på en eller annen måte forbindes med evangeliets løfte og frelsen. Som eikene i hjulet kommer de andre læresetningene ut fra den store sannheten om frelsen i Kristus.

«Kristi offer som soning for synd er den store sannheten som alle andre sannheter samler seg om. [...] De som studerer frelserens vidunderlige offer, vokser i nåde og kunnskap.» – The SDA Bible Commentary, bind 5, side 1137.

`Hva mente Jesus da han kalte seg «sannheten» (Joh 14,6)? Sammenlign med Joh 17,17. Hva skal man gjøre med sannheten? 3 Joh 3.`

Våre læresetninger påvirker hvem vi er og retningen vi går i. Doktriner er ikke bare abstrakte teologiske ideer. All sann lære er forankret i Kristus, og bør på forskjellig vis påvirke vårt liv. Man kan faktisk si at vår identitet er mer forankret i våre læresetninger enn i noe annet. Vi henter våre læresetninger fra Bibelen, og det er de som gjør oss til dem vi er som syvendedags-adventister.

Forvaltningens rolle er å leve lærens sannhet slik den er i Jesus, og gjøre det på en måte som påvirker vår livskvalitet positivt. «Dere har hørt ham og fått opplæring i ham ut fra den sannhet som er i Jesus. Lev da ikke som før, men legg av det gamle mennesket som blir ødelagt av de forførende lystene. Bli nye i sjel og sinn! Kle dere i det nye mennesket, som er skapt i Guds bilde til et liv i sann rettferd og hellighet» (Ef 4,21–24).

I denne teksten ser vi hva det betyr ikke bare å kjenne sannheten, men å leve den. Å være forvalter handler ikke bare om å tro doktriner, om de er aldri så sanne. Å være forvalter er å la sannheten komme til syne i vårt liv og i samspillet med andre.