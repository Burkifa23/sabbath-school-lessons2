---
title:  Forvaltere i GT
date:   28/01/2018
---

Ordet «forvalter» finnes bare et fåtall ganger i GT. I de fleste tilfeller er det avledet fra uttrykket: den som er «på huset». Man er altså ansvarlig for driften av et hus, altså en «forvalter» (1 Mos 43,19; 1 Mos 44,1; 1 Mos 44,4; 1 Kong 16,9). Forvalteren hadde ansvaret for husholdningen og sin herres eiendeler, og han skulle gjøre som han ble bedt om. Definisjonen av en forvalter finner man ved å se på forvalterens kjennetegn. Man kan ikke skille mellom forvalter og forvaltning, for den viser deres identitet.

Noen av kjennetegnene på en forvalter går klart frem av GT. For det første var det en meget ansvarsfull stilling (1 Mos 39,4). Forvalterne ble valgt ut fra evner, og eierne viste dem respekt og tillit fordi de fikk arbeidet unna. Dessuten visste forvalterne at det som var betrodd dem, tilhørte eieren (1 Mos 24,34–38). Dette er den største forskjellen på en forvalter og en eier. Forvaltere kjente sin stilling. Når de tilranet seg det som var betrodd dem, ble tillitsforholdet mellom dem og eieren brutt, og forvalterne ble avsatt (1 Mos 3,23; Hos 6,7).

`Les Jes 22,14–18. I Hiskias regjeringstid ble Sjebna utnevnt til både forvalter og kasserer, to viktige oppgaver. Hva skjedde da han misbrukte sin stilling?`

«En forvalter identifiserer seg med sin herre. Han tar på seg forvalterens forpliktelser, og må handle i sin herres sted og gjøre som hans mester ville ha gjort hvis han hadde vært til stede. Hans mesters interesser blir hans interesser. Forvalteren har en høy stilling fordi hans mester stoler på ham. Hvis han på noe vis handler egoistisk og utnytter de fordelene det gir å håndtere sin herres ting til egen vinning, har han misbrukt tilliten.» – Testimonies for the Church, bind 9, side 246.

`Hvordan kan vi best lære at vi er forvaltere av det vi har her i livet? Hva burde dette få å si for alt vi foretar oss?`