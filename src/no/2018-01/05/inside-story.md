---
title:  Misjonsfortelling
date:   02/02/2018
---

#### Toppkokk ofrer alt

_Mercedes Ruiz (54), Belize_

Mercedes Ruiz er innfødt mayaindianer. Hun var kokk på Radisson-hotellet og ville lære Gud bedre å kjenne. Hun leste om Daniel som fastet og ba. Hver dag gjentok hun bønnen i Dan 9,19.

En søndag etter gudstjenesten så hun løpesedler på fortauet. Adventistene skulle starte møteserie den kvelden. Hun gikk på alle møtene og bestemte seg for å bli døpt.

Avdelingssjefen ble sint da hun sa at hun ikke ville arbeide på lørdager lenger, så hun skrev oppsigelse og ga den til toppsjefen. Han leste den, krøllet den sammen og kastet den i papirkurven med ordene: ”La oss si at du ikke ga meg dette. Du får lørdag fri pluss mer i lønn.

Da avdelingssjefen fikk høre at Mercedes hadde fått lørdagsfri, ble hun rasende og økte arbeidsmengden hennes. Mercedes ba Gud om kraft.

En dag hun kom på jobb, fikk hun høre at sjefen var død. Hun hadde vært gift og hadde tre barn, men hadde dratt på stranda med en annen mann kvelden før. Der var de blitt skutt av bevæpnede ransmenn som var på flukt fra politiet og ville ha bilen deres.

Freden senket seg over arbeidsplassen. Men noen år senere ble Mercedes alene da mannen døde og barna flyttet hjemmefra. Hun overga seg til Jesus igjen og ba pastoren om et bibelstudium. Han skulle komme fredag kveld. Mercedes tenkte at dette måtte hun da dele med andre, så hun fikk reist et telt i hagen og ba naboene komme.

Pastoren ble overrasket da han så alle menneskene, og da bibelstudiet var slutt, fortalte han at neste møte ville bli neste fredag. Nå var det Mercedes som ble overrasket. Hun trodde det skulle være en engangsforeteelse.

Gruppen vokste for hvert møte. De hadde ikke noen kirke der i byen, så Mercedes startet husmenighet hjemme. 16 mennesker ble døpt. Men hun ville mer, så hun ble misjonspioner for mayaindianerne og er nå leder for en voksende mayamenighet i hovedstaden Belmopan i Belize. ”Jeg elsker misjonsarbeid,” sier Mercedes.

_YouTube har en video om Mercedes her: bit.ly/mercedes-ruiz_

- I regnskogen i Belize finnes det over 500 orkidéarter.
- Over 400 fiskearter lever ved Belizes barriererev.
- Cashew-treet vokser i skogene. Cashew er frø fra cashew-eplet. Eplet er spiselig, men skallet er giftig og må fjernes først.
- Great Blue Hole utenfor kysten av Belize er ett av verdens ti mest populære steder for dykkere. Det er 300 meter bredt og 125 meter dypt. Det er verdens største kjente synkehull under vann.