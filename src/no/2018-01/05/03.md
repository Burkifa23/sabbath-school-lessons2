---
title:  Forvaltere i NT
date:   29/01/2018
---

Hovedordene for «forvalter» i NT er epitropos (tre ganger), og oikonomos (ti ganger). Begge ordene beskriver stillinger med lederansvar som forvalteren er betrodd av eieren.

Både i GT og NT kjenner man forvaltere på det de gjør. NT skildrer forvalteren ut fra forpliktelser (Luk 12,48) og forventninger (1 Kor 4,2). GT er mer opptatt av å erklære Guds eierskap enn å beskrive oss direkte som hans forvaltere. Selve forvalteren er mye godt den samme i begge testamentene, men NT utvider begrepet ut over husbestyrerens oppgaver.

I lignelsen om den uærlige forvalteren (Luk 16,1–15) gir Jesus en utvidet definisjon av forvalter. Her handler det ikke bare om en forvalter som unnslipper en økonomisk katastrofe, men også om dem som unnslipper åndelig katastrofe ved en klok tro. En vis forvalter forbereder seg på fremtiden og Jesu gjenkomst, ikke bare livet her og nå (Matt 25,21).

`Les 1 Kor 4,1–2; Tit 1,7 og 1 Pet 4,10. Hva sier de oss om forvaltere og forvaltning?`

«Skal jeg åpne meg for Den hellige ånd slik at alle de evner og krefter som Gud har betrodd meg, kan vekkes til live? Jeg er Kristi eiendom og arbeider for ham. Jeg forvalter hans nåde.» – Fundamentals of Christian Education, side 301.

Jesus bruker også uttrykket forvalter («tjener») i overført betydning (Luk 12,35- 48). Han sier at den vise forvalteren er forberedt på Menneskesønnens gjenkomst og beskriver den utro tjeneren som en som ikke lenger bryr seg, siden mesteren har utsatt hjemreisen. Den utro forvalteren tyranniserer og skjeller ut sine omgivelser. Han er ikke lenger et eksempel på gode gjerninger og forvalter ikke Guds nåde.

Når vi tar imot Kristus, er vi forvaltere og kalt til å håndtere Guds ting. Men det viktigste er dette: Vi skal forvalte kristenlivets åndelige realiteter som forberedelse til himmelen.

`Les Luk 12,45. Hvorfor må vi syvendedags-adventister, som ofte strever med følelsen av en «utsettelse», være spesielt forsiktige med å falle for dette bedraget?`