---
title:  Forvaltere av åndelig sannhet
date:   31/01/2018
---

Når vi tenker på forvaltning, tenker vi på ting, og det kan nok stemme. Men vi har sett at forvaltningen er mer enn det. Materielle goder kommer fra Gud. Det gjør også immaterielle gaver, som vi ikke kan fange med våre sanser. Det immaterielle er åndelige verdier som Gud gir oss (1 Pet 4,10) for at vi skal utvikle Kristi sinn og bli det folket vi kan bli i ham. Derfor må vi håndtere immaterielle gaver enda mer forsiktig enn materielle. For de er mye mer verdifulle.

`Les Ef 6,13–17. Hva har Gud gitt oss for at vi skal forvalte det? Hvorfor er riktig bruk av disse tingene så viktig?`

«Guds nådegave er evig liv i Kristus Jesus, vår Herre» (Rom 6,23). Verden og alt den tilbyr, kan ikke gi oss den friheten vi har i Kristus. Vi er frikjøpt, det er en gave Gud gir oss, og noe mer verdifullt har vi ikke. Det må alltid stå klart for oss. Det hjelper oss også å bevare perspektivet når vi forvalter alt det andre som Gud også har gitt oss.

«Bare i lyset som skinner fra Golgata kan vi lese naturens undervisning rett. La fortellingen om Betlehem og Golgata få vise hvordan det gode kommer til å seire over det onde, og at alle våre velsignelser er en frelsens gave.» – Utdanning for livet, side 54 [Ed 101].

Når vi er frikjøpt, er det fordi Jesus betalte med sitt liv. Paulus sier det klart og tydelig: «I ham har vi friheten, kjøpt med hans blod, tilgivelse for syndene. Så rik er Guds nåde» (Ef 1,7). Ordene «vi har», betyr at vi har «friheten». Den er en gave fra Gud. Da er det viktig at vi beholder «Guds fulle rustning» på (Ef 6,11), slik at den onde ikke kommer og tar fra oss friheten. Det kan han bare gjøre hvis vi godtar det, og det skjer bare hvis vi ikke holder oss til det som er åpenbart i «Guds ord» (Ef 6,17). Vårt beste vern er å følge det lyset vi har fått, i tro.

`Les Ef 6,13–17 igjen. Hvordan tar vi på Guds rustning, og hvordan forvalter vi alt det vi har fått i og med den rustningen?`