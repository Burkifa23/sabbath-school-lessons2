---
title:  Forvaltere av Guds mysterier
date:   30/01/2018
---

`Les Kol 2,2–3 og 1 Tim 3,16. Hva sier disse tekstene om hva et «mysterium» er? At det er et mysterium, sier noe om grensene for hva vi kan vite om det. Hva?`

Sofar fra Na’ama sier til Job: «Kan du lodde Guds mysterier» (Job 11,7, eng. overs.). Ordet «mysterium» betyr forvirrende, uklart, ukjent, uforklarlig eller uforståelig. Guds mysterier er nedtegnet i Skriften, men vi fatter dem ikke fullt ut. Det er derfor de er mysterier. Det er som om vi er en nærsynt person som ser på himmelen i håp om å skjelne den minste detalj. Vi kan ikke se så langt, med mindre Gud åpenbarer det for oss.

`Hva sier 5 Mos 29,29 om hva som er åpenbart for oss?`

Vi forvalter ting vi ikke forstår fullt ut. Vi vet bare det som er åpenbart. Vår største forvaltningsoppgave er å leve «som Kristi tjenere og forvaltere av Guds mysterier» (1 Kor 4,1).

Gud vil at hans forvaltere skal bevare, undervise, beskytte og ha omsorg for guddommelig sannhet som han har åpenbart. Den måten vi gjør det på, er vår forvaltning, og vi «skal eie troens mysterium i en ren samvittighet» (1 Tim 3,9).

Det største av alle mysterier er at alle kan oppleve Kristus, «håpet om herligheten». Frelsesplanen er overnaturlig, og vi kan ikke forstå den fullt ut. Han som skapte alt (Joh 1,1–3), kom ned til vår verden og ble «kjøtt og blod» (Ellen G. White, Manuscript Releases, bind 6, side 112) for så å gi seg selv som et offer for menneskehetens synder. Dette rommer mysterier som neppe noe skapt vesen noen sinne kommer til å forstå fullt ut. Selv englene gransker for å forstå mysteriet om hvorfor Jesus kom til jorden (1 Pet 1,12). Men det de vet, får oss til å prise Herren for hans herlighet og godhet (se Åp 5,13).

`Du er kalt til å forvalte evangeliet. Hvilke oppgaver fører det nødvendigvis med seg?`