---
title:  Forvalteransvaret
date:   01/02/2018
---

Kloke forvaltere kjennes på viljen til å påta seg moralsk ansvar. Å akseptere personlig ansvar består i det valget vi gjør og de handlingene vi utfører. Det er en anerkjennelse av sammenhengen mellom årsak og virkning. Villighet til å akseptere personlig ansvar er et kjennemerke som vi ikke kommer utenom når vi skal si hva en forvalter er, for han må være målrettet og ha eierens beste for øye. Derfor er slik villighet et valg som kjennetegner det forholdet en forvalter bør ha til Gud.

«Gud vil at mennesker skal ha et direkte forhold til ham. I all sin omgang med mennesker anerkjenner han prinsippet om personlig ansvar. Han oppmuntrer oss til å føle oss personlig avhengige av ham, og se behovet for personlig veiledning. Han gir sine gaver til den enkelte. Alle har fått et hellig forvalteroppdrag. Hver enkelt skal utføre oppdraget i tråd med giverens retningslinjer, og den enkelte må selv avlegge regnskap for Gud» – Testimonies for the Church, bind 7, side 176.

Når vi blir forvaltere, overlater vi ikke ansvaret til et annet menneske eller en organisasjon. Vi har et personlig ansvar overfor Gud, og det vil vise seg i all vår omgang med andre (1 Mos 39,9, se også Dan 3,16). Vi utfører oppgaven som best vi kan. Den suksess som Gud ønsker, avhenger mer av vår tro og renhet enn av intelligens og talent.

`Les 2 Kor 5,10. Hvordan skal dette forstås i lys av hva det vil si å være en klok forvalter?`

Teologer og filosofer har diskutert spørsmålet om den frie viljens betydning i århundrer. Men Skriftens tale er klar: Vi har fri vilje og fritt valg. Ellers gir det ingen mening å snakke om å bli dømt etter våre gjerninger. Så vi har et personlig ansvar for å ta de riktige avgjørelsene i alt vi gjør, ved Guds nåde. En del av dette går ut på å være trofaste forvaltere av det Mesteren eier.