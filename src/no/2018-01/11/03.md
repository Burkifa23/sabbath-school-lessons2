---
title:  Forvaltning og kortsiktig tilfredsstillelse
date:   12/03/2018
---

«Da ga Jakob ham [Esau] brød og linsesuppe. Han spiste og drakk, reiste seg og gikk. Slik viste Esau forakt for førstefødselsretten» (1 Mos 25,34). Han var friluftsmenneske og gjorde som han lystet. Da han luktet brorens linserett, fikk han lyst på linser, men han var neppe på dødens rand. Han lot seg styre av følelser, og øyeblikkets fristelse vant over fornuften, så han solgte førstefødselsretten for kortsiktig tilfredsstillelse. Da han ville ha den tilbake, ble han skuffet, «enda han ba med tårer» (Hebr 12,17).

Jesus var stikk motsatt. Etter 40 dagers faste og halvdød av sult ble han fristet av Satan tre ganger (Matt 4,3–10). Men Jesus gjennomskuet fristelsene og ga ikke etter, enda så svak han var. Jesus fornektet syndens fornøyelser og tilfredsstillelse hele livet, og slik viste han at også vi kan få makt over synd. Han skuslet ikke bort førstefødselsretten, og han tilbyr oss å bli medarvinger (Rom 8,17; Tit 3,7). Vi beholder førstefødselsretten ved å følge det eksemplet Jesus ga da han ble fristet (1 Kor 10,13).

Det beste verden kan tilby, er en opplevelse her og nå, for den kan ikke gi noen opplevelse i det hinsidige. Å leve for seg selv er det motsatte av å leve for Gud.

`Hva lærer disse tekstene om farene ved kortsiktig tilfredsstillelse, også for trofaste mennesker? 2 Sam 11,2–4; 1 Mos 3,6; Fil 3,19; 1 Joh 2,16; Rom 8,8.`

Ønsket om kortsiktig tilfredsstillelse er typisk for et sinn uten disiplin. Det er tålmodighetens fiende, undergraver langsiktige mål og ler av den som viser ansvar. Utsatt tilfredsstillelse er et prinsipp som skal læres. Det er en kompetanse som hjelper oss å håndtere livets situasjoner og press, spesielt de fristelsene som verden har å tilby, f.eks. ukloke pengelån. Men denne tanken er upopulær i en verden der kortsiktig tilfredsstillelse, hurtige løsninger og ønsket om å bli rik i en fart, dominerer livet. Når vi har opplevd kortsiktig tilfredsstillelse, velger vi ofte den hurtige belønningen igjen, og så igjen og igjen. Som forvaltere av Guds gaver må vi ikke gå i den fellen.