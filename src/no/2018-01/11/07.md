---
title:  Til ettertanke
date:   16/03/2018
---

Alle naturlige evner, ferdigheter og gaver kommer fra Gud, enten vi ble født med dem, påvirket og utdannet av miljøet eller begge deler. Det som betyr noe, er hva vi gjør med de evner og ferdigheter vi har. Gud forventer at forvaltere skal lære å mestre sine ferdigheter og evner med utdanning og praktisk erfaring (Fork 10,10).

Besalel ble fylt «med Guds ånd, med visdom, innsikt og kunnskap, og med dyktighet i alle slags håndverksarbeid» (2 Mos 35,31). Han og Oholiab (2 Mos 35,34) hadde evnen til å undervise andre i sitt håndverk.

Vi kan lære å bli bedre forvaltere og kvitte oss med gjeld mens vi lever i en materialistisk verden. Vi bør alltid utvikle våre ferdigheter med lesning, seminarer, utdanning, (når det er mulig) og også praktisere det vi har lært. Når vi utvikler våre ferdigheter, kan vi gi vårt beste til Gud og være gode forvaltere.

Lignelsen om talentene sier at tjenerne fikk talenter «etter det hver enkelt hadde evne til» (Matt 25,15). To tjenere doblet sine beløp, den tredje gjemte sitt i bakken. Vi bør alltid prøve å gjøre mer ut av det vi har, men å grave ned talentet, viste verken evner eller ferdigheter. Når vi håndterer penger, blir gjeldfrie, er disiplinerte og utvikler praktisk kompetanse, lærer vi ting som Gud velsigner. For å bli dyktige til noe, må vi gjenta det om og om igjen.

«Når Bibelen blir en del av livet, får den en dyp og varig virkning på karakteren. Timoteus levde i samsvar med det han lærte. Han var ikke mer enn vanlig begavet, men hans arbeid ble så verdifullt fordi han brukte sine gudgitte evner i Mesterens tjeneste.» – Alfa og Omega, bind 6, side 144 [AA 205].

**Spørsmål til drøftelse**

`Selvkontroll er alltid viktig for oss, men det er spesielt viktig når mangel på selvkontroll kan føre til økonomisk motgang og ruin. Hva kan kirken gjøre for å hjelpe dem som risikerer å oppleve dette?`

`Les Rom 13,7–8. Hvordan kan vi anvende teksten i hverdagen og i vår omgang med andre?`

`Noen mener at vi ikke skal være redde for gjeld, for Jesus kommer snart. Hva sier du til det?`