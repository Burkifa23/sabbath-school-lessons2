---
title:  Ikke lev over evne
date:   13/03/2018
---

«Kostbare skatter og olje finnes der den vise bor, dåren sløser bort alt» (Ordsp 21,20). Denne teksten stiller forvaltning av økonomisk ansvar opp mot luksus og sløsing. Tåpelige mennesker har ingen tanke for å leve med måte. De forbruker det de har til rådighet, også lånte midler, og synes finansiell forstand og sparsommelighet er en belastning, en uønsket diett. Selv når vi må låne penger, som til hus, må vi tenke oss godt om, for vi må unngå å leve over evne.

De rike kan leve etter evne av sin rikdom. Deres problem er at de alltid er bekymret for rikdommen og hvordan de skal bevare den. Når folk har lite og lever fra lønnsslipp til lønnsslipp, er de opptatt av å overleve, ikke av rikdom. Likevel gir Bibelen råd om å leve etter evne, uansett hva vi har. Paulus’ anbefaling opplever vi nok som ekstremt beskjeden: «Har vi mat og klær, skal vi nøye oss med det» (1 Tim 6,8). Apostelen synes ikke at jordiske eiendeler er spesielt viktig. For ham er Kristus nok (Fil 1,21).

`Hvilket prinsipp må huskes fremfor noe annet? Matt 6,33. Hvordan kan vi forvisse oss om at det er slik vi lever?`

Vi bør betrakte våre midler, ikke som inntekt, men som ressurser vi skal forvalte. Dette klarer man med et budsjett. Det å legge budsjett er en tillært ferdighet som må studeres nøye. Det krever disiplin, øvelse og innsats å legge en balansert økonomisk plan (Ordsp 14,15). Hvis vi går inn for å lykkes med vår forvaltning, kan vi unngå pinlige økonomiske tabber.

Har du problemer med pengebruken, så legg et budsjett. Det behøver ikke å være så komplisert. Det kan være så enkelt som å summere alle utgiftene dine i noen måneder og finne gjennomsnittet. Trikset er å leve etter evne og sky gjeld som pesten.

`Les Luk 14,27–30. Her viser Jesus hva det koster å være disippel med et eksempel. En byggmester anslår kostnaden ved å bygge et tårn, og hva som skjer hvis han ikke kan gjøre ferdig jobben. Hva kan dette lære oss om forvaltning?`