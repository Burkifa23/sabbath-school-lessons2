---
title:  Misjonsfortelling
date:   16/03/2018
---

#### Sy for Jesus

_Mavis Burrell Spencer (66), Jamaica_

Da mannen hennes døde for ti år siden, visste ikke Mavis hva hun skulle gjøre med de flotte klesbutikkene, inkludert den største, som lå i et kjøpesenter. Men hun bestemte seg for å drive dem selv.

Etter hvert ble hun med på bibelstudier, og ble opplyst om sabbaten og at Jesus kommer snart. Men butikkene var åpne på lørdager. En kveld da hun kjørte hjem etter bibelstudiet, var det som en stemme talte til henne: ”Du kan løpe, men ikke skjule deg.”

Det var som om Gud sa at hun løp bort fra ham, men at hun ikke kunne gjemme seg unna. I desember 2016 tok hun bestemmelsen. Hun slo opp en plakat på alle de tre butikkdørene: ”Fra 7. januar er Spencer’s Tailoring Establishment stengt på lørdager.” I stedet skulle de holde åpent på søndager.

Mavis ble døpt 7. januar. Flere kunder klaget på de stengte butikkene: ”Hvorfor gjør du dette? Lørdag er jo den beste handledagen.”

Men selv om butikkene var stengt på lørdager, klarte de seg bedre. På lørdager var det trangt om parkeringsplassene ved kjøpesenteret. Men det var god plass på søndager. ”Vi selger mer,” sa Mavis. ”Mange synes det er mer praktisk å komme på søndag”

Men det viktigste er ikke salget, sier hun. Det er den nye familien i kirken. ”Alle tok så godt imot meg. Tenk at folk kan være så snille. Jeg har aldri vært så glad før.”

Mavis ber sammen med de ansatte før arbeidsdagen begynner. De opplever et harmonisk fellesskap der det før var rivalisering. Hun har også invitert tilsatte med til smågrupper, og en av dem skal døpes snart.

Mavis oppfordrer andre forretningsfolk til å følge hennes eksempel. ”Man har ingenting å tape. Man kan bare vinne når man overgir alt til Gud.”

Yndlingsverset hennes er Fil 4,13: ”Alt makter jeg i ham som gjør meg sterk.” ”Fest blikket på Jesus, for han er livets kilde. Uten ham har du ingenting, med ham kan du klare alt,” sier hun.

_En kort video om Mavis: bit.ly/mavis-spencer_

- Kingston havn er den sjuende største naturlige havnen i verden.
- Verdens raskeste menneske er fra Jamaica: Usain Bolt.
- 70 prosent av folket er protestanter, og adventistene er den nest største gruppen. Hver niende jamaicaner er adventist.