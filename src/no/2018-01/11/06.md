---
title:  Sparing og investering
date:   15/03/2018
---

Mauren lagrer til vinteren (Ordsp 6,6–8). Vi gjør klokt i å studere mauren når vi sparer til noe bestemt. Vi sparer for å ha midler til livets behov i stedet for å sløse bort eller hamstre det vi tjener. Det skal forstand, budsjettering og disiplin til for å håndtere penger. Hvis vi bare sparer til eget bruk, stjeler vi det som hører Gud til, i stedet for å forvalte det.

«Penger som brukes unødig er et dobbelt tap. Ikke bare er de borte, men potensialet for inntjening har forsvunnet. Hadde vi lagt dem til side, kunne de ha vokst på sparekonto her på jorden eller i himmelen ved at vi ga dem bort. [...] Sparing er en disiplin som utvikler makt over penger. Vi tar kontrollen i stedet for å la pengene føre oss dit våre innskytelser fører oss» – Randy C. Alcorn: Money, Possessions and Eternity (Carol Stream: Illinois, 2003), side 328.

`Les Ordsp 13,11; Ordsp 21,5; Ordsp 13,18. Hvilke praktiske råd kan hjelpe oss å håndtere økonomiske problemer bedre?`

Forvaltere sparer til familiebehov og investerer i himmelen når de håndterer Guds midler. Det handler ikke om hvor mye man har, men om å legge en bibelsk forvaltningsplan, uansett økonomi. Man bør vise forstand når man sparer til familiens behov. Fordel risikoen og reduser faren for tap (Fork 11,1–2). Arbeid med en slik reduksjon før problemene oppstår (Ordsp 24,27) og søk råd hos andre (Ordsp 15,22). Dette er to gode redskaper i denne modellen. Når behovene er tilfredsstilt og rikdommen vokser, må vi huske «Herren din Gud, for det er han som gir deg kraft til å vinne rikdom» (5 Mos 8,18).

For Guds forvalter er den sikreste metoden å investere i «himmelriket» (Matt 13,44). Der er det ingen nedgangstider, risikoer, tyver eller markedskrakk. Det er som å ha en uslitelig lommebok (Luk 12,33). Når vi tar imot Kristus, åpner vi konto, og tiende og gaver er innskudd. For selv om vi må ta vare på våre verdslige og jordiske ting, f.eks. betale regninger, må vi alltid ha det evige for øye.

`Les 2 Kor 4,18. Hvordan kan vi ha denne sannheten for øye mens vi er ansvarlige forvaltere her?`