---
title:  Materialismen fører ikke frem
date:   04/01/2018
---

Mange mennesker elsker Gud. Deres identitet er ett med hans, og materielle ting kan ikke rokke ved det.

`Les 5 Mos 7,6; 1 Pet 2,9; Joh 15,5 og Gal 2,20. Hva vil det si å høre Gud til, og hvor er vår sanne identitet?`

«Gud sier: Jeg er vintreet, dere er greinene. [...] uten meg kan dere ingen ting gjøre» (Joh 15,5). Forbindelsen er direkte og god. «All sann lydighet kommer fra hjertet. Det var en hjertesak for Kristus. Hvis vi samtykker, vil han identifisere seg med våre tanker og mål. Han vil i en slik grad påvirke vårt sinn til samsvar med sin vilje, at når vi lyder ham, følger vi bare våre egne impulser.» – Alfa og Omega, bind 5, side 219–220 [DA 668].

Men i materialismen blir våre eiendeler vår identitet. Vi blir summen av det vi eier og kan kjøpe. Jakob advarer: «Gullet og sølvet ruster bort, og rusten skal vitne mot dere og fortære kroppen deres som ild. Dere har brukt endetiden til å samle skatter!» (Jak 5,3). De samler og lagrer mange skatter. Og i disse skattene finner mange sin identitet (Luk 12,19–21).

Materialismen er en form for identitetsforvirring. For mange av oss smelter vår identitet sammen med våre ting. Våre eiendeler blir vår Gud (Matt 6,19–21). «Jeg er ingenting uten tingene mine», som en rik person en gang sa. Det er trist når vi bare kan kjennes på det vi eier. Det må være et overfladisk, flyktig og meningsløst liv, iallfall hvis man kaller seg kristen. Er det Gud eller tingene som er vårt liv? Til slutt blir det enten – eller.

`Hvor mye av identiteten din står tingene for?`