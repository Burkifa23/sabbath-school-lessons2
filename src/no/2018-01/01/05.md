---
title:  Egenkjærlighet
date:   03/01/2018
---

**«Ved den nåde jeg har fått, sier jeg til hver enkelt av dere: Tenk ikke for store tanker om deg selv, men tenk sindig! Hver og en skal holde seg til det mål av tro som Gud har gitt ham» (Rom 12,3).**

Gud sa: «Ditt hjerte ble hovmodig fordi du var vakker, du ødela din visdom og din prakt» (Esek 28,17). Lucifer lurte seg selv og trodde han var større enn han var. Da han sa i sitt hjerte: «Jeg vil [...] gjøre meg lik Den høyeste» (Jes 14,14), avslørte han sin egenkjærlighet og krevde noe han ikke hadde rett på. Selvbedrag og ærgjerrighet var to av trekkene i Lucifers syndige hjerte.

Tekstene om Lucifers fall burde si oss at den første synd er narsissisme, en uhemmet dragning til en selv, egenkjærlighet, forfengelighet. Hvilke egenskaper ved oss er klarere pekepinner om selvbedrag enn dette?

Og likevel er disse egenskapene mer utbredt enn man skulle tro. Nebukadnesar var arrogant og trodde han var større enn han var (Dan 4,30). Fariseerne trodde også på denne forførende fantasien (se Luk 18,11–12). Rikdom kan føre til det samme bedraget.

`Les 1 Tim 6,10. Hvilken fare advares det mot?`

Paulus ber Timoteus passe seg for mange slags mennesker (2 Tim 3,1–5), blant annet de «pengegriske». Kjærligheten til penger gjør oss overmodig og selvopptatt. For materialismen gir de rike en oppblåst følelse av egen betydning. Når man har mye penger, er det lett å ha for høye tanker om seg selv. For nesten alle vil bli rike, men bare noen få klarer det. Derfor kan de rike fort bli selvopptatte skrytepaver.

`Les Fil 2,3. Hvorfor strider materialismen og de holdningene den fremmer, mot vårt ideal?`