---
title:  Misjonsfortelling
date:   05/01/2018
---

#### Kirke uten vegger

_Raquel Marrero Torres (52), Puerto Rico_

En gruppe medlemmer møttes i en park i Mayaguez en gang i måneden. Men så en sabbat måtte de benytte et annet sted. Da de skulle spise, var det en som så noen hjemløse på torget og ba dem bli med. Dermed bestemte han seg for å komme og gi de hjemløse mat hver sabbat. Han hadde med varm grøt, smørbrød, frukt og juice hver sabbat i flere måneder. Så snakket han med gruppeleder Raquel og ba henne komme. ”Jeg vil ikke bare gi dem mat. De må få høre om Gud.”

Raquel ble med. Tidlig hver sabbat leste hun fra Bibelen for 35 mennesker, og i 2017 tok hun over ansvaret for måltidene. Nå kommer det 60-70 mennesker klokken 7 hver sabbat for å høre Guds ord og få frokost. De synger og hører på mens en pastor taler i 20 minutter. Nå har en gruppe fullført bibelstudier, og 40 av dem ble med til en adventistkirke og fikk diplom.

Raquel er forundret over at de fleste kommer klokken 7, selv om de vet at frokosten først begynner 7.45. De vil høre Guds ord og synge. ”Det er fantastisk,” sier Raquel. ”Vi ler og gråter. Noen har avgått ved døden siden vi begynte, og vi har sørget. Vi er som en familie.”

Mange av møtedeltakerne ringer til Raquel når de for eksempel er syke, og noen er ikke lenger hjemløse. Medlemmer har hjulpet dem med innflytting og møblering.

Frokostprogrammet finansieres av gaver. En av elevene ved Antillean Adventist University bor like ved og har en mor som arbeider for et stort selskap som har gitt ryggsekker med såpe, tannpasta og håndklær på farsdag og morsdag.

I påsken organiserte de frivillige den første nattverdgudstjenesten der på torget. De lånte utstyr fra kirken, og pastoren forklarte ritualet. Mange gråt da de vasket hverandres føtter. ”For dem var det som om Gud vasket vekk syndene deres,” sa Raquel.

Et frø er sådd. ”Vi vet at frøet vokser, at de elsker Gud,” sier Raquel.

Flere av de frivillige er elever ved Antillean Adventist University, som får en del av offeret 13. sabbat, til et innflytelsessenter. Takk for at du gir til misjonen.

- Kristoffer Columbus oppdaget Puerto Rico i 1493.
- Maten er sterkt krydret, en blanding av spansk, amerikansk, britisk og afrikansk.
- Landet har religionsfrihet. 70 prosent er katolikker, 25 prosent protestanter.
- Folketallet er 3,4 mill. Det er 310 adventistkirker og 32 875 medlemmer.