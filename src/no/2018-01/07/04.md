---
title:  En trosbekjennelse
date:   13/02/2018
---

I går så vi at tro er en prosess og at den ideelt sett vokser og modnes. Og Gud bruker tienden for å «fullende» vår tro. Rett forstått er det ikke legalisme å gi tienden tilbake til Gud. Når vi betaler tiende, er det ikke en billett til himmelen. Tienden er en troserklæring. Den er et ytre, synlig uttrykk for at vår tro er reell.

Alle kan jo si at de har tro og tror på Gud og Jesus. Ja, «også de onde åndene tror» på Gud (Jak 2,19). Men å ta ti prosent av inntekten og gi det tilbake til Gud? Det er å handle i tro.

`Les Luk 11,42. Hva betyr det når Jesus lar det være underforstått at man skal betale tiende? Hva har tiende med det som veier mer i loven å gjøre?`

Tiende er et uttrykk for vår avhengighet av Gud og vår tillit til at Kristus har frikjøpt oss. Det er en erkjennelse at Gud allerede har velsignet oss «med all Åndens velsignelse i himmelen» (Ef 1,3), og lovet oss mer.

`Les 1 Mos 28,14–22. Hva var Jakobs svar på Guds løfte?`

«Guds plan med tiendesystemet er vakker i sin enkelhet og likhet. Alle kan følge den med tro og mot, for den kommer fra Gud. Den kombinerer enkelhet og nytte, og det krever ikke mye lærdom å forstå og følge den. Alle kan føle at de kan være med og fremme frelsesverket. Hver mann, kvinne og ungdom kan bli en Herrens kasserer og kan være med og bidra til at de økonomiske behovene dekkes.» – Counsels on Stewardship, side 73.

`Hvilke åndelige velsignelser har du fått av å betale tiende? Hvordan har tienden vært med og styrket din tro?`