---
title:  'Ærlig tiende: Helliget Herren'
date:   14/02/2018
---

Vi snakker ofte om å gi Gud tiende. Men hvordan gir vi Gud noe han alt eier?

`Les 3 Mos 27,30. Hvilke to poeng ved tienden finner du?`

«Tienden tilhører Herren. Derfor er den hellig. Den blir ikke hellig i kraft av et løfte eller en innvielsesbønn. Den er ganske enkelt hellig som sådan: Den tilhører Herren. Bare Gud har rett til den. Ingen kan innvie den til Herren, for tienden har aldri tilhørt noe menneske.» – Ángel Manuel Rodríguez: Stewardship Roots (Silver Spring, Md.: Stewardship Ministries Department, 1994), side 52.

Vi gjør ikke tienden hellig. Gud gjør det ved å kalle den hellig. Han har rett til det. Som forvaltere lar vi ham få tilbake det som er hans. Tienden hører Gud til og tjener en bestemt oppgave. Å bruke den til noe annet, er uærlig. Man skal aldri la være å gi tilbake en hellig tiende.

`Les Hebr 7,2–10. Hvordan viser drøftelsen av Abrahams tiende til Melkisedek en dypere betydning ved tienden? Hvem var det egentlig Abraham ga tiende?`

Tienden er hellig slik sabbaten er hellig. Ordet hellig betyr «satt til side for hellig bruk». Slik sett hører sabbaten og tienden sammen. Vi setter den syvende dag til side som hellig, og vi legger til side tienden som Guds hellige eiendom, som også er hellig.

«Gud har helliget den syvende dagen. Dette tidsrommet, som Gud har satt til side for religiøs tilbedelse, er like hellig i dag som da skaperen helliget det.

Slik er også en tiendedel av vår inntekt «helliget Herren». NT gjentar ikke tiendeloven, og heller ikke sabbatsbudet, for begge deler er underforstått, og deres dype åndelige betydning er forklart. [...] Som et folk søker vi å være trofaste med å gi Gud den tiden han har satt av som sin egen. Skal vi ikke også gi ham den delen av våre midler som han gjør krav på?» – Counsels on Stewardship, side 66.

`Hva kan du gjøre for at det alltid skal stå klart for deg at tienden faktisk er «hellig»?`