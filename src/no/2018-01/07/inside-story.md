---
title:  Misjonsfortelling
date:   16/02/2018
---

#### Ikke gammel mat

_Sadie McKenzie (63), Belize_

Sadie hadde gått på evangelistens møter hver kveld, men Marcus avslo. Hun ville ta dåp, men visste at han ikke likte det. Hun ville slutte å danse, drikke og feste. ”Da forlater jeg deg, da kan du flytte inn hos adventistene,” sa han.

Da han hadde rast fra seg, sa hun: ”Forlater du meg, vil Gud la meg bli lykkelig uten deg.” Marcus tidde. Dagen etter murret han over prøvelsene med å ha en adventistkone i huset. ”Jeg vil ikke ha gammel mat på lørdagene,” sa han. ”Mat som er laget på fredag.” ”Jeg skal lage mat som holder seg,” svarte Sadie. ”Gjør du dette, får du juling,” sa han.

Sadie var redd og ba om Guds beskyttelse. Da hun kom hjem etter dåpen, ga han henne imidlertid en klem og sa: ”Men jeg kommer aldri til å gå i adventistkirken.” ”Det er opp til deg,” sa Sadie. ”Gud har gitt oss en fri vilje. Men ikke skyld på meg når du kommer til veis ende. Jeg har vist deg veien.”

En fredag sa Marcus at han ville bli med i kirken dagen etter. Men den kvelden gikk han på kino og kom full hjem. Rett etterpå ristet huset. Jordskjelv. Marcus ble skremt og kastet seg på gulvet. ”Gud! Gi meg en ny sjanse,” ropte han. Sadie talte strengt til ham. ”Ingen vet når jordskjelvet kommer. Og ingen vet når Jesus kommer. Og du er ikke rede.” Det var som om huset ristet en evighet, og Marcus gråt hele tiden.

Etter jordskjelvet angret Marcus: ”Jeg går ikke i kirken, for folk vil si at jeg kommer på grunn av jordskjelvet.” ”Ikke bry deg om hva folk sier,” sa Sadie. ”Mange kommer ikke til himmelen fordi de var redde for hva andre tenkte.”

Marcus ble med i kirken. Senere skulle det holdes en møteserie, og Sadie ville ha med mannen. Men han var full da hun kom hjem. Den tredje dagen det skjedde, sa hun: ”Vil du heller være sammen med vennene dine enn med meg, så elsker du dem mer enn meg. Er det slik du vil ha det, kan du bli hos dem.”

Marcus kom til møtene og bestemte seg for dåp. Sadie våget ikke tro det før han steg opp av vannet. ”Jeg gråt, jeg kunne ikke tro det,” sa hun.

Sadie er nå 63 år og har ledet seks virksomheter som har ført til at over 50 mennesker har tatt dåp. Flere hundre andre er blitt adventister på grunn av henne og Marcus.

En del av offeret i 2015 gikk til å bygge et leirsted for møteserier i Belize. Takk for at dere gir.

- Jaguaren er det tredje største kattedyret, etter tigeren og løven, og det største i Amerika.
- De viktigste næringene i Belize er oljeeksport og landbruksartikler som sukker og banan, men turismen vokser også fort.