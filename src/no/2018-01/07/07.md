---
title:  Til ettertanke
date:   16/02/2018
---

Gud tok initiativet til alle paktene i Bibelen og har søkt å få sitt folk med på disse paktene (Hebr 8,10). Paktsløftene viser hans nåde, kjærlighet og ønske om å frelse oss.

En pakt med Gud består av mange deler: Gud, en mottaker, paktens betingelser, begge parter forplikter seg på betingelsene, straffen for å bryte pakten og det ønskede resultatet eller utfallet. Tiendebegrepet avspeiler disse delene (se Mal 3,9–10). Teksten gjentar den spesielle tiendepakten mellom Gud og hans forvaltere. Når vi inngår en slik pakt, er det en synlig protest mot forbrukerkulturen, og vi viser at det kan komme noe godt ut av en omvendt synders hjerte.

«En påholden, selvopptatt innstilling synes å hindre folk i å gi Gud det som er hans. Herren laget en spesiell pakt med menneskene: Hvis de regelmessig la til side den delen som skulle gå til å fremme Guds rike, ville han velsigne dem rikelig. De ville ikke ha plass til alle gavene han ville gi dem. Men hvis man holder igjen det som tilhører Gud, sier Herren klart og tydelig: ‘Under forbannelse er dere’» – Counsels on Stewardship, side 77.

Det følger ansvar med å leve i et paktsforhold med Gud. Vi liker paktsløftene, men ofte misliker vi påbudene og ansvaret. I denne sammenhengen er imidlertid pakten tosidig, og tienden er en del av det å leve innenfor pakten.

**Spørsmål til drøftelse**

`Hvorfor er tiendebetalingen så viktig en troshandling for oss?`

`Hva sier du til den som hevder: «Jeg har bare ikke råd til å betale tiende»? Hvordan hjelper du en som har det slik? Hva kan man gjøre, annet enn å snakke?`

`Onsdagens siste spørsmål gjaldt hva du kan gjøre for å huske at tienden er hellig. Hva var noen av svarene? Hva har helligheten å si for om du betaler tienden?`