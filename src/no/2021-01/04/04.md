---
title:  Hva betyr et navn?
date:  19/01/2021
---

Kan du forestille deg å spille ball med Jesajas andre gutt? Når du fikk sagt «Maher- Sjalal-Hasj-Bas, kast hit ballen!», ville det være for sent. Men meningen er enda lenger enn navnet: «brått bytte, raskt rov».

`Navnet bærer bud om en rask erobring, men hvem inntar hvem? Jes 8,4.`

Jes 8,1–10 forsterker budskapet i kapittel 7. Før et barn nådde en bestemt alder, ville Assyria ta krigsbytte fra hovedstedene i Syria og Nord-Israel. Og fordi Juda hadde avvist Guds budskap, symbolisert ved det forsiktig rennende vannet i Siloa-bekken i Jerusalem, ville det bli overveldet av Assyrias makt, symbolisert ved flom fra den store elven Eufrat.

Fordi Ahas vendte seg til Assyria, viste navnene på Jesajas sønner til både Juda og Nord-Israel: «brått bytte, raskt rov», men «en rest skal vende om.» Hvorfor var det ennå håp? Selv om Assyria ville fylle Immanuels land (Jes 8,8), hadde de fortsatt løftet om at «Gud er med oss» (Jes 8,10). Dette er et tema som gjennomsyrer hele boken: Selv om det ville falle dom over Guds fiender i Juda og andre steder, og det i form av militære katastrofer, lidelse og eksil, ville Herren være med de trofaste av sitt folk som overlevde og la dem komme hjem til landet.

`Hvorfor forteller Jesaja at han registrerte barnets navn juridisk og hadde ekteskapelig samkvem med sin kone («profetkvinnen»)? Jes 8,1–3.`

Tidspunktet for denne sønnen var viktig for hans betydning som tegn. Som med Immanuel-tegnet, fra han ble unnfanget og født og til Assyria beseiret Syria og Israel, ville det gå mindre tid enn det ville ta for gutten å nå et tidlig utviklingstrinn, i dette tilfellet å rope på far eller mor (Jes 8,4). Da Jesaja registrerte guttens navn allerede før unnfangelsen, gjorde han barnet og navnet til en offentlig profeti som kunne testes mot senere hendelser.

`Til tross for gjentatte feil fra folket som bekjente seg til Gud, var Herren ennå villig til å redde dem. Hvordan kan vi ta dette prinsippet og anvende det på oss selv, spesielt når vi vi lider nederlag i vårt åndelige liv?`