---
title:  Forutsette følger
date:  18/01/2021
---

`Les Jes 7,17–25. Hva sier Herren vil skje med landet? Hvorfor bør ikke resultatet overraske oss?`

«Gang etter gang innbød Gud det villfarne Israel til å fornye sin troskapspakt med ham. Mildt og vennlig lød profetens innbydelser til folket, og når de stod foran folket og inntrengende oppfordret til å angre og vende om, bar deres ord frukt til Guds ære.» – _Alfa og Omega_, bind 3, side 153 [PK 325].

Til Ahas, fryktens heller enn troens menneske, var den gode nyheten fra Gud at Syria og Israel ville bli utslettet. Den dårlige nyheten var at Assyria, den allierte «vennen» han hadde bedt om hjelp, skulle bli en langt farligere fiende enn Syria og Israel hadde vært. Da Ahas avviste Guds tilbud om utfrielse, var han garantert nederlag. Hvis Ahas trodde verden falt fra hverandre for ham nå, skulle det bare bli verre!

«Det er bedre å søke tilflukt hos Herren enn å stole på fyrster» (Sal 118,9). Hvordan kunne Ahas stole på at Tiglat-Pileser 3 ville nøye seg med å ta landene i nord og respektere Juda? Assyrernes skrifter viser at deres maktbegjær var umettelig.

`Les 2 Kong 16,10–18 og 2 Krøn 28,20–25. Hva skjedde med Ahas? Hvilket åndelig prinsipp ser vi her? Hvorfor skal vi ikke bli overrasket over det han gjorde?`

2 Krøn 28,20–23 summerer resultatet av at Akas ba om hjelp fra Assyria i stedet for å stole på Herren.

`Vår naturlige tilbøyelighet er å stole på det vi kan se, føle, smake, ta på – verdens ting. Men verdens ting forgår. Se 2 Kor 4,18. Hva sier teksten oss? Hvordan kan vi anvende budskapet på oss selv? Og hvilken forskjell vil det gjøre?`