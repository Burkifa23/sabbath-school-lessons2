---
title:  Misjonsfortelling
date:  22/01/2021
---

#### Venner med Gud

_Masja (17), Russland_

Da Masja var fem år, var hun vitne til at storesøsteren ble døpt i Novokuznetsk i Sibir. Hun så henne gå ned i vannet og at pastoren og menighetsmedlemmene gratulerte henne etterpå. Dåpen var en vidunderlig opplevelse, og hun tenkte på den et helt år.

Da hun var seks, fortalte hun mor at hun ville bli døpt, men så tenkte hun at det nok var litt tidlig. Ti år var bedre.

Årene gikk, og da tiårsdagen nærmet seg, ba hun pastoren om å få bli døpt. Han fikk henne med i en dåpsklasse sammen med åtte andre. Det var interessant, men da Masja var 11, ble pastoren flyttet. Den nye pastoren ville ikke døpe henne: «Du er for ung.» Masja var skuffet og snakket ikke med ham på en stund.

Da hun var tolv, spurte hun igjen om å bli døpt. Han sa ja og lot henne bli med i dåpsklassen. Etter fire måneder sluttet hun. Det var ikke interessant lenger. Hun tenkte på hvor lenge hun hadde ønsket dåp og pastoren hadde nektet, og hun tenkte på å forlate menigheten.

Hun likte ikke skolen heller, og hadde ikke mange venner. En dag spurte mor om hun ville gå på internatskolen Zaoksky Christian School. Masja ønsket en ny start, så hun sa ja. Sommeren før skolen begynte, ble hun døpt. Men hun var den samme etter dåpen.

De første ukene på Zaoksky var hun ensom og nedfor. En teologistudent ved universitetet snakket med henne. «Gud vet hva du trenger,» sa han. «Han er her, og vi kan snakke til ham som til en venn.»

Masja bestemte seg for å prøve å snakke med Gud. Hun fant et stille sted og åpnet seg for Gud: «Tilgi meg at jeg ikke har snakket med deg på lenge. Jeg er lei for at jeg ikke har blitt kjent med deg. Jeg skulle ikke ha blitt sint på pastoren som ikke ville døpe meg.» Hun ble fylt med fred. For første gang følte hun at Gud var nær.

Etter det har ikke livet vært det samme. «Nå har jeg en venn jeg kan snakke med alltid, og jeg trenger ikke lete etter ham,» sa hun.

En del av offeret 13. sabbat dette kvartalet skal hjelpe Zaoksky Christian School å bygge sin egen skolebygning. Nå låner skolen klasserom fra universitetet, og offeret vil gi barna deres eget sted å være.