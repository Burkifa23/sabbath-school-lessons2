---
title:  Videre studium
date:  22/01/2021
---

Les «Kan de levende samtale med de døde?» i _Alfa og Omega_, bind 8, side 60–69 [GC 551–562].

«I det gamle Israel var det noen som, i likhet med spiritistene i vår tid, påstod at de hadde forbindelse med de døde. Men Bibelen sier at «gjenferd og spådomsånder» som disse overnaturlige vesener ble kalt, er «demoniske ånder» (se 4 Mos 25,1–3; Sal 106,28; 1 Kor 10,20; Åp 16,14). Å søke kontakt med åndeverdenen var en styggedom som var forbudt under dødsstraff (3 Mos 19,31; 3 Mos 20,27). Ordet trolldom vekker bare forakt nå til dags. Påstanden om at mennesker kan få kontakt med onde ånder, oppfattes som en myte fra den mørke middelalder. Men spiritismen har hundretusener, ja millioner av tilhengere. Den har fått innpass i vitenskapelige kretser, har trengt seg inn i kristenheten og er blitt godt mottatt av myndigheter og endog ved kongelige hoff. Dette gigantiske bedrag er ikke annet enn en gjenopplivelse i ny forkledning av de trolldomskunster som ble fordømt og forbudt i gammel tid.» – _Alfa og Omega_, bind 8, side 64 [GC 556].

**Spørsmål til drøftelse**

`Snakk sammen om hvordan spiritismen fremstilles i filmer, bøker, TV og populærkulturen. Hvis ikke noe kan gjøres for å stoppe det, hvordan kan vi da varsle andre om farene ved det som mange oppfatter som bare ufarlig underholdning? Hvorfor er en riktig forståelse av de dødes tilstand så viktig for å kunne være beskyttet mot disse bedragene?`

`Les Jes 8,20. Gjengi det med dine egne ord. La forskjellige mennesker i klassen lese versjonene sine høyt. Hva sier Gud her?`

`Bruk mer tid på å forstå hva det vil si å elske og frykte Gud samtidig. Hvordan kommer kjærligheten av denne frykten? Eller er det frykten som kommer av vår kjærlighet? Snakk om dette.`

**Sammendrag**

Med Jesajas handlinger og familie, ikke bare hans ord, understreket Gud budskapet om advarsel og håp: Det eneste trygge er å stole på at Gud vet hva han gjør. Han har både kjærlighet og makt til å veilede, beskytte og sørge for dem som lar ham gjøre det. For dem som vender seg til andre makter, er det bare mørke.