---
title:  Ingenting å frykte når vi frykter Gud
date:  20/01/2021
---

I sin første tiltredelsestale sa president Franklin D. Roosevelt til et folk som var motløst under den store depresjonen: «Det eneste vi trenger å frykte er frykten selv.» – USA Capitol, Washington, DC (4. mars 1933). Jesajas budskap til deprimerte mennesker er: «Vi har ingenting å frykte når vi frykter Gud.»

Gud sa at Jesaja ikke skulle frykte det folket hans fryktet, men frykte ham (Jes 8,12–13). Dette er et viktig tema i Skriften. I Åp 14,6–12 leser vi om tre engler som forkynner et budskap til hele verden: Frykt Gud og gi ham ære i stedet for å frykte og gi ære til den jordiske makten (kapittel 13).

`Hvordan forstår du tanken om å «frykte» Gud? Hva betyr det, spesielt i lys av budet om at vi også skal elske Gud (Matt 22,37)?`

Sann frykt for Gud som hellig betyr at du anerkjenner ham som universets største makt. Slik frykt overvinner all annen frykt. Hvis han er med deg, kan ingen røre deg uten hans tillatelse. Hvis han er mot deg fordi du har gjort opprør mot ham, kan du løpe, men du kan ikke gjemme deg!

`Er ikke tanken om at vi skal frykte Gud i strid med 1 Joh 4,18? «I kjærligheten finnes det ikke frykt: Den fullkomne kjærligheten driver frykten ut. For frykten bærer straffen i seg, og den som frykter, er ikke blitt fullendt i kjærligheten.»`

Det finnes forskjellig slags frykt. Hvis noen med fantastisk makt er din venn og dere elsker hverandre, frykter du ikke denne personen i den forstand at du tror han eller hun vil skade deg. Men du har en slags frykt i den forstand at du kjenner og respekterer personens makt og grensene for forholdet mellom dere.

`Som troende skal vi ikke elske det verdslige mennesker elsker (1 Joh. 2,15). Er det også ting verden frykter som vi ikke skal frykte? Hva er det, og hvorfor skal vi ikke frykte det? Og hvilke ting er det verden ikke frykter som vi skal frykte? Se f.eks. Matt 10,28; Jer 10,2–3.`