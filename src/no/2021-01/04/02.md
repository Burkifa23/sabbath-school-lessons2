---
title:  Profetien oppfylt
date:  17/01/2021
---

I Jes 7,14–16 er Immanuel et tegn som er forbundet med Ahas’ dilemma: Før barnet Immanuel ble gammelt nok til å velge mellom forskjellig slags mat, skulle «det bli øde i landet til de to kongene du frykter» (Jes 7,16). Dette er landet og kongene i Syria og nordriket Israel (se Jes 7,1–2; Jes 7,4–9), og profeten gjentar Guds løfte om at deres makt snart skulle være slutt.

`Hvorfor nevner Jesaja «rømme og honning» som gutten måtte spise? Jes 7,15.`

Avlingene og jordene i Juda ville bli ødelagt av assyrerne (Jes 7,23–25). Så folket, også den gammeltestamentlige Immanuel, hvem han nå enn var (Jes 7,14–15), ville bli nødt til å spise nomademat (Jes 7,21–22). De ville være fattige, men de ville ha nok til å overleve.

`Når ble profetien om Syria og Nord-Israel oppfylt? 2 Kong 15,29–30; 2 Kong 16,7–9; 1 Krøn 5,6; 1 Krøn 5,26.`

Denne profetien ble uttalt ca. 734 f.Kr. Som svar på Ahas’ bestikkelse gjorde Tiglat-Pileser 3 det han nok ville ha gjort uansett: Han knuste koalisjonen i nord, tok Galilea og områdene på andre siden av Jordan i Nord-Israel, bortførte noe av befolkningen og gjorde om territoriene til assyriske provinser (734–733 f.Kr.). Resten av Israel ble reddet da Hosea overga seg og betalte tributt etter å ha drept kong Pekah. I 733 og 732 f.Kr. inntok Tiglat-Pileser Damaskus, hovedstaden i Syria. Så gjorde han Syria til assyriske provinser. Innen 732, ca. to år etter Jesajas spådom, var Syria og Israel definitivt beseiret, og spillet var slutt for de to kongene som hadde truet Ahas.

Kort etter at Salmanassar 5 erstattet Tiglat-Pileser 3 i 727 f.Kr., begikk kong Hosea av Israel politisk selvmord ved å gjøre opprør mot Assyria. Assyrerne tok hovedstaden Samaria i 722 f.Kr. og deporterte tusenvis av israelitter til Mesopotamia og Media, der de til slutt ble absorbert i lokalbefolkningen og mistet sin identitet (se Jes 7,8 – innen 65 år ville Efraim ikke lenger være et folk). Gud hadde sagt hva som ville skje med Judas fiender, men hans poeng med Ahas var at dette ville skje uansett, uten at han måtte stole på Assyria.

`Tenk hvor lett det ville ha vært å miste troen hvis du bodde i Nordriket mens alt dette skjedde. Hva kan vi gjør for å bevare troen slik at vi kan holde stand når fremtidige ulykker kommer? Se 1 Pet 1,13–25.`