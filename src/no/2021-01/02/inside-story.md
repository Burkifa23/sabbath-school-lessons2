---
title:  Misjonsfortelling
date:  08/01/2021
---

#### Tungetalens gave

_Anatolij Golovizin (28), Russland_

Anatolij fra Kasakhstan lovte Gud å bli pastor etter at han ble helbredet for en langvarig sykdom, men han var fra en fattig familie i en fattig landsby. Så han dro til Russland for å arbeide.

«Gud, hva vil du med meg?» ba han hver dag. Han merket at Gud svarte: «Bli tolk.» Anatolij lo. Alle i familien var ingeniører, ingen kunne fremmedspråk, og han var ikke lærenem. Men han glemte ikke tanken om språkstudier og dro hjem til sin mor i Ushtobe i Kasakhstan.

«Jeg vil bli tolk,» sa han. Mor ble overrasket. «Det er ikke noe for deg, du kan bare russisk og kasakh.» Anatolij ga seg ikke, og mor ble med til høyskolen i Taldikurga, den nærmeste byen der de underviste i engelsk. Anatolij strøk til opptakseksamen.

Men han glemte ikke tanken, og en dag mens han leste 2 Kor 12,8 og 10 skjønte han at evnen til å tale forskjellige språk var en gave fra Den hellige ånd. Han bøyde hodet og ba: «Gud, gi meg denne gaven.»

En måned senere fant han en engelsk lommeparlør på bakken. Etter å ha lest to sider lukket han boken og husket hvert eneste engelske ord. Forbauset gjentok han ordene om og om igjen.

«Det må være en slags fantasi,» tenkte han. Han åpnet boken og leste ti sider til før han ga den til mor. «Les hva som helst på russisk,» sa han. Hun leste flere setninger, og han oversatte til engelsk. Anatolij funderte på om han hadde fått tungetalens gave.

Anatolij tok et engelskkurs på hjemstedet, høstet vannmeloner og kjøpte sin første PC og mobil for pengene. Nå lærte han mer engelsk på nettet, og året etter kom han inn på høyskolestudiet. Rektor kjeftet på ham fordi han ikke møtte opp på lørdager, men han gjorde det så godt at han fikk delta i en nasjonal konkurranse. Og da han ble nummer to og vant 200 dollar i premie, sa rektor: «Gå i kirken! Jeg blir med, jeg også.» Og det gjorde han.

Anatolij tok eksamen i engelsk og tyrkisk med glans. Han lærte spansk på en adventistskole i Kirgisistan. Menighetens ledere sendte ham til Argentina for å finpusse spansken, og der lærte han portugisisk. Etterpå arbeidet han som tolk og språklærer for Adventistkirken i Kasakhstan i tre år før drømmen gikk i oppfyllelse og han kom til Zaoksky Adventist University for å bli pastor.

«Gud er den samme som før,» sier Anatolij. «Hvis vi ber om hans gaver, får vi dem.» Han planlegger å dra tilbake til Kasakhstan og arbeide som pastor.

En del av offeret 13. sabbat skal hjelpe Zaoksky Christian School å få sine egne skolebygninger. Takk for at du planlegger et rundhåndet offer.