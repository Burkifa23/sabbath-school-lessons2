---
title:  Guds sendebud
date:  06/01/2021
---

«Da hørte jeg Herrens røst. Han sa: «Hvem skal jeg sende, og hvem vil gå for oss?» Jeg sa: «Jeg! Send meg!» (Jes 6,8).

Da han var renset, besvarte Jesaja straks kallet til en som kunne være Guds sendebud. I NT ville Jesaja ha blitt kalt apostel, det vil si «en som blir sendt».

I motsetning til enkelte andre profetiske bøker begynner ikke Jesajas bok med en skildring av profetens kall (se Jer 1,4–10; Esek 1–3). Med andre ord må han ha blitt kalt til å være profet før hendelsene i kapittel 6. Bibelen viser at et møte med Gud kan oppmuntre en profet også etter at tjenesten har startet (Moses: 2 Mos 34; Elia: 1 Kong 19). I motsetning til andre eksempler, der Gud forteller noen at de skal være profeter, melder Jesaja seg frivillig til et spesielt oppdrag. Det ser ut til at kapitlene 1–5 skildrer forholdene da Jesaja ble kalt og at Gud ga ham en ekstra oppmuntring i tempelet da han stadfestet hans oppdrag som Guds profetiske talerør.

`Gud oppmuntret Jesaja i sitt tempel. Er det andre steder i Bibelen som viser at Guds helligdom er et oppmuntringens sted? Sal 73 (se særlig Sal 73,17), Hebr 4,14–16; Hebr 10,19–23; Åp 5. Hva sier disse tekstene oss?`

Helligdommen er ikke bare et mektig sted, det er et sted der de svake og feilende kan finne tilflukt. Vi blir beroliget når vi vet at Gud arbeider for å frelse oss i Kristus, vår øversteprest.

Johannes så også Kristus fremstilt som et offerlam som var blitt slaktet, med halsen skåret over (Åp 5,6). Det var ikke noe pent syn. Beskrivelsen viser at selv om Kristus sto opp fra de døde og er i himmelen, bærer han stadig korsfestelsen med seg. Han løftes fremdeles opp for å trekke alle mennesker til seg ved sitt alter.

`Hvordan har du funnet oppmuntring ved å gå inn i Guds tempel i himmelen ved tro, i bønn? Hebr 4,16 ber deg komme frem for Guds trone for å «finne barmhjertighet og nåde som gir hjelp i rette tid». Hvordan ville du svare hvis du ble spurt hvordan du har funnet nåde og barmhjertighet i rette tid?`