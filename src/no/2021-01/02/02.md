---
title:  Kongen er død. lenge leve kongen!
date:  03/01/2021
---

`Jes 6,1 handler om kong Ussias død. Les 2 Krøn 26 og svar på spørsmålet: Hva er så viktig med kong hans død?`

Det kan sies flere ting om kongens død.

1. Ussias regjeringstid var lang og preget av velstand, men «da han hadde fått stor makt, ble hjertet hans ødelagt av hovmod» (2 Krøn 26,16) og han prøvde å ofre røkelse i tempelet. Da prestene stoppet ham fordi han ikke var etterkommer av Aron (2 Krøn 26,18), ble han sur. Der og da, mens kongen nektet å la seg irettesette, slo Gud ham med en hudsykdom som han hadde «til sin dødsdag. Han måtte bo i et hus for seg selv, og han var utestengt fra Herrens hus» (2 Krøn 26,21). Det er ironisk at Jesaja så Gud, den rene, udødelige, kongen i sitt tempel nettopp det året den urene kongen døde!
2. Kontrasten mellom Ussia og Jesaja er slående. Ussia strakte seg etter hellighet av feil grunn (stolthet), og ble i stedet rituelt uren, slik at han ble avskåret fra det hellige. Men Jesaja lot Guds hellighet nå ham. Han innrømte sin svakhet og lengtet etter moralsk renhet, som han fikk (Jes 6,5–7). I likhet med skatteoppkreveren i Jesu lignelse gikk han rettferdig bort: «For hver den som setter seg selv høyt, skal settes lavt, og den som setter seg selv lavt, skal settes høyt» (Luk 18,14).
3. Det er en påfallende likhet mellom Ussias spedalske kropp og hans folks moralske tilstand: «Fra hode til fot er ingenting helt, flenger og skrammer og åpne sår» (Jes 1,6).
4. Ussias død ca. 740 f.Kr. markerer en stor lederkrise i Guds folk. Når en enehersker dør, er landet sårbart. Men Juda var spesielt utsatt, for Tiglat-Pileser 3 hadde inntatt tronen i Assyria i 745 f.Kr. og straks gått på krigsstien og gjort Assyria til en uovervinnelig supermakt. Alle land i Midtøsten var nå truet. I denne krisetiden oppmuntret Gud Jesaja ved å vise at han fortsatt hadde kontroll.

`Les 2 Krøn 26,16. Hvordan kan vi bli utsatt for det samme? Hvordan kan korset beskytte oss mot denne fallgruven?`