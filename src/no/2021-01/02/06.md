---
title:  Appellen
date:  07/01/2021
---

`Hvorfor ga Gud Jesaja et så merkelig budskap til folket da han sendte ham på nytt? (Jes 6,9–10).`

Det er ingen grunn til å tro at Jesaja hørte feil eller at budskapet ikke er viktig, for Jesus siterte dette avsnittet for å forklare hvorfor han underviste i lignelser (Matt 13,13–15).

Gud vil ikke at noen skal gå til grunne (2 Pet 3,9), og det forklarer hvorfor han sendte Jesaja til folket i Juda – og Jesus til verden. Gud ønsker ikke å ødelegge, men å redde for evig. Noen reagerer positivt på appellene hans, men andre blir mer innbitt i sin motstand. Likevel fortsetter Gud å appellere til dem, så de får flere muligheter til å omvende seg. Men jo mer de står imot, desto hardere blir de. Det Gud gjør mot dem, fører altså til hardere hjerter, mens han ville foretrekke at de myknet opp. Guds kjærlighet til oss er den samme, men vårt svar på hans kjærlighet er viktig for resultatet.

Enten det er Moses, Jesaja, Jeremia, Esekiel eller Jesus, er tjenerens oppgave å fortsette å appellere, selv om folk avviser budskapet. Til Esekiel sa Gud: «Og enten de vil høre eller ikke – for de er en trassig ætt – så skal de forstå at en profet har vært hos dem» (Esek 2,5). Gud og hans tjenere gir menneskene muligheten til et rettferdig valg ved at de får nok advarsler (se Esek 3,16–21), selv om de velger ødeleggelse og eksil til slutt (Jes 6,11–13).

`Og i lys av dette, hvordan skal vi forstå at Gud forherdet faraos hjerte?`

«Men jeg vil gjøre hans hjerte ubøyelig» (2 Mos 4,21). Dette er den første av ni ganger da Gud sa han ville forherde faraos hjerte. Men farao forherdet også sitt hjerte ni ganger (se f.eks. 2 Mos 8,15; 2 Mos 8,32; 2 Mos 9,34).

Farao må ha hatt en slags fri vilje, ellers kunne han ikke ha forherdet sitt hjerte. Men det at Gud også forherdet hans hjerte, viser at Gud innledet de omstendighetene som farao reagerte på da han tok sine valg og avviste de tegnene Gud hadde gitt ham. Hadde farao vært åpen for tegnene, ville hjertet hans blitt mykere og ikke forherdet av dem.

`Har du noen gang følt at hjertet ditt har blitt hardere overfor Den hellige ånd? Tenk gjennom hva som gjorde at det skjedde. Hvordan ser du på det nå hvis du ikke syntes at tanken var skremmende da (det er jo noe av det å ha et hardt hjerte dreier seg om)? Hvordan kan du slippe unna? Se 1 Kor 10,13.`