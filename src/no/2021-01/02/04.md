---
title:  Ny personlighet
date:  05/01/2021
---

Bare øverstepresten kunne komme frem for Gud i Det aller helligste på forsoningsdagen, og da dekket av røkelse, ellers ville han dø (3 Mos 16,2; 3 Mos 16,12–13). Jesaja så Herren enda han ikke var øversteprest, og han brente ikke røkelse! Tempelet fylt med røyk (Jes 6,4) minner oss om skyen der Guds herlighet viste seg på forsoningsdagen (3 Mos 16,2). Jesaja trodde han var dødsens (jfr. 2 Mos 33,20; Dom 6,22–23) og ropte ut i erkjennelse av sin og folkets synd (Jes 6,5). Dette minner om øversteprestens bekjennelse på forsoningsdagen (3 Mos 16,21).

«Idet han liksom stod der i lyset av Guds nærhet i Det aller helligste, var han klar over at han i sin egen ufullkommenhet og svakhet umulig kunne skjøtte den gjerning han var blitt kalt til.» – _Alfa og Omega_, bind 3, side 143 [PK 308].

`Hvorfor brukte serafen et glødende kull fra alteret for å rense Jesajas lepper? Jes 6,6–7`

Serafen sa at berøringen av profetens lepper fjernet hans skyld og synd (Jes 6,7). Synden er ikke spesifisert, men den behøver ikke være bare feil ordbruk, for lepper betyr ikke bare tale, men hele personen. Etter renselsen kunne Jesaja lovprise Gud med rene lepper.

Ild er et renselsesmiddel, for det brenner bort urenhet (se 4 Mos 31,23). Men serafen brukte et kull fra den hellige ilden på alteret som Gud hadde tent og som hele tiden brant der (3 Mos 6,12). Så serafen gjorde Jesaja både hellig og ren. Dessuten: Under tilbedelsen ved helligdommen, tok man kull fra alteret for å tenne røkelse. Se 3 Mos 16,12–13: øverstepresten skal ta et røkelseskar med kull fra alteret og bruke det til å tenne røkelsen. Men her bruker serafen kullet på Jesaja i stedet for på røkelsen (Jes 6). Mens Ussia ønsket å ofre røkelse, ble Jesaja som røkelse! Akkurat som hellig ild tenner røkelsen for å fylle Guds hus med hellig duft, lyser det opp profeten for å spre et hellig budskap. Det er ikke tilfeldig at Gud nå (fra Jes 6,8) sender Jesaja ut til sitt folk.

`Les Jesajas reaksjon på synet av Gud (Jes 6,5). Hvordan er den et uttrykk for det grunnleggende problemet, at et syndig folk lever i et univers skapt av en «hellig, hellig, hellig» Gud? (Jes 6,3). Hvorfor var Kristus og korset det eneste mulige svaret på problemet? Hvordan løste korset problemet?`