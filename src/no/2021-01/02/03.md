---
title:  «Hellig, hellig, hellig»
date:  04/01/2021
---

Legg merke til det som blir beskrevet i disse versene. Kongen dør under stor politisk uro (assyrerne er på krigsstien). For Jesaja kunne det ha vært en fryktelig tid da han ikke visste hvem som hadde kontroll.

Og hva skjer? Mens Jesaja hadde synet og så Guds brennende herlighet på tronen, hørte han serafenes vekselsang med ordene «hellig, hellig, hellig» og følte hvordan gulvet ristet under ham mens han kikket gjennom den virvlende røyken som fylte tempelet. Det må ha vært litt av en opplevelse. Nå visste Jesaja hvem som hadde kontroll, uansett hva som skjedde.

`Hvor er Gud i synet? (se Jes 6,1.) Hvorfor viste Herren seg for Jesaja her, og ikke et annet sted? Se 2 Mos 25,8; 2 Mos 40,34–38.`

Esekiel, Daniel og Johannes var i eksil da de fikk synene (Esek 1; Dan 7,9–10 og Åp 4–5). Som Jesaja trengte også de forsikring om at Gud hadde kontroll selv om verden falt fra hverandre. (Daniel og Esekiel var fanger hos et folk som hadde ødelagt deres nasjon, og Johannes var forvist til en øy av en politisk makt.) Synene ga dem det de trengte for å holde ut i en krisesituasjon.

«Idet Jesaja betraktet Herrens herlighet og storhet, ble han overveldet av Guds renhet og hellighet. Skaperens absolutte fullkommenhet stod i den skarpeste kontrast til det syndige levesett hos dem som i likhet med ham selv lenge hadde vært regnet blant det utvalgte folket – Israel og Juda.» – _Alfa og Omega_, bind 3, side 142–143 [PK 307].

Guds hellighet understrekes i Jesajas syn og er grunnleggende for hans budskap. Gud er en hellig Gud, og han krever hellighet av sitt folk, en hellighet han vil gi dem hvis de vender om fra ondskap og underkaster seg ham i tro og lydighet.

`Vi har alle vært der hvor alt syntes tapt. Fortell hvordan Herren hjalp deg å bevare troen i denne krisen, selv om du ikke fikk et syn av «Herrens herlighet» slik som Jesaja. Hva har det lært deg som du kan dele med andre?`