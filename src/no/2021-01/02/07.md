---
title:  Videre studium
date:  08/01/2021
---

«Ondskapen var blitt så utbredt i alle samfunnslag at de få som fortsatt var tro mot Gud, ofte ble fristet til å miste motet og gi seg over i fortvilelse. Det så ut som om Guds plan med Israel holdt på å slå feil og at det opprørske folket skulle lide samme skjebne som Sodoma og Gomorra.

Under disse forhold var det ikke så merkelig at Jesaja vek tilbake for ansvaret da han de siste år av Ussias regjeringstid ble kalt til å formidle Guds advarsler og irettesettelser til Juda. Han visste at han ville møte innbitt motstand. Når han tenkte på sin egen manglende evne til å mestre situasjonen, og på folkets gjenstridighet og vantro, føltes oppgaven håpløs. Skulle han i fortvilelse oppgi sin gjerning og la Juda dyrke sine avguder i fred? Skulle Ninives guder ha makten på jorden og trosse himmelens Gud?» – _Alfa og Omega_, bind 3, side 142 [PK 306, 307].

**Spørsmål til drøftelse**

`Hva vil du svare hvis en skeptiker eller ateist utfordrer deg med spørsmålet: «Hvordan kan du vise at din Gud har kontrollen?»`

`Hvorfor lider uskyldige mennesker hvis Gud har kontrollen? Betyr Jes 1,19–20 at bare gode ting vil skje Guds trofaste folk her i livet og at bare onde ting skjer med dem som gjør opprør mot ham? Se Job 1 og 2; Sal 37; Sal 73. Kan vi forene vår forståelse av Guds natur med det vonde som skjer med mennesker? Er det nødvendig?`

`Hvorfor er det så mange hint om den store forsoningsdagen i Jes 6? På denne årlige dommedagen renset Gud sitt folk ved å rense de trofaste for synd (3 Mos 16,30) og utrydde de utro (3 Mos 23,29–30).`

**Sammendrag**

I en utrygg tid, da menneskelige ledere var svake, fikk Jesaja et storslått syn om universets øverste leder. Jesaja var forsteinet av utilstrekkelighet, men renset og styrket av Guds barmhjertighet, og han var klar til å gå ut som Guds sendebud til en fiendtlig verden.