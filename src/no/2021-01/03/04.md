---
title:  En ny sjanse
date:  12/01/2021
---

Ahas svarte ikke på Jesajas oppfordring til tro. Så Gud var barmhjertig og ga kongen en ny sjanse. Han ba ham be om et tegn som var dypt som dødsriket eller høyt som himmelen (Jes 7,11). Her er en av de største invitasjonene til tro som noen gang er gitt. Gud la ikke inn begrensninger med liten skrift. Han begrenset ikke engang tilbudet til halvparten av riket, slik verdens herskere gjorde når de nådde den øvre grensen for sin gavmildhet (se Est 5,6; Est 7,2; Mark 6,23). Han var villig til å tømme himmelen og jorden for en ond konge hvis han bare ville tro! Ahas kunne ha bedt om et fjell av gull eller så mange soldater som sandkornene ved Middelhavet.

`Hvorfor svarte Ahas slik han gjorde? Se Jes 7,12.`

Ved første øyekast virker svaret fromt og ærbødig. Han ville ikke sette Gud på prøve, slik israelittene hadde gjort århundrer før, under vandringen i ødemarken (2 Mos 17,2; 5 Mos 6,16). Men her ba Gud kongen sette ham på en prøve (se Mal 3,10). Hadde han tatt Gud på ordet, ville det ha behaget ham, ikke testet hans tålmodighet. Men Ahas var ikke engang villig til å la Gud hjelpe ham til tro. Han stengte for hjertedøra så troen ikke skulle ha noen sjanse.

`Les Jes 7,13. Hva sier Jesaja?`

Jesaja påpekte at når Ahas nektet å sette Gud på prøve, tilsynelatende for ikke å trette ham, trettet han faktisk Gud. Men det mest urovekkende ved verset er at Jesaja taler om «min Gud», i kontrast til Jes 7,11, der vi leser at profeten oppfordret kongen til å be om et tegn fra «din Gud». Da Ahas avviste tilbudet, sa han nei til å ha Herren som sin Gud. Herren var Jesajas Gud, men ikke Ahas’ Gud.

`Hva lærer dagens avsnitt oss om Guds tålmodighet og vilje til å frelse alle? Hva sier det også om blindheten og hardheten i menneskets hjerte når det ikke har overgitt seg til Herren? Tror du Ahas ville ha trodd selv om Gud hadde gitt ham et tegn han hadde ønsket seg? Begrunn svaret.`