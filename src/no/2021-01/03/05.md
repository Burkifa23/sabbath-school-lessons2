---
title:  Sønnen som tegn
date:  13/01/2021
---

Tilbudet om et tegn så dypt som graven eller høyt som himmelen (Jes 7,11) fristet ikke Ahas. Så når Gud sier at han selv vil komme med et tegn (Jes 7,14), forventer vi at det vil få en dimensjon som bare Guds fantasi kunne tenke ut (se Jes 55,9; 1 Kor 2,9).

Men nei! Tegnet er en sønn. Men hvordan kan en ungjente som føder et barn og kaller det «Immanuel» være et tegn av bibelsk format?

`Hvem er kvinnen, og hvem er barnet?`

GT peker ikke noe sted på en oppfyllelse av dette viktige tegnet, i motsetning til tegnene andre fikk, f.eks. Gideon (Dom 6,36–40). Så her er noen mulige oppfyllelser basert på GT alene:

1. Fordi ordet for «ungjente» viser til en ung kvinne i ekteskapsalder, antar mange at hun er en gift kvinne i Jerusalem, kanskje Jesajas kone. Jes 8,3 nevner at Jesaja får en sønn med «profetkvinnen» (hans kone, hvis profetiske budskaper minst bestod av hennes barn (se Jes 7,3; Jes 8,18). Men denne sønnen fikk navnet Maher-Sjalal-Hasj- Bas (Jes 8,1–4), ikke Immanuel. Likevel er tegnene til de to guttene like, for før de ble gamle nok til å velge godt eller ondt, ville Syria og nordriket Israel bli ødelagt (Jes 7,16; Jes 8,4).
2. Noen mener at Immanuel er Hiskia, sønn av Ahas, som ble den neste kongen. Men navnet Immanuel blir aldri brukt om ham.
3. Siden Immanuel er litt mystisk, og navnet, som ofte oversettes med «Gud med oss», viser til Guds nærvær, kan han være den samme som den spesielle Sønnen som ble profetert i Jes 9 og 11. I så fall overgår hans opphøyde beskrivelse som guddommelig (Jes 9,6) og «Isais rotskudd» (Jes 11,10) alt som kan sies om den gode kong Hiskia.
4. En naturlig fødsel hos en ugift kvinne i ekteskapelig alder ville føre til et uekte barn (se 5 Mos 22,20–21). Hvorfor vil Gud bruke et slikt barn som et tegn som skal inspirere til tro?

I NT kalles Jesus Immanuel (Matt 1,21–23), født på mirakuløst vis og til en ugift, men forlovet jomfru. Jesus er også den guddommelige sønnen (Jes 9,6; Matt 3,17) og et «skudd», «Isais rotskudd» (Jes 11,1; Jes 11,10; Åp 22,16). Det kan tenkes at en tidligere «Immanuel», som beviste de profetiske oppfyllelsene for Ahas, fungerte som en forløper for Kristus. Vi vet ikke. Men vi vet det vi behøver å vite: «I tidens fylde sendte Gud sin Sønn, født av en kvinne» (Gal 4,4) for at Gud skulle komme oss nær.

`Tenk på den kjensgjerning at Kristus ble menneske. Hvilken trøst kan denne sannheten gi oss midt i en kald og skremmende verden?`