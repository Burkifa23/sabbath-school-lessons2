---
title:  Misjonsfortelling
date:  15/01/2021
---

#### Et nytt menneske

_Andrej Abramyan (22), Russland_

Da jeg var 15, trente jeg til å bli bokser. En dag etter trening slo tanken ned i meg: «Du er syk.»

Jeg slo fra meg tanken, men ble deprimert. Jeg var redd jeg var syk på sinnet og at jeg kunne bli kastet ut av skolen. To uker senere kom tanken: «Du vil være død om en måned.»

Livet mistet all mening. Alle trodde jeg bare var ute etter oppmerksomhet, men jeg hadde det dårlig og visste ikke hva som foregikk.

En dag i slutten av måneden klippet bestemor håret mitt, og jeg begynte å gråte. «Det er OK, jeg skal bare bli ferdig med hårklippen,» sa hun.

«Jeg dør,» sa jeg. Bestemor trodde jeg var ute etter oppmerksomhet, men jeg ville begå selvmord. Jeg kunne bare ikke. Jeg ble sittende på stolen etter hårklippen. Mor satt der også. Jeg så opp mot taket og ba inni meg: «Gud, hvis du er der, så hjelp meg.»

Ingenting skjedde. Jeg følte en sterk trang til å gå på badet og ta livet av meg. I samme øyeblikk så jeg et lys komme ned fra taket som et lyn. Det traff brystet mitt. Jeg kan ikke beskrive det. Det var behagelig. Jeg følte evigheten i meg. Det skjedde på et sekund.

Jeg spratt opp og ropte. «Lovet være Gud! Gud helbredet meg!»

Mor og bestemor så bekymret på meg. De hadde ikke sett lyset. Jeg omfavnet mor som om jeg ikke hadde sett henne på lenge. «Gud helbredet meg,» sa jeg. Jeg fant tvillingbroren min og fortalte om lyset. «Gud helbredet meg,» sa jeg. Han trodde det ikke. Han mente jeg diktet.

Bestemor trodde jeg var mentalt syk. Jeg skjønte at jeg nesten hadde tatt livet av meg, men at én hadde reddet meg. Der og da visste jeg at Gud fantes. Den dagen ble starten på en lang reise til Jesus. I dag studerer jeg til pastor ved Zaoksky Adventist University. De der hjemme er glade. De sier at jeg er et nytt menneske.

Gud helbredet meg, og jeg har ikke vært den samme siden. Jeg ropte til ham, og han hørte meg. Han hører og svarer bønner.

En del av offeret 13. sabbat vil hjelpe Zaoksky Christian School å reise sin egen skolebygning. Nå låner de rom på universitetet, og offeret vil gi barna egne klasserom. Takk for at du planlegger et godt offer.