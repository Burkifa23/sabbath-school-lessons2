---
title:  Fare nordfra
date:  10/01/2021
---

`Hvilken krise sto kong Ahas overfor tidlig i sin regjeringstid? 2 Kong 15,37–38; 2 Kong 16,5–6; Jes 7,1–2.`

Nord-Israel (Efraim) og Syria (Aram) gikk sammen mot det mindre landet Juda i sør. Dette skjedde da Juda var svekket av angrep fra edomittene og filisterne. Juda hadde sloss mot Israel før, men en allianse mellom Israel og Syria var en stor fare. Det ser ut til at disse landene ville tvinge Juda med i en koalisjon mot den mektige Tiglat-Pileser 3 fra Assyria («Pul» i 2 Kong 15,19), som truet dem med sitt voksende imperium. Israel og Syria hadde bilagt sin innbyrdes kamp for å møte en større fare. Hvis de kunne ta Juda og sette inn en marionetthersker der (Jes 7,5–6), kunne de bruke landets ressurser og arbeidskraft.

`Hva var Ahas’ løsning da hans verden falt fra hverandre? 2 Kong 16,7–9; 2 Krøn 28,16.`

I stedet for å innse at bare Gud kunne redde ham og landet, prøvde Ahas å bli venner med Tiglat-Pileser 3, hans fienders fiende. Assyrerkongen ville gjerne hjelpe ham mot Syria og Israel. Ikke nok med at Tiglat-Pileser fikk Ahas’ bestikkelse, han fikk også en god unnskyldning for å ta Syria, og gjorde det prompte (2 Kong 16,9). Alliansen mellom Syria og Israel var ingen trussel lenger. På kort sikt så det ut til at Ahas hadde reddet Juda.

Det Ahas gjorde, er ingen overraskelse. Han hadde vært en av de verste kongene som hadde regjert Juda (se 2 Kong 16,3–4; 2 Krøn 28,2–4).

`Når vi leser om hvordan Ahas var, forstår vi at han reagerte slik på fare. Hva kan dette lære oss på det personlige plan? Hvilken grunn er det til å tro at vi vil stole på Gud når virkelige prøvelser kommer hvis vi ikke følger ham nå? (se Jak 2,22; Jer 12,5).`