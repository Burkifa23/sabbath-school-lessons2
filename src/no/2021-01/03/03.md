---
title:  Forsøk på å gripe inn
date:  11/01/2021
---

Mens Ahas overveide alternativene mot trusselen fra Israel og Syria, visste Gud noe han ikke visste. For det første var det Gud som hadde latt problemene komme for å bringe ham til fornuft (2 Krøn 28,5; 2 Krøn 28,19). En appell til Tiglat-Pileser om hjelp virket logisk menneskelig sett, men Gud visste det ville bringe Juda under en utenlandsk kontroll som landet ikke kunne løsrive seg fra.

Det var høyt spill. Så Gud sendte Jesaja for å avskjære kongen (visstnok mens han inspiserte Jerusalems vannforsyning som forberedelse til en beleiring) for å få ham fra å kontakte assyrerkongen.

`Hvorfor ba Gud Jesaja om å ta med sønnen Sjear-Jasjub? (Jes 7,3).`

Ahas ville bli forfjamset da Jesaja hilste på ham og introduserte sønnen med navnet «En rest skal vende tilbake». Rest av hvem? Tilbake fra hva? Siden guttens far var profet, lød navnet som et illevarslende budskap om mennesker som gikk i fangenskap. Eller handlet det om å komme til Gud i betydningen å vende om? Budskapet fra Gud til Ahas var: Det betyr det du får det til å bety! Vend om fra syndene dine eller gå i fangenskap, og en rest vil komme tilbake fra fangenskapet. Valget er ditt!

`Hvordan talte Guds budskap til kongens situasjon? (Jes 7,4–9).`

Trusselen fra Syria og Israel var forbigående, og Juda ville bli spart. Makter som så enorme ut for Ahas, var i Guds øyne bare «to utbrente og rykende vedtrær» (Jes 7,4). Ahas behøvde ikke å be Assyria om hjelp.

Men for å kunne velge rett, måtte Ahas stole på Gud og hans løfter. Han trengte å tro for å stå støtt (Jes 7,9). Ordene for «tro» og «stå støtt» er fra den samme hebraiske roten som ordet for «sannhet» (det som er pålitelig) og ordet amen (bekrefter det som er sant/pålitelig). Ahas trengte å være sikker for å være sikker; han trengte å ha tillit for å være pålitelig.

`Se på den siste delen av Jes 7,9. Hvorfor er tro og tillit så viktig for å «stå støtt»? Støtt på hva? Hvilken plass har dette prinsippet i kristenlivet?`