---
title:  Tilgivelsens argument
date:  29/12/2020
---

`Les Jes 1,18. Se over verset flere ganger og skriv det du tror Herren sier her (les det i dets sammenheng).`

Gud har lagt frem bevis for at jødene er skyldige i kontraktbrudd (Jes 1,2–15), og han har bedt dem reformere seg (Jes 1,16–17). Appellen tyder på at det finnes håp. For hvorfor ber man en kriminell som fortjener døden om å legge om sin livsførsel? Hvordan kunne en dødsdømt fange «hjelpe den undertrykte, være forsvarer for farløse, føre enkers sak»? Men når Gud sier «Kom, la oss gjøre opp vår sak!» (Jes 1,18), ser vi at han ennå prøver å snakke fornuft til sitt folk for å få dem til å omvende seg fra sin ondskap, enda så fæle de var blitt.

Herren sier at dine røde synder skal bli hvite. Hvorfor er syndene røde? Fordi rødt er fargen på «blodet» (blodskyld) som hendene er fulle av (Jes 1,15). Hvitt er fargen på renhet, fraværet av blodskyld. Gud tilbyr seg å forandre dem. Slik talte David da han ropte til Gud om tilgivelse for at han tok Batseba og drepte mannen hennes (les Sal 51,7; Sal 51,14). I Jes 1,18 tilbyr Gud seg å tilgi sitt folk!

`Hvordan er Guds tilbud om tilgivelse et argument for at de skal legge om livet? Sammenlign Jes 1,18 med Jes 44,22.`

Nå ser vi hensikten med Guds advarsler til sitt folk. Han vil ikke forkaste folket, men føre det tilbake til seg. Tilbudet om tilgivelse er argumentet som støtter hans appell til folket om å rense seg moralsk (Jes 1,16–17). Hans tilgivelse gjør det mulig for dem å bli forvandlet ved hans kraft. Her ser vi frøene fra den «nye pakt», som er profetert i Jer 31,31–34, der tilgivelse er grunnlaget for et nytt gudsforhold. Vi starter «i minus», med en gjeld vi aldri kan betale tilbake. Når vi innser vårt behov for tilgivelse, er vi klar til å ta imot alt Gud har å gi.