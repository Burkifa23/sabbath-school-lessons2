---
title:  Misjonsfortelling
date:  01/01/2021
---

#### Kontroversiell minnepinne

_Aljona Pirozhok (20), Russland_

Aljona og sanggruppen hennes hadde kjørt fem timer av den tolv timer lange turen fra Zaoksky i Russland til Minsk i Hviterussland en vinterdag da bussens lys og varmeapparat sluttet å virke. De ringte Aljonas far på universitetet, for han var dyktig med busser og biler. Han sa de skulle vente på bensinstasjonen. Fire timer senere kom han, og det tok ham to timer å reparere bussen.

Mens de ventet, snakket de med en høy kraftkar som arbeidet på bensinstasjonen. Han var snill og ga dem massevis av urtete mens de ventet. Da bussen var fikset, takket de Aljonas far og fortsatte mot Minsk.

Etter en time kjente Aljona en sterk trang til å dra tilbake til bensinstasjonen. Hun ville gi den snille arbeideren en minnepinne med Ellen Whites Mot historiens klimaks. Minnepinnen var et vitnesbyrd hun og vennene pleide å gi til fremmede.

«Vi må tilbake til bensinstasjonen,» sa hun. De andre stønnet. «Vi burde gi mannen en minnepinne,» mente hun. «Ja, det burde vi,» sa Nikita, «men vi drar ikke tilbake.»

De drøftet saken i ti minutter. Nikita var mest imot å dra tilbake. Men så sa han plutselig: «Vi må tilbake!» «Hvorfor?» ropte de andre i kor. Nikita ble flau. «Jeg glemte mobilen på bensinstasjonen,» sa han og hang med hodet.

Bussen snudde. Alle var glade, spesielt Aljona. De ville vitne for mannen, men så husket Nikita hvor stor han var. «Kanskje vil han ikke ha den, han er sikkert ikke kristen, og vi så jo at han røykte.»

Da de nærmet seg bensinstasjonen, ba Aljona at Jesus ville åpne mannens hjerte så han ville ta imot minnepinnen og lese det som var på den.

Mannen møtte dem med Nikitas mobil. Han hadde ventet på dem. Aljona ga ham minnepinnen. Han smilte over hele ansiktet og takket. «Klart jeg skal se på minnepinnen,» sa han.

Aljona vet ikke om han holdt ord, men det er opp til Den hellige ånd, sier hun. «Folk er snillere enn vi tror, og de vil faktisk lære om Jesus.»

Dette kvartalet vil offeret 13. sabbat hjelpe Zaoksky Christian School å bygge grunnskole og videregående skole like ved Zaoksky Adventist University. For tiden låner skolen klasserom av universitetet, og med offeret vil barna kunne få sine egne klasserom.

Se Aljona på YouTube: bit.ly/Aljona-ESD.