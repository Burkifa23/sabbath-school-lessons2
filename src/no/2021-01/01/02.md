---
title:  Hør, dere himler!
date:  27/12/2020
---

Jesajas bok sier kort hvem forfatteren er («sønn av Amos»), kilden til hans budskap (et «syn») og emnet hans (Juda og hovedstaden Jerusalem under fire konger). Den peker også ut Jesajas primære publikum som folket i landet på den tiden han levde. Profeten talte til dem om deres tilstand og skjebne.

Ved å nevne kongene da han var aktiv, innsnevrer Jesaja publikum og forbinder boken med begivenhetene i en viss periode. Denne tidsrammen fører oss til 2 Kong 15–20 og 2 Krøn 26–32.

`Les Jes 1,2. Hva er kjernen i budskapet? Hva sier Herren? Hvordan har denne tanken gått igjen gjennom historien? Kan det også sies om kirken i dag? Begrunn svaret.`

Legg merke til at Jesajas budskap begynner med ordene «Hør, himler og lytt, jord» (se også 5 Mos 30,19; 5 Mos 31,28). Himmel og jord kan jo ikke høre og forstå, men han gjør det for å understreke sitt poeng.

Når en konge i Midtøsten inngikk en politisk avtale med en mindre hersker, påkalte han gudene sine som vitner for å understreke at ethvert brudd på avtalen garantert ville bli lagt merke til og straffet. Men da kongenes konge inngikk en pakt med israelittene på Moses’ tid, nevnte han ikke andre guder som vitner. Som den eneste sanne Gud ba han i stedet himmelen og jorden om å fylle denne rollen (se også 5 Mos 4,26).

`Les Jes 1,1–9. Bruk linjene nedenfor til å summere hva Judas synder var. Legg merke til hva syndene førte til. Hva hadde Juda gjort seg skyldig i, og hva førte det til? Hvilket håp ser vi i vers 9?`