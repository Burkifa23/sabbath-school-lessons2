---
title:  Illevarslende kjærlighetssang
date:  31/12/2020
---

`Les sangen i versene ovenfor. Hvordan skal lignelsen forstås?`

Gud forklarer ikke hva lignelsen betyr med en gang (se vers 7). Han brukte en lignelse så folket kunne se seg selv objektivt og innse sin sanne tilstand. Denne tilnærmingen benyttet Gud også med kong David (se 2 Sam 12,1–13). Ved å kalle det en «kjærlighetssang», avslører Gud straks sitt motiv overfor sitt folk. Hans forhold til dem er en følge av hans karakter, som er kjærlighet (1 Joh 4,8). Han forventer at kjærligheten gjengjeldes. Men i stedet for «gode druer» får han «beske druer», som betyr «illeluktende ting».

Hva mener Herren når han sier: «Hva mer kunne gjøres med vingården min enn det jeg alt hadde gjort?» (Jes 5,4).

I de neste versene sier Gud: «Og nå skal jeg si dere hva jeg vil gjøre med vingården min. Jeg tar bort gjerdet så den blir til beitemark, jeg river ned muren så den kan tråkkes ned. Jeg skal gjøre den til ødemark» (Jes 5,5–6).

Når vi synder, kutter ikke Gud forbindelsen straks ved å fjerne sin beskyttelse og ødelegge oss. Han er tålmodig og gir oss en mulighet til å ta imot tilgivelse (se 2 Pet 3,9). Han avviser ikke noen som svarer. Han appellerer så lenge det er håp om et svar. Han tar ikke nei for et svar ved første anledning, for han vet at vi er uvitende og forført av synden. Men kommer han ikke noen vei med oss, godtar han til slutt valget vårt og lar oss være slik vi har valgt å være (se Åp 22,11).

Hvis vi holder ved i å avvise Guds appeller gjennom hans Ånd, kan vi komme dit hvor det ikke er noen vei tilbake (Matt 12,31–32). Det er farlig å vende Kristus ryggen (Hebr 6,4–6). Det er grenser for hva Gud kan gjøre, for han respekterer vårt frie valg.

`Se tanken i Jes 5,4: «Hva mer kunne gjøres med vingården min» i lys av korset, der Gud ga seg selv som et offer for våre synder og betalte for vårt brudd på hans lov. Hva mer kunne han ha gjort for oss enn det han gjorde der? Når vi betrakter korset: Hvordan gir det oss frelsesvisshet og motiverer oss til å vende om og starte et nytt liv?`