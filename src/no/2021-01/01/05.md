---
title:  Spise eller bli spist
date:  30/12/2020
---

`Les Jes 1,19–31. Hvilket tema i denne teksten går igjen i hele Bibelen?`

Se den logiske strukturen i Jes 1,19–20: Hvis folket er villige og lydige mot Gud, skal de få spise det gode i landet (Jes 1,19). Men avviser de hans tilbud om tilgivelse og gjør opprør mot ham, blir de fortært av sverdet (Jes 1,20). Valget er deres. Versene inneholder altså en betinget velsignelse og forbannelse.

Jes 1 gjentar og anvender Moses’ ord da pakten med Israel ble opprettet: «I dag tar jeg himmel og jord til vitne mot dere. Jeg har lagt fram for deg liv og død, velsignelse og forbannelse» (5 Mos 30,19–20).

`Se på disse ordene. Det er ingen mellomting. Det er enten liv eller død, velsignelser eller forbannelser. Hvorfor tror du vi bare kan velge ett av to? Hvorfor ikke et kompromiss?`

Moses-ordene oppsummerer serien med advarsler, velsignelser og forbannelser som avslutter inngåelsen av pakten (5 Mos 27–30; se også 3 Mos 26). Pakten inneholder

1. historien om hva Gud hadde gjort for dem,
2. betingelser/bestemmelser (bud) som skal holdes om pakten skal stå ved lag,
3. henvisning til vitner, og
4. velsignelser og forbannelser som varsler hva som ville skje hvis de brøt paktsbetingelsene.

Disse punktene opptrer i samme rekkefølge i politiske traktater mellom ikkeisraelske folk, som hetittene. Da Gud innstiftet pakten med israelittene, brukte han en form de forsto, og understreket så sterkt som mulig paktens natur og følgene av det gjensidig bindende forholdet som de valgte å tre inn i. Fordelene med pakten var fantastiske, men brøt de avtalen, ville de være dårligere stilt enn noensinne.

`Tenk på din egen vandring. Hvordan har du opplevd det prinsippet om velsignelser og forbannelser som vi ser ovenfor?`