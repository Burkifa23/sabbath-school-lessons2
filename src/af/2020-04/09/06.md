---
title: 'Om ons lewens te deel'
date: 26/11/2020
---

`Lees 1 Tessalonisense 2:6–8. Wat sê Paulus hier wat ons in ons eie skole en kerke kan, en behoort te weerspieël?`

Ons leef in ‘n era waarin die bybelse begrip van die kerk so betekenisvol is, juis weens die aftakeling van die gemeenskap in die samelewing. Matteus 18:20 herinner ons:  “Want waar twee of drie in my Naam vergader, daar is Ek in hul midde.” Die Nuwe Testamentiese visie van wat kerk en gemeenskap is, het hoofsaaklik vorm aangeneem in die huise van gelowiges. Dis hier waar die gemeenskap in klein groepies ontmoet het om te bid, sing, Nagmaal te vier, en Jesus se woorde met mekaar gedeel het.

Hierdie aanbiddingsgroepe het ook die eerste kerkskole geword, waar nuwe lidmate aan die Bybel bekendgestel is en aan die nuwe lewenswyse wat in Jesus gevind word. Paulus se geskrifte, soos Romeine 12:2, “En word nie aan hierdie wêreld gelykvormig nie, maar word verander deur die vernuwing van julle gemoed”, is ‘n bewys dat die kerk hierdie opvoedingstaak baie ernstig opgeneem het.

Hierdie vroeë gelowiges het baie gou ontdek dat die evangelie die beste in gemeenskap (gemeentes) uitgeleef kan word. In hierdie aanbiddingsgemeenskappe het ons ‘n goeie rede om harder te sing, om vuriger te bid, en om sorgsamer en mededeelsaam te wees. Wanneer ons hoor hoe ander mense van God se goedheid praat, word ons bewus van hoe goed God vir ons was; wanneer ons hoor van mekaar se moeilikhede en seerkry, raak ons bewus van God se genesing in ons eie lewens, en ervaar ons ‘n hernude begeerte om instrumente van Sy genade en heling te wees.

In vandag se teksgedeelte verklaar Paulus dat die evangelie van God alles is: die krag van die kruis, die opstanding van die Here, die belofte van Sy wederkoms. Daar was net eenvoudig geen beter nuus in die hele wêreld nie, en Paulus het sy lewe alleen daaraan toegewy om eerstens die belangrike verhaal van Jesus met integriteit en toewyding te deel. En tog stel Paulus dit hier dat die boodskap van die evangelie die beste verstaan kan word, en die beste ondervind kan word, deur die handeling om die lewe met mekaar te deel. Ons moet dit nooit vergeet nie dat mense besig is om ons fyn dop te hou om te sien of ons lewens ‘n weerspieëling van die boodskap van genade is wat in die Bybel gevind word.

`Besin ernstig daaroor hoe jy leef, en vra jouself: Watter soort getuienis is ek vir diegene rondom my?`