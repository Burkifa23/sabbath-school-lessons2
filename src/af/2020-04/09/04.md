---
title: 'Leef soos dissipels'
date: 24/11/2020
---

Indien die kerk ernstig is in sy opdrag om ‘n krag in Christelike opvoeding te wees, is dit noodsaaklik dat ons by Jesus begin. Jesus het dissipels geroep. Hy het hulle geleer om sendingwerk te doen deur saam met hulle te stap. Jesus het aan hulle die geleenthede gebied om betrokke te raak by die lewens van mense om vir hulle te sorg en lief te hê. Jesus het hulle ook daagliks uitgedaag om deel te hê aan Sy visie van hoe hierdie wêreld kan lyk indien mense begin om mekaar te behandel soos broers en susters.

`Lees Lukas 4:18–23. Wat is Christus se boodskap aan ons, as Sy volgelinge?`

Drie jaar lank het die dissipels gekyk hoe Jesus, hulle onderwyser, die ideale van die koninkryk uitleef – ideale wat Hy in Sy eerste prediking in die sinagoge in Nasaret aangekondig het. Vergifnis, genade, en liefde het hand aan hand geloop met eensaamheid, toewyding, en swaarkry. As daar maar een les was om te leer, was dit dat dissipelskap nie iets is wat mens ligtelik opneem nie. Jy is lewenslank ‘n dissipel- nie net vir ‘n dag nie.

“Die Heiland se opdrag aan die dissipels het alle gelowiges ingesluit. Dit sluit alle gelowiges in Christus in tot die einde van tyd (. . .) Aan almal wat die hemelse inspirasie ontvang het, is die verkondiging van die evangelie toevertrou. Almal wat die lewe van Christus ontvang, is georden om te werk vir die redding van hulle medemens. Dit is vir hierdie werk dat die kerk georganiseer is, en almal wat by die kerk aansluit, word daardeur medewerkers van Christus.”—Ellen G. White, Die Koning van die Eeue, p. 822.

As hedendaagse dissipels van Jesus moet ons seker maak van beide ons deelgenootskap en aanbidding. Dis goed om te onthou dat dit Jesus was wat dissipelskap in die lewe geroep het. Al het die rabbis van Sy tyd ook volgelinge getrek, was dit Jesus wat manne en vroue geroep het om Hom te volg. Die rabbis kon hulleself nooit voorstel dat ‘n radikale oproep om eerder saam met Jesus te wees, baie belangriker sou wees as al hulle gebooie nie.

As Jesus se dissipels het ons nie slegs respek vir alle mense nie, maar sal ons ook saamwerk om ‘n plek te skep waar alle mense kan groei en ontwikkel.

Daarom moet alle Christen-opvoeding hierdie bewustheid van sending insluit, ‘n doel, nie slegs om ‘n bestaan te voer nie, maar om in ons eie sfeer dit te doen waartoe Jesus ons oproep: om in Sy voetspore van bediening aan die behoeftiges te volg, en om aan hulle die goeie nuus van die evangelie mee te deel.