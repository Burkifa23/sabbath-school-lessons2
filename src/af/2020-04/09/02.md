---
title: 'Ware christelike opvoeding'
date: 22/11/2020
---

Daar word ‘n verhaal van ‘n rabbi vertel wat in die slaperige oë van die jongmanne in sy klas gekyk het. Hy vra: “Manne, wanneer weet mens of die nag verby is en die dag begin het?”  ‘n Paar studente het versigtig hulle hande opgesteek. “Rabbi,” vra die een. “Is dit wanneer mens kan sê wat die verskil tussen ‘n vyeboom en ‘n olyfboom is?” “Nee.” ‘n Ander student het sy hand opgelig: “Rabbi, is dit wanneer jy die verskil tussen ‘n skaap en ‘n bok kan sien?” Na ‘n paar probeerslae het die rabbi aangekondig: “Manne, mens weet die nag het geëindig en die dag het begin wanneer jy in die gesig van iemand kyk wat jy nog nooit vantevore gesien het nie, en daardie vreemde persoon herken as ‘n broer of suster. Tot op daardie oomblik, ongeag hoe helder die dag is, is dit nog steeds nag.”

`Lees Lukas 10:30–37. Watter punt probeer Jesus hier tuisbring met hierdie verhaal? Wat behoort dit ons te vertel oor iets wat altyd deel moet wees van enige ware Christelike opvoeding?`

As Sewendedag-Adventiste is ons geseënd met ‘n oorvloed van leerstellige lig en waarheid (die toestand van die dode, die Sabbat, 1844 en die oordeel, die groot stryd, om ‘n paar te noem) wat selfs die meeste van die Christelike wêreld nog steeds nie verstaan nie. En al is hierdie waarhede hoe noodsaaklik, van watter nut is dit vir ons indien ons nie gaaf is met ander mense nie, indien ons altyd vooroordeel teenoor ander toon, en indien ons toelaat dat kulturele en sosiale verskille van ons omgewing die oorsaak is dat ons ander mense as minderwaardiges behandel?

As daar maar een ding is wat ware Christelike opvoeding moet doen, is dit om ons te verhef bo hierdie menslike swakhede en booshede, en ander raak te sien soos Christus hulle sien: mense vir wie Hy gesterf het, mense se sondes wat Hy aan die kruis gedra het, mense vir wie Hy ‘n grenslose prys betaal het. Indien ons die kruis voor oë hou, soos ons veronderstel is om te doen, dan sal ons die waarde en kosbaarheid van elke mens raaksien, en ideaal gesproke hulle ook so behandel soos hulle verdien, in lyn met die waarde wat God op hulle geplaas het. Christelike opvoeding moet onderrig insluit, andersins is dit nie werd om die naam “Christelik” te dra nie.

`Watter vooroordele leer jou kultuur en samelewing, openlik of subtiel, waarbo jy as Christen moet uitstyg?`