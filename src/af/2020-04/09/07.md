---
title: 'Vir verdere studie'
date: 27/11/2020
---

“Christus het die hoop van wêreldse grootheid verydel. In die Bergpredikasie het Hy probeer om die idees te vernietig wat deur ’n valse opvoeding geskep is, en om aan Sy hoorders ’n regte begrip te gee van Sy koninkryk en Sy eie karakter. Maar Hy het nie ’n regstreekse aanval op die dwalings van die volk gemaak nie. Hy het die ellende van die wêreld gesien ten gevolge van die sonde, maar Hy het nie reguit hulle haglike toestand aan hulle voorgestel nie. Hy het ’n lewe aan hulle voorgehou, oneindig veel beter as wat hulle ooit geken het. Sonder om hulle idees aangaande die koninkryk van God te beveg, het Hy hulle vertel van die voorwaardes om die koninkryk binne te gaan, en hulle gelaat om hulle eie gevolgtrekkings te maak aangaande die aard daarvan. Die waarhede wat Hy geleer het, is vir ons nie minder belangrik as vir die skare wat Hom gevolg het nie. Net soos hulle, moet ons ook leer wat die grondbeginsels van die koninkryk van God is.”—Ellen G. White, Die Koning van die Eeue, p. 299.

**Vrae vir bespreking**:

`1. Robert Louis Stevenson is in 1850 in Edinburgh, Skotland gebore. Stevenson vertel hoe hy een nag, toe sy oppasser hom gereed gemaak het vir die bed, hy voor die venster gaan staan en iets aangrypends aanskou het. Dit was ‘n lamp-opsteker wat van een gaslamp na die volgende beweeg het. In sy kinderlike eenvoud het hy die oppasser na hom geroep om ook te kom kyk: “Kyk na daardie man! Hy steek gaatjies in die donkerte!”   Watter rol het God aan jou toevertrou om lig en liefde aan jou gemeenskap te bring? Indien jy nie seker is nie, nooi ‘n paar lidmate van die kerk uit om saam met jou te sit en gesels oor wat julle dalk saam beter kan vermag. `

`2. Indien die kerk in vennootskap met God moet wees om na die wêreld uit te reik, moet ons Jesus se woorde en bediening omarm. Die blote werklikheid van die Inkarnasie- God wat na ons toe kom, om in ons wêreld te leef, om saam met ons te swoeg en te lag en te huil- herinner ons daaraan dat ons opgeroep is om vir diegene rondom ons te sorg. Hoe sal jy dit doen? Hoe sal jy die jongmense in jou gemeente betrek om in hierdie taak te help? `

`3. Dink oor die groot verantwoordelikheid wat ons as Sewendedag-Adventiste het om die wonderlike waarhede wat aan ons gegee is aan ander te leer. Hoe kan en behoort die kerk ‘n sleutelrol te speel in die onderrig van hierdie waarhede aan ander? Hoe kan die kerk terselfdertyd ‘n veilige hawe wees waar hierdie waarhede bespreek kan word met diegene wat moeilike vrae daaroor vra? Wat kan jou rol wees om ‘n omgewing te skep waarin ernstige vrae aangespreek kan word?  `

`4. Bespreek in die klas die kulturele vooroordele van die gemeenskap waarin jy leef. Op watter wyses kan jou kerk ander leer om bokant hierdie vooroordele uit te styg, en eerder die onderrig van die Skrif na te volg? `