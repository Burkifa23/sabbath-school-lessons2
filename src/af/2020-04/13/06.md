---
title: 'Die grootse Onderwyser'
date: 24/12/2020
---

In hierdie kwartaal se lesse het ons een sentrale aspek van Christus se bediening hier op aarde gesien, dié van onderwyser. Vandat Sy bediening begin het, hetsy deur optrede of dade, was Jesus gedurigdeur besig om Sy volgelinge die waarhede oor Homself, oor die Vader, oor verlossing, en die hoop wat op ons wag, te onderrig (lees Mat. 5:2, Mark. 4:2, Lukas 19:47, Joh. 6:59). Mens hoef inderdaad maar net deur ‘n evangelie te blaai, enige evangelie, en jy sal in almal sien dat Jesus besig is om te onderrig. En alhoewel, selfs nou, die Here voortgaan om ons te leer deur Sy Woord, sal hierdie onderrig in die nuwe wêreld ook voortduur. Maar stel jouself voor dat dit in ‘n bestaan sal wees sonder die besmetting van sonde en al die beperkinge wat dit op ons plaas.

`“En as iemand vir hom sê: ‘Watter wonde is daardie tussen jou hande?’ dan sal hy antwoord: ‘So is ek geslaan in die huis van my vriende’”(Sag. 13:6). Waaroor dink jy praat hierdie teksvers?`

“En namate die eeue verloop, sal daar steeds ryker en heerliker openbarings van God en Christus wees. Net soos kennis progressief is, sal ook liefde, eerbied, en geluk vermeerder. Hoe meer mense van God leer, hoe groter sal hulle bewondering van Sy karakter wees. Waar Jesus voor hulle die rykdom van die verlossing en die verbasende prestasies in die groot stryd met Satan openbaar, sal die harte van die verlostes met groter toewyding tril, en met nog heerliker vreugde sal hulle die siters van goud bespeel; en tienduisendmaal tienduisend en duisende van duisende stemme sal verenig in die magtige koor van lof . . .

“Die groot stryd is beëindig. Sonde en sondaars bestaan nie meer nie. Die ganse heelal is skoon. Een pols van eensgesindheid en blydskap klop deur die groot skepping. Van Hom wat almal geskape het, vloei lewe en lig en blydskap deur die onbeperkte ruimte. Van die kleinste atoom tot die grootste wêreld, alle dinge, lewendig en lewenloos, en in hulle volmaakte skoonheid en vreugde, verklaar dat God liefde is.”—Ellen G. White, Die Groot Stryd, p. 678. (Afrikaanse uitgawe: p. 762 - vertaler)

`Van al die ongelooflike waarhede wat ons deur die ewigheid sal leer, sal niks ons so geboei hou as die offer van Christus om ons onthalwe nie. Dink daaraan hoe diepgaande en verrykend dit moet wees sodat ons dit deur die hele ewigheid sal bestudeer. Hoe kan ons selfs nou leer, om dit wat Jesus vir ons deur die kruis gedoen het, beter te waardeer?`