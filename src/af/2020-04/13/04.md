---
title: 'Ons sal dan weet'
date: 22/12/2020
---

“DIE hemel is ’n skool; sy studieveld, die heelal; sy onderwyser, die Oneindige. ’n Tak van hierdie skool is in Eden gestig; en, wanneer die verlossingsplan voltooi is, sal opvoeding weer in die skool van Eden onderneem word.”—Ellen G. White, Opvoeding, p. 301. Indien jy soos die meeste ander mense is, het jy baie vrae- vrae oor sonde, lyding, siekte, dood, waarom hierdie ding of daardie ding gebeur het, en waarom baie ander dinge gebeur het.

Ons het ook heelwat vrae oor die sigbare wêreld, en al sy geheimenisse. Net soveelongelooflike vooruitgang as wat die wetenskap gemaak het om ons te help om meer oor diewêreld en die heelal as geheel te verstaan, net soveel is nog buite ons begrip en verstand. Van die eenvoudigste lewensvorme tot die lug bokant ons koppe, van die beweging van subatomiese deeltjies tot die wentelende melkwegstelsels wat deur die hele kosmos versprei is, kom ons te staan voor die werklikheid wat nog soveel groter en dieper is as wat ons kan begryp, veral aangesien ons so min tyd hier en nou het om hierdie dinge self te bestudeer. Maar, aan die ander kant, wanneer ‘n mens ‘n ewigheid het om te studeer, sal baie van die geheimenisse vir ons opgelos word.

**Die volgende teksverse vertel vir ons wat ons sal leer wanneer hierdie tragiese episodevan sonde en lyding en dood finaal tot ‘n einde gekom het. Wat is dit?**

`1 Kor. 13:12`

`1 Kor. 4:5`

Daar is ‘n belofte aan ons gemaak dat ons ‘n begrip gegee sal word van die dinge wat tans vir ons verborge is. Wat ‘n wonderlike hoop bestaan daar ook, dat wanneer ons uiteindelik die dinge sien en begryp wat tans so moeilik blyk om te verstaan, sal ons niks anders as net eer en lof vir God hê nie! Die sleutel vir ons is om nou vas te hou aan ons geloof, op God se beloftes te vertrou, te leef volgens die lig wat ons wel het, en te volhard tot aan die einde. En die goeie nuus is dat ons “tot alles in staat (is) deur Christus wat my krag gee” (Filip. 4:13).

`Watter moeilike vrae druk swaar op jou hart? Watter dinge blyk nou so totaal onverstaanbaar? Hoe kan jy leer om op God te vertrou vir die dinge wat jy wel verstaan, maar ook vir die dinge wat jy tans nie begryp nie?`