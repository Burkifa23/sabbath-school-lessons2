---
title: 'Die vele aspekte van werk'
date: 06/12/2020
---

“Ek het tot die insig gekom dat daar vir ‘n mens niks beter is nie as om vrolik te wees en die goeie van die lewe te geniet. Dat die mens kan eet en drink en onder al sy arbeid nog die goeie kan geniet, ook dit is ‘n gawe van God” (Pred. 3:12, 13, AFR83).

“Werk” (oftewel, work in Engels) is ‘n stewige Anglo-Sakse woord sonder fieterjasies. Dit bestaan uit een sillabe, en tog het dit verskeie betekenisse. Uit noodsaaklikheid werk ons om kos op die tafel te sit, die rekeninge te betaal, en ‘n bietjie te spaar vir moeilike tye. Om jou werk te verloor, is veel erger as om wel ‘n werk onder slegte omstandighede te hê. Werk gee ‘n persoon ‘n mate van selfwaarde. Werk is ‘n algemene manier om die vraag “Wat doen jy?” of selfs “Wat is jy?” te beantwoord. Die meeste afgetrede persone verkies om deeltyds voort te gaan met hulle werk so lank as wat dit moontlik is. Sommige mense sal selfs liefdadigheidswerk sonder betaling verrig. ‘n Werk gee aan mens ‘n doel om in die oggende op te staan. Bied aan ‘n tiener die geleentheid om te werk, en daar is een kandidaat minder vir misdaad.

`Lees Genesis 3:19. In watter konteks word hierdie dinge gesê, en wat deel dit ons mee oor ‘n ander sy van werk, al is dit net vir die huidige?`

Die werk wat voor die sondeval gedoen is, verander meteens ná die sondeval. Hier word nou verwys na ‘n ander soort werk. Vir sommige beteken werk die daaglikse geswoeg en gespartel, wat tot ‘n einde sal kom met die dood. Hulle arbei in werke wat hulle haat, en hoop om uiteindelik in goeie gesondheid af te tree. Vir ander kan hul werke hulle hele lewe oorneem, dit vorm die middelpunt van hulle hele bestaan, en kan selfs die allesomvattende bron van hulle totale persoonlikheid wees. Wanneer hierdie mense nie by die werk is nie, raak hulle depressief of gedisoriënteerd, en onseker wat om te doen of waarheen om te draai. By aftrede val hulle liggaamlik en geestelik uitmekaar, en sterf dikwels heel voortydig.

Christene moet leer hoe om volgens God se wyse te werk. Werk is meer as ‘n ekonomiese noodsaaklikhied. Die mens is meer as net ‘n werknemer. As mens dit reg begryp, is jou lewenswerk ‘n pad van bediening, ‘n uitdrukking van jou verhouding met God. ‘n Groot deel van ‘n onderwyser se taak is om studente te help met werk sodat hulle vaardighede en Godgegewe belangstellings paaie kan kruis met die behoeftes van die wêreld.

`Wat doen jy? Die vraag hier beteken eintlik wat doen jy met jou lewe, en hoe kan jy die Here nog meer verheerlik deur dit te doen?`