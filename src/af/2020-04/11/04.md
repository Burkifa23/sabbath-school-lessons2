---
title: 'Werk en uitnemendheid'
date: 08/12/2020
---

`Lees deur Eksodus 25:10–30:38. Hoe noukeurig was God toe Hy Moses gevra het om ‘n tabernakel vir aanbidding op te rig? Wat vertel dit ons aangaande die karakter van God?`

Toe God vir Moses die opdrag gegee het om ‘n tent “vir Hom” op te rig, kon Moses geantwoord het: “Geen probleem nie, Here! Ek slaan al die afgelope veertig jaar tente op vandat ek uit Egipte gevlug het . . . gee my net ‘n minuut!” Vir enige man wat toe in die semi-nomadiese kultuur van die Midianiete gewoon het, was die oprig van ‘n tent kinderspeletjies. Hy kon dit waarskynlik geblinddoek doen, of outomaties, sonder om te dink terwyl sy gedagtes elders met belangriker dinge besig was. Moses het waarskynlik egter nie so ‘n gedetailleerde bloudruk (vir ‘n andersins eenvoudige argitektoniese struktuur) verwag nie, en saam daarmee boonop nog ‘n lang kontrolelys oor elke meubelstuk vir die binnekant, sowel as voorskrifte vir die priesters se klere– ‘n bykans 150-punt opdrag. Net om ‘n eenvoudige tafel te kon bou, moes Moses ‘n stapsgewyse plan van sewe punte volg (Eks. 25:23–30).

Die aandag wat God aan die detail in die oprigting van Sy tent geskenk het (asook later met die instruksies vir die offerandes en rituele), toon ‘n heersende gees van uitnemendheid, ‘n begeerte om niks minder as ‘n meesterstuk te skep nie. Die materiale moes van die hoogste gehalte wees, die ontwerp onberispelik, en die vakmanskap uitstaande- die boodskap was baie duidelik: “Met God word geen afskeepwerk geduld nie!”

Alhoewel die standaard baie hoog daargestel is, was dit God Self wat die dryfkrag gegee het, saam met die menslike hulpbronne om hierdie taak uit te voer. Ons lees in Eksodus 31:1–6, 35:30–36:1 dat God Self die nodige vaardighede aan die mense gegee het. Hierdie manne was “toegerus met Sy Gees”, sodat hulle die vermoë en kennis in alle soorte vakmanskap gehad het om die oprigting van die tabernakel en die meubels daarin te bou “soos die Here beveel het” (Eks. 36:1, AFR83). Verder is dieselfde twee meesterontwerpers ook toegerus met die “vaardigheid om ander as vakmanne op te lei” (Eks. 35:34, AFR83), sodat hulle kennis en vaardigheid in die Israelitiese gemeenskap kon bly voortleef. Al word hierdie twee individue in die verhaal uitgesonder as die verkose leiers van God, het ander mense soortgelyke gawes ontvang en het hulle met die werk gehelp (Eks. 36:2).

Om dus ‘n gevalle sondaar te wees, is geen geldige verskoning om enige taak met iets anders as uiterste toewyding uit te voer nie. God verwag dat ons deurentyd volgens ons beste sal presteer, en om ons talente, vaardighede, tyd, en opvoeding tot nut van groot doelwitte aan te wend.