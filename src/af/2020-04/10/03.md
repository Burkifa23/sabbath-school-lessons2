---
title: 'Die skoonheid van heiligheid'
date: 30/11/2020
---

`Psalm 96:9: “Aanbid die Here in heilige gewaad; beef voor sy aangesig, o ganse aarde.” Hoe moet ons hierdie konsep “in heilige gewaad” (“in sy heilige glans”- NLV) verstaan? Wat behoort dit vir ‘n Christen te beteken, en hoe behoort dit ‘n invloed te hê op wat ons onderrig oor die kunste en die skoonheid wat dikwels daarmee geassosieer word?`

Al word daar gesê “skoonheid is in die oog van die waarnemer”, moet ons nie vergeet wie dit was wat die oog eerstens geskape het nie (Spr. 20:12). En al moet ons daarteen waaksaam wees om nie die skepping self te aanbid nie (in gister se les bespreek), kan ons inderdaad baie uit die skepping oor God, en veral Sy liefde vir skoonheid, leer. Indien ons gevalle wêreld nog steeds mooi is, wie kan hom indink hoe dit moes lyk voor die sondeval? En dit leer ons dat God inderdaad die Skepper van die mooie is. Die bestudering van die kunste en wetenskappe kan en behoort ons dus nader aan die karakter en hart van God te trek. Aangesien ons self deel is van God se eie kunswerk en wetenskaplike verskynsels, kan ons ook meer leer van ons eie identiteit in Christus.

“God wil hê dat Sy kinders Sy werke moet waardeer en dat hulle hul sal verheug in die eenvoudige skoonheid van hulle aardse tuiste. Hy het skoonheid lief, maar bo alles het Hy ’n mooi karakter lief; Hy wil hê dat ons die reinheid en skoonheid, die stille sieraad van die blomme, sal weergee.”—Ellen G. White, Skrede na Christus, p. 85.

`Lees Genesis 3:6. Wat leer dit ons oor hoe skoonheid op sy eie nie noodwendig goed of heilig is nie? Lees ook Spreuke 6:25, 31:30.`

Soos met enigiets wat God gedoen het, het ons ‘n vyand wat dit verwring en uitbuit. Dit behoort daarom nie ‘n verrassing te wees dat skoonehid en die konsepte van skoonheid ook teen ons gebruik kan word nie. Daarom, gerig deur die Skrif, moet veral die kunste ons help om sorgsaamheid en begrip te leer dat nie alles wat mooi is noodwendig goed of heilig is nie.

`Watter “mooi” dinge bestaan wat nie noodwendig heilig of goed is nie? Of, watter mooi dinge kan onheilig of sleg gemaak word, gegewe die omstandighede? Watter maatstaf behoort ons te gebruik om hier ‘n korrekte onderskeid te tref?`