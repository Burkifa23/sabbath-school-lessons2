---
title: Voortvlugtig
date: 02/11/2020
---

`Lees Genesis 28:10–17. Wat is die omstandighede rondom hierdie verhaal, en wat leer dit ons van God se genade vir diegene wat eintlik aan die weghardloop van hulle sondes is?`

In sy omgang met die res van die gesin het Jakob, met die hulp van sy moeder, hom gewend tot bedrieglike praktyke, en nou moes hy daarvoor betaal. Sy broer maak gewelddadige dreigemente, en skielik is Jakob ‘n voortvlugtige wat by sy oom se blyplek in Haran moet gaan skuiling soek. Alles is nou deurmekaar en onderstebo. Een nag bevind Jakob hom in die duisternis. Hy is in die middel van nêrens, met slegs die hemel bokant hom. Met net ‘n klip onder sy kop as ‘n kussing, raak hy aan die slaap. Maar sy slaap word meteens onderbreek. Die welbekende droom vind plaas. Die leer, of die stel trappe, wat hy op die aarde sien rus, strek tot in die hemel. Engele daarop bestyg dit en klim dan weer af.

Skielik hoor hy ‘n stem wat sê: “Ek is die Here, die God van Abraham.” Die stem herhaal die beloftes waarmee Jakob so welbekend was uit sy familieverhale. Jou nageslag sal groot wees. Hulle sal ‘n seën wees vir al die nageslagte van die aarde. “ ‘Onthou een ding, Jakob: Ek is by jou. Ek gaan saam met jou waar jy ook al gaan. Eendag sal Ek jou weer na hierdie plek en hierdie land terugbring. Ek sal jou nie los voordat Ek al my beloftes aan jou waar gemaak het nie’ ” (Gen. 28:15, DB).

Ellen G. White het geskryf hoe Paulus, heelwat later   “Jakob se leer in ‘n droom gesien het. Dit het Christus verteenwoordig, wat die aarde en hemel met mekaar verbind het, endie sterflike mens met die onsterflike God. Sy geloof is versterk as hy homself herinner hoepatriarge en profete op die Een vertrou het wat sy ondersteuning en vertroosting is, en vir wie Hy sy lewe gee.”—Die handelinge van die Apostels, p. 512. Jakob skrik wakker en sê: “ ‘Waarlik, die Here is op hierdie plek, en ék het dit nie geweet nie’ ” (Gen. 28:16). Wat hier gebeur het was wonderlik. Hy sal nooit die plek vergeet nie, en gee dit daarom ‘n naam. Hierna doen hy ‘n gelofte aan God waarin hy sy lewenslange getrouheid onderneem.

`Wat kan ons van hierdie verhaal leer hoe God, in Christus, daarna smag om ons te bereik ten spyte van ons sondes? Waarom moet Christelike opvoeding, weer eens, hierdie beginsel voorop hou in dit wat hy onderrig?`