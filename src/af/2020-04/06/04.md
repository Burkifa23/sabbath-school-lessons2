---
title: 'Rabbi Jesus'
date: 03/11/2020
---

Daar is sekerlik nie ‘n bekender opening in die Nuwe Testament as hierdie een nie: “In die begin was die Woord, en die Woord was by God, en die Woord was God” (Joh. 1:1) Johannes 1 neem mens spoedig na die onvergeetlike vers: “En die Woord het vlees geword en het onder ons gewoon – en ons het sy heerlikheid aanskou, ‘n heerlikheid soos van die Eniggeborene wat van die Vader kom – vol van genade en waarheid” (Joh. 1:14).

`Lees Joh. 1:1–14. Wat deel hierdie teksgedeelte ons mee oor wie Jesus was, en wat Hy hier kom doen het? Wat behoort dit ons te leer oor Jesus as die groot voorbeeld van ‘n onderwyser?`

Dieselfde God wat met Adam en Eva in die tuin van Eden gepraat het, en met Jakob in die middel van nêrens, verskyn nou as ‘n persoon. Die Nuwe Testament sê dat God in Jesusgepersonifiseer was. Ons kan van God se wil en God se weg leer omdat Jesus God was.

Hierdie hoofstuk gaan voort om te vertel watter meesleurende prediker Johannes die doper was, sodat selfs die godsdienstige leiers in Jerusalem vermoed het dat hy iemand besonders was. Maar hy het die pad vir iemand groter as hyself voorberei. Iets uitsonderlik spesiaals sou binnekort verskyn, en hy, Johannes die doper, sou “nie waardig wees om Sy skoenriem los te maak nie” (Joh. 1:27).

Die volgende dag sien hy Jesus en verklaar dat Hy die “Seun van God” is. Daardie dag, en ook die volgende dag, noem hy Jesus die “Lam van God.” Twee van Johannes die doper se volgelinge besluit ook om Jesus te volg. Wanneer Jesus hulle vra waarna hulle opsoek is, spreek hulle hom aan as “Rabbi” (wat vertaal word as Onderwyser of Meester)” (Joh. 1:38, DB en AFR53).

Jesus is wel ‘n rabbi, ‘n onderwyser, maar daar was nog nooit ‘n aardse onderwyser soos Hy nie, want Hy is God. Met ander woorde, God het na die mensdom gekom in die vorm van ‘n mens, en in daardie vorm funksioneer Hy as rabbi,   ‘n onderwyser. Dis daarom geen wonder nie dat Ellen White na Jesus verwys as “die grootste onderwyser wat die wêreld nog ooit gesien het.”—Signs of the Times, 10 Junie 1886. Trouens, hierdie Onderwyser was God self.

`As ons in ag neem wie Jesus was, waarom maak dit sin om die beste onderrigmetodes van Hom te neem vir die onderrig van geestelike waarheid? Hoe leer ons van Jesus dat nie net jou woorde nie, maar ook jou optrede, so belangrik is vir onderrig?`