---
title: 'In plaas van wegkruip'
date: 01/11/2020
---

`Lees Genesis 3:1–11. Waarom sou God vir Adam vra: “Waar is jy?”`

Tipiese verhale van die sondeval beskryf die verbode vrug as ‘n appel. Maar dis nie wat die teksvers sê nie. Dit was slegs “die vrugte van die boom” (Gen. 3:3). Die vrugtesoort is nie belangrik nie. Om van hierdie boom te eet was verbode, omdat die boom vir iets gestaan het. Dit het gestaan vir die versoeking om God eenkant toe te skuif en te verklaar: “Ek kan my eie lewe bepaal. Ek is my eie God. Ek het outoriteit oor die Woord van God.” En sowaar, toe die slang Adam en Eva kon oorreed om van die boom se vrugte te eet, het hulle lewens die pad byster geraak. En toe hulle bewus word van God se teenwoordigheid naby hulle, het hulle probeer om “tussen die bome” weg te kruip (Gen. 3:8). Hoe vreemd is dit dat God vir Adam sou vra: “Waar is jy?” God het tog sekerlik geweet waar hy was. Moontlik het die Here die vraag gevra sodat Adam en Eva kon besef wat hulle besig was om te doen- wegkruip, juis as ‘n gevolg van wat hulle verkeerd gedoen het. Dus het Hy hulle eintlik gehelp om die jammerlike gevolge van hulle dade raak te sien.

`Lees Romeine 5:11–19 waar Paulus talle kere dit wat Adam in Eden gedoen het, direk verbind met wat Christus aan die kruis gedoen het. Wat behoort dit ons te vertel van die wyse waarop Jesus Adam se verkeerde dade ongedaan kom maak het?`

‘n Mens kan redeneer dat die verlossingsplan God se reaksie is op Adam en Eva se antwoord. In hulle skaamte en skuldgevoel oor hulle sonde het hulle van God probeer wegkruip, en God het gekom om hulle te verlos. Ons het elkeen op ons eie manier ook dieselfde gedoen, en Jesus het gekom om ons te red. Daarom kan die vraag “Waar is jy?” ook vir elkeen van ons gevra word. Die vraag is dus eintlik waar is jy in jou sonde en skuld, in jou verhouding met Jesus, en wat Hy gedoen het om jou daarvan te verlos?

`Ongeag wat Christelike opvoeding insluit, waarom behoort dit ook die feit in te sluit, selfs te beklemtoon, dat ons natuurlike toestand een is waar ons van God wil wegkruip, en ons dan na Jesus rig as die oplossing?`