---
title: '‘n Vrou praat terug'
date: 04/11/2020
---

Jesus is die Meesterleerder. Die ware karakter van God skyn deur Sy onderrig, en ook in Sy lewe. Daarom is een van die evangelieverhale nog merkwaardiger, want dit toon dat wanneer iemand met Jesus terugpraat, luister Hy nog steeds.

`Lees die verhaal van Jesus se ontmoeting met ‘n heidin (‘n Kanaänitiese vrou) uit die streek van Tirus en Sidon (Matt. 15:21–28, Mark. 7:24–30). Let op hoe ongeduldig die manne in Jesus se kring met haar is, dat dit amper lyk of selfs Jesus haar wil ignoreer. Hoe voel jy oor die vrou se ‘vermetelheid’? Wat leer hierdie verhaal jou oor Jesus Self, en hoe Hy ander geleer het?`

Jesus was naby Tirus en Sidon. Hy het ‘n gebied betree waar vreemdelinge saamgekom het en rassespanning hoog geloop het. Die Griekssprekende stedelinge het neergekyk op die Joodse boere in die buitewyke, maar terselfdertyd het die Jode weer op hle neergekyk. Nie so lank tevore nie het Herodes, die marionet-goewerneur van Galilea (Jesus se tuisgebied), vir Johannes die doper tereggestel. Maar Johannes was ‘n man wat grotendeels Jesus se visie gedeel het, en die teregstelling het uiters onheilspellend gelyk. Jesus het in die aangesig van die gevaar van Sy sending gekom.

Weens die spanning het Jesus by ‘n huis ingegaan waar Hy, soos Markus vertel, gehoop het om ‘n ruk van alles en almal weg te kom (Mark 7:24). Maar die vrou het Hom gevind. In die kultuur van daardie tyd en plek het die vrou geen reg gehad om haarself te laat geld nie. Boonop het hierdie vrou ook nog aan ‘n kultuur en etniese groep behoort waarvoor die Jode geen ooghare gehad het nie, en dit het haar nog meer in ‘n onbevoorregte posisie geplaas.

Maar die vrou se dogter was siek. Sy was op soek na hulp, en sy het aanhoudend daarvoor gevra.  Jesus het haar afgewys. “ ‘Dit is nie mooi om die brood van die kinders te neem en dit vir die hondjies te gooi nie,’ ” sê Hy (Matt. 15:26). Hierdie opmerking kon haar gevoelens baie seergemaak het. Maar dan gebeur iets baie besonders. Sy antwoord terug. Sy was bekend met honde- anders as die Jode wat hulle nie as troeteldiere sou aanhou nie- en sy sê: “ ‘Ja, Here, maar die hondjies eet darem van die krummels wat van die tafel van hulle base afval’ ” (Matt. 15:27). Haar opmerking maak ‘n verskil. Dit blyk ‘n dwingende antwoord te wees. En Jesus genees haar kind.

`“ ‘Laat dit vir jou wees soos jy wil hê’ ” (Matt. 15:28). Wat is die betekenis van hierdie woorde? Hoe reageer ons egter daarop indien dinge nie gebeur soos ons dit graag sou wou hê nie?`