---
title: 'Om God lief te hê en te vrees'
date: 11/10/2020
---

Die boek Deuteronomium bevat Moses se laaste woorde aan Israel voor ‘n nuwe generasie, die een wat uiteindelik die Beloofde land sou ingaan. Maar voor hulle dit doen, rig hy baie duidelike woorde en instruksies aan hulle.

`Lees Deuteronomium 31:9–13. Wat beteken dit om die Here te vrees?`

God was doelgerig in die wyses waarop Hy Sy wet aan Israel oorgedra het. Hy het elke moontlike voorsiening gemaak sodat Sy wette nie vergeet sou word nie. Op hierdie wyse is God ‘n lankmoedige opvoeder.  Hy leer en herhaal en stuur profete en gebruik Sy diensknegte om Sy boodskap oor te dra. En Hy doen dit oor en oor. Is baie van die geskrifte van die Ou Testament niks anders as maar net God wat poog om Sy volk te leer om die lewensweg te volg nie?

Let op daarna dat Moses in hierdie teksverse dit benadruk hoe belangrik dit is dat toekomstige generasies die wet moet leer. Moses beskryf dit as ‘n twee-ledige proses. Eerstens sal die kinders die wet hoor, en dan moet hulle “leer om die Here julle God te vrees” (Deut. 31:13). Eerstens hoor hulle, en daarna leer hulle om God te vrees. Dit beteken eintlik dat om die wet te leer, vrees nie noodwendig ‘n natuurlike uitkoms is as jy die wet ken nie. Die proses om God te vrees, moet geleer word. Moses veronderstel dat kennis en vrees ‘n proses is, nie ‘n onmiddellike verhouding van oorsaak-en-gevolg nie.

Wat beteken dit om God te “vrees” wanneer mense ook gesê word om “die Here jou God lief (te) hê met jou hele hart en met jou hele siel en met al jou krag” (Deut. 6:5)? Moontlik kan ons dit vergelyk met ‘n kind wat ‘n goeie vader liefhet en vrees, ‘n vader wat sy liefde en sorg  openbaar deur te bedoel wat hy sê, en sê wat hy bedoel. Met so ‘n vader, as jy verkeerd sou optree, sal jy beslis die gevolge van jou verkeerde dade dra. Ja, ons kan, en moet, God terselfdertyd liefhê en vrees. Dit is nie twee weersprekende idees nie. Hoe meer ons van God leer, hoe meer sal ons Hom liefhê vanweë Sy goedheid; en terselfdertyd sal ons ook hoe meer ons Hom leer ken, Hom meer kan vrees. Want ons kan juis nou sien hoe heilig en regverdig Hy is, en in teenstelling hoe sondig en ongeregtig ons is. Dit is slegs deur genade – onverdiende guns – dat ons nie vernietig word nie.

`Hoe verstaan jy wat dit beteken om God lief te hê en terselfdertyd te vrees?`