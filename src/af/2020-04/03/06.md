---
title: 'Jesus, ons voorbeeld'
date: 15/10/2020
---

Jesus Christus, die Seun van God, was die enigste mens wat ‘n lewe in volmaakte gehoorsaamheid aan die Vader geleef het, asook in volmaakte gehoorsaamheid aan God se wet. Hy het dit gedoen, nie net om ons plaasvervanger te wees nie, (wat Hy wel is), maar om ook ons voorbeeld te wees, soos Hy inderdaad was.

`Lees die volgende gedeeltes: Lukas 2:51, 52; Filip. 2:8; Heb. 5:8; Joh. 8:28, 29. Op watter wyse herinner dit ons aan Christus se gehoorsaamheid deur Sy hele lewe?`

Dalk verwoord Johannes dit die heel beste toe hy die volgende geskryf het: “Hy wat sê dat hy in Hom bly, behoort self ook so te wandel soos Hy gewandel het” (1 Joh. 2:6). Wanneer ons oë gerig is op die lewe van Christus en Sy bediening op aarde, is dit maklik om te sien hoe Hy sy Vader behaag het deur Sy gehoorsaamheid. Christus het die profesie vervul, en Hy het Sy lewe lank God se wette onderhou.

Net soos God aan Moses gesê het om Sy wet neer te skryf as ‘n getuie vir Israel, was Christus ook die beliggaming van die getuienis aan Sy dissipels en apostels, aan sondaars en heiliges. In stede daarvan om tans slegs ‘n stel reëls te hê om na te volg, het ons die voorbeeld van Jesus, ‘n mens van vlees en bloed, wat ons ook kan navolg. Watter beter rolmodel kan onderwysers aan studente voorhou as Jesus en hoe Hy aan die Vader gehoorsaam was?

“Daardie sogenaamde geloof in Christus wat mens vrystel van gehoorsaamheid aan God, is nie geloof nie, maar vermetelheid. “Uit genade is julle gered deur die geloof.” Efe. 2:8. Maar, “die geloof, as dit geen werke het nie, is in sigself dood.” Jak. 2:17. Voordat Jesus na die aarde toe gekom het, het Hy van Homself gesê: “Ek het lus, o, my God, om u welbehae te doen, U wet is binne-in my ingewande.” Ps. 40:9. En kort voor Hy na die hemel opgevaar het, het Hy gesê: “Ek het die gebooie van my Vader bewaar en bly in sy liefde.” Joh.15:10. Die Skrif sê : “Hieraan weet ons dat ons Hom ken, as ons sy gebooie bewaar ... Hy wat sê dat hy in Hom bly, behoort self ook so te wandel soos Hy gewandel het.” 1 Joh. 2:3-6.”— Ellen G. White, Skrede na Christus, p. 61.

`Op watter gebiede kan jy verbeter om Christus se voorbeeld op alle lewensterreine in jou uit te leef, en sodoende ook ‘n beter onderwyser aan ander te wees? Al is dit ‘n verouderde idee, selfs alledaags, waarom spreek alles wat ons doen - ons dade – soveel harder as ons woorde?`