---
title: 'Die wet as leermeester'
date: 10/10/2020
---

### Skrifverwysings vir hierdie week se studie
Deut. 6:5; Deut. 31:9–27; Rom. 3:19–23; Op. 12:17; 14:12; Mark. 6:25–27; Heb. 5:8.

> <p>Geheueteks</p>
> “Daarom moet jy die Here jou God liefhê met jou hele hart en met jou hele siel en met al jou krag” (Deuteronomium 6:5).

In sy brief waarsku Paulus die Galasiërs teen wettisisme. Hy skryf: “Is die wet dan teen die beloftes van God? Nee, stellig nie! Want as daar ‘n wet gegee was wat krag het om lewend te maak, dan sou die geregtigheid werklik uit die wet wees” (Gal. 3:21). Indien daar, natuurlik, enige wet was wat “lewend” kon maak, sou dit God se wet wees. En tog maak Paulus die stelling hier dat vir ons as sondaars, nie eens God se wet lewe kan gee nie. Waarom? “Die Bybel sê vir ons dat ons almal in die mag van die sonde vasgevang is. God se belofte dat Hy almal vryspreek wat glo, is daarom net vir dié van ons bedoel wat in Jesus Christus glo” (Gal. 3:22, DB).

As die wet dan nie lewe aan die sondaar gee nie, wat is die doel daarvan, behalwe om ons attent te maak op ons behoefte aan genade? Is die wet dus slegs negatief in sy funksie, net om ons op ons sondes te wys? Nee; die wet is ook daar om ons te rig in ons lewenswyse, wat slegs in Jesus gevind word. Dit is ook waaroor ware opvoeding behoort te handel, dit rig ons na ‘n lewe van genade, ‘n lewe van geloof, en ‘n lewe van gehoorsaamheid aan Christus. Daarom sal ons in hierdie week se studie ondersoek instel na die rol van God se wet in die hele vraagstuk van Christelike opvoeding. Terwyl ons dit doen, kom ons kyk wat die wet, al kan dit ons nie red nie, ons nog steeds kan leer oor geloof, oor genade, en oor God se liefde vir die gevalle mensdom.

_*Bestudeer hierdie week se les om as voorbereiding  vir Sabbat, 17 Oktober._