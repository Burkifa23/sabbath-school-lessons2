---
title: 'Aanbid die Verlosser'
date: 21/10/2020
---

Hoe belangrik ook al die leerstelling oor die skepping vir ons geloof is, staan hierdie leerstelling nie alleen nie, veral in die Nuwe Testament. Dit kom dikwels saam, dikwels selfs onlosmaaklik verbind, met die leerstelling van verlossing. Die rede daarvoor is, eerlik gesproke, dat die skepping alleen in ‘n gevalle wêreld van sonde en dood, nie genoeg is nie. Ons leef, ons sukkel, ons ly (soos almal), en wat dan daarna? Ons sterf, en eindig uiteindelik op net soos dierekarkasse wat langs die pad gelos is.  Hoe wonderlik is dit? Daarom het ons, net so belangrik soos ons wêreldbeskouing, ook die leerstelling van verlossing – en dit beteken dat ons Jesus Christus as die kern het van alles wat ons glo, Hy wat gekruisig is en weer opgestaan het.

`Lees Johannes 1:1–14. Wat sê hierdie verse vir ons wie Jesus was en wat Hy alles vir ons gedoen het?`

Kyk ook na die eerste engel se boodskap: “En ek het ‘n ander engel in die middel van die lug sien vlieg met ‘n ewige evangelie om te verkondig aan die bewoners van die aarde en aan alle nasies en stamme en tale en volke. En hy het met ‘n groot stem gesê: Vrees God en gee Hom heerlikheid, want die uur van sy oordeel het gekom; en aanbid Hom wat die hemel en die aarde en die see en die waterfonteine gemaak het” (Op. 14:6, 7). Let op dat die “ewige evangelie” direk verbind word aan God as die Skepper. En wanneer ons besef dat die God wat ons geskape het dieselfde God is wat, in menslike vlees, die straf vir ons sondes op Homself gedra het – is dit geen wonder dat ons opgeroep word om Hom te aanbid nie. Watter ander reaksie behoort daar van ons te wees wanneer ons besef hoe ons God werklik is? Om hierdie rede moet die gekruisigde Christus voorop en sentraal staan in alles wat ons leer – ‘n onderwysing wat trouens alles moet insluit, die Wederkoms ook, omdat Christus se eerste koms nie van veel nut vir ons is sonder die tweede koms nie. ‘n Mens kan van die standpunt uitgaan dat, uit die Skrif,  Christus se eerste en tweede koms twee dele van een gebeurtenis is – die verlossingsplan.

`Dink na oor die idee wat in Johannes 1 uitgedruk word; dat die Een wat alles gemaak het “wat ontstaan het”  (Joh. 1:3), dieselfde Een was wat aan die kruis vir ons gesterf het. Waarom sou aanbidding die oorweldigend natuurlike respons wees?`