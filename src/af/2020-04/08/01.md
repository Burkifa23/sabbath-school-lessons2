---
title: 'Opvoeding en verlossing'
date: 14/11/2020
---

### Skrifverwysings vir hierdie week se studie
Gen. 1:26, 27; Jes. 11:1–9; 2 Tim. 3:14–17; 1 Kon. 4:29–34; Joh. 14:17; 1 Kor. 2:1–16.

> <p>Geheueteks</p>
> “Die hele Skrif is deur God ingegee en is nuttig tot lering, tot weerlegging, tot teregwysing, tot onderwysing in die geregtigheid” (2 Tim. 3:16).

Die Bybel vertel ‘n lang verhaal oor God en Sy volk. Soms word dit gereken as ‘n liefdesverhaal wat skeef geloop het, al is dit ook net tydelik. Of dit word gereken as ‘n verhaal van ‘n vader en Sy rebelse kinders wat, uiteindelik, gehoor begin gee het. Maar vir die doeleindes van hierdie week se lesstudie sal ons ‘n ander tema in die Bybelverhaal ontdek, naamlik, dié van ‘n onderwyser en sy studente. Hulle druip voortdurend hulle toetse, maar hy verduidelik geduldig die les oor en oor, totdat sommiges dit uiteindelik leer.

Die Bybelverhaal is nie baie verskillend van ons eie menslike verhale wat ons so goed ken nie – behalwe vir een uitsondering. Die verhaal van God en Sy volk is verseker van ‘n goeie einde, en dat dit sy doel bereik. Die volk se uitkoms word verseker deur Sy goddelike genade. Die menslike verantwoordelikheid is dikwels misverstaan in hierdie verhouding, terwyl dit selfs deur sommige mense gevrees word omdat hulle dit as iets neerdrukkend beskou. Die feit is egter dat die Bybelverhaal in sy kern ‘n uitnodiging is om God te leer ken en Sy wil te verstaan. Dis inderdaad so dat ons eerste reaksie op Sy genade die feit is dat ons wil leer om Hom te ken. Ons kan nie sulke genade verdien nie, maar ons kan dit leer, en wat is Christen-opvoeding indien die kern daarvan nie die onderrig van hierdie genade is nie?

_*Bestudeer hierdie week se les as voorbereiding vir Sabbat, 21 November._