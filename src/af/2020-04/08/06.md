---
title: 'Opvoeding in die vroeë kerk'
date: 19/11/2020
---

Een van die merkwaardige beginsels van opvoeding in die Skrif kom na vore wanneer Jesus, die Leermeester, voorbereidings tref om Sy studente, of dissipels, agter te laat. Hulle was nou al drie en ‘n half jaar saam met Hom, ongeveer dieselfde hoeveelheid tyd wat aan hoërskoolonderrig of universiteitsopleiding afgestaan word.  Aan die einde van enige van hierdie periodes, afhangend van die persoon, word studente dikwels gereken om verder op hulle eie reg te kom.

Maar Jesus het van beter geweet, en dus maak Hy voorsiening vir voortgaande en deurlopende onderrig aan volgelinge onder die toesig van die Heilige Gees. Hierdie Onderwyser, of Gids, word op ander plekke geïdentifiseer as Trooster of Advokaat (in Grieks: parakletos), wat permanent aan die volgelinge van Jesus gegee sal word (Joh. 14:16, 17). Hy word gerekenas die Gees van Waarheid. Al word die Heilige Gees nie geïdentifiseer as ‘n opvoeder nie,is die werk van die Gees opvoedkundig, veral aangesien dit poog om die waarheid te soek en te vind.

`Lees 1 Korintiërs 2:1–16. Wat sê Paulus hier wat so belangrik is in die konteks van opvoeding?`

Paulus begin deur die kerk in Korinte daaraan te herinner dat hy aanvanklik met hulle gepraat het oor niks anders as Jesus Christus en Sy kruisiging nie (1 Kor. 2:2)—geen slim wyshede nie, slegs die verkondiging van die evangelie. Maar dit was nie die einde daarvan nie (1 Kor. 2:6), want nadat die nuwe Christene eers tot volwassendheid gekom het, sou die apostel terugkeer om hulle in wysheid en kennis te onderrig, die dinge wat God verberg het voordat die wêreld begin het (1 Kor. 2:7), selfs die dieper dinge van God (1 Kor. 2:10). Alles sal onder die leiding van die Gees van God geleer word wanneer Hy in verbinding kom met die gees van die leerder.

`Hoe diepgaande sal hierdie studie wees, en hoeveel van hierdie kennis sal beskikbaar wees vir diegene wat deur die Gees gelei word? Die hoofstuk sluit af met ‘n aanhaling van die profeet Jesaja: “Wie kan vir die Here vertel wat Hy moet doen? Wie is daar by wie die Here raad kan kom vra?” (Jes. 40:13, DB). Die profeet wat met gewone mense van sy dag praat, sou kon sê dat niemand dit kan doen nie. Maar Paulus korrigeer daardie persepsie deur tot die gevolgtrekking te kom: “Maar ons het die sin van Christus”. Hiermee bedoel hy dat Gees-vervulde Christene toegang het tot selfs die Gees (of denke – NLV) van God, en daarom tot alle onderrig en begrip (1 Kor. 2:10–13) wat benodig sou word om die pad van geregtigheid te ken.`