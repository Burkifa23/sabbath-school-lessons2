---
title: 'Moses en die profete'
date: 17/11/2020
---

`Lees 2 Timoteus 3:14–17. Wat leer hierdie teksverse ons oor die rol wat die Skrif speel in Christelike opvoeding?`

Die woord vir die eerste gedeelte van die Bybel, die Torah, word dikwels vertaal as “die Wet”, deels omdat daar so baie wette in hierdie boeke is. Maar Torah beteken eintlik “onderrigting” of “instruksie”. Hierdie begrip is totaal anders van wat baie dink die “wet” in die Bybel is, naamlik reëls en regulasies wat ons moet navolg om in God se goeie guns te bly. Dis nie waar nie; die bedoeling van die wet is om te dien as onderrigmateriaal oor hoe om suksesvol en veilig in die verbondsverhouding met God te leef, soos Hy dit bedoel het toe Hy ons in die eerste plek geskape het.

Die volgende twee gedeeltes van die Hebreeuse Bybel, die profete, lewer verslag daarvan hoe goed God se mense hierdie onderrigmateriaal bemeester en daarvolgens geleef het (dit sluit voormalige profete en geskiedkundige boeke in). Wat was hulle veronderstel om van hierdie opvoedkundige materiaal te leer (nou sluit dit die latere profete in)? Die oorblywende gedeelte van die Ou Testament (ook genoem die “geskrifte” in Hebreeus) is vol voorbeelde van suksesvolle en minder suksesvolle onderwysers en studente en hulle opvoedkundige ondervindinge. Voorbeelde van suksesvolle opvoedkundige verhale sluit boeke in soos Ester, Rut, Daniël, en Job. Onder die mislukkings tel Job se vier vriende. Alhoewel die boek van Psalms ‘n liedboek is, sluit dit ook ten minste drie opvoedkundige psalms in: Psalm 1, Psalm 37, en Psalm 73.

Die evangelie is vol materiaal wat bedoel is vir opvoedkundige doeleindes, veral in die gelykenisse van Jesus. Talle van Paulus se briewe skop af met ‘n sterk evangeliese verklaring, maar eindig met opvoedkundige materiaal en praktiese lesse oor die daaglikse lewe vir Christene. Openbaring is ook vol opvoedkundige stof. Die hele onthulling en uitleg van die toekoms van Christus se kerk word in ‘n boek geopenbaar. Hierdie boek kan slegs deur die Lam van God, Jesus – die Leermeester, oopgemaak word. (Op. 5:1–5).

`Sommige kan van mening wees dat nie alle leermateriaal in die boeke van Moses in ons hedendaagse tyd van toepassing is nie, en dis korrek so. Deuteronomium 17:14–20, die onderrig rakende konings, het besliste en duidelike opdragte oor die aanwys van ‘n persoon wat die koningskap beklee. Vandag stel ons egter geen konings in ons kerk aan nie. Hoe bepaal ons wat die gepaste toepassing van al hierdie onderrigmateriaal in die Skrif vandag vir ons is?`