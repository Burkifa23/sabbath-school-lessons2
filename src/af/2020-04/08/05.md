---
title: 'Wyse manne en vroue'
date: 18/11/2020
---

Die woorde skool, studeer en opvoeding word vandag baie goed verstaan, maar dit kom nie algemeen in die Bybel voor nie. Daar is een woord, wysheid/wys, wat baie meer algemeen voorkom. In die Ou Testament word daar byvoorbeeld melding gemaak van wyse manne en vroue (2 Sam. 14:2, Spreuke 16:23).

`Lees 1 Konings 4:29–34. Wat leer hierdie deel ons oor die belangrikheid van wysheid?`

Koning Salomo word uitgesonder as ‘n baie wyse man wat oor diere- en plantlewe gepraat het, en baie spreekwoorde met wysheid geuiter het; hy was ‘n man met opvoeding (1 Konings 4:29–34). Die boeke van Spreuke en Prediker bevat talle wyse leringe oor ‘n verskeidenheid onderwerpe wat aan Salomo toegedig word, sowel as aan ander wyse onderwysers in bybelse tye (Spreuke 1:1, Spreuke 25:1, Spreuke 30:1, Spreuke 31:1).

Volgens die Bybel is wysheid baie soos ons opvoeding van vandag. Dit is iets wat mens van ouers en onderwysers leer, veral in die jeugjare (Prediker 12:1), maar eintlik verkry mens wysheid jou lewe lank. Tweedens het wysheid oor die algemeen ‘n praktiese kant ook; byvoorbeeld, mens kan van die miere leer om in die somer bymekaar te maak om sodoende genoeg vir die winter te hê (Spr. 6:6–8).

En tog is wysheid (kennis) nie net prakties nie; dit het ook ‘n teoretiese kant daaraan verbonde, want dit begin met geloof in God en volg dan sekere grondliggende beginsels (Spr. 1:7). Wysheid, of kennis, help ons om verantwoordelik te leef en tot die voordeel van ander, en dit beskerm ons ook teen gevaar. En laastens, net soos hedendaagse opvoeding, beantwoord wysheid nie al die vrae wat ons het nie, maar stel dit ons in staat om tevrede te wees met wat ons weet, terwyl ons voortgaan in ons soektog na dit wat nog onbekend is. Dit is ‘n goeie posisie van waaruit ons kan leer om God te ken en om op Sy genade te vertrou. Volgens Jeremia 18:18 word die rol van die wyse onderwyser as gelykstaande beskou met die rol van priester en profeet. Al drie dra boodskappe van God aan Sy mense oor in die vorm van instruksies oor die wet, opvoedkundige berading, en spesiale boodskappe van God.

`Hoe kan ons wysheid leer en dit dan oordra aan hulle  wat ná ons kom? Waarom is dit vir ons so belangrik as ‘n volk om te doen?`