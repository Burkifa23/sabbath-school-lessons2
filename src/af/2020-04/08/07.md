---
title: 'Vir verdere studie'
date: 20/11/2020
---

Die groot evangelie-opdrag (Mat. 28:18–20) word in werking gestel deur ‘n merkwaardige godsdienstige beweging dwarsoor die hele wêreld. Hier is ‘n paar apostels of sendelinge (dié twee woorde dra dieselfde betekenis-“hulle wat gestuur word”) wat deur die hele wêreld gereis en studente bymekaar gemaak en dissipels van hulle gemaak het. Hulle is opgeroep om in Jesus te glo, hulle te doop, en dan voort te gaan om hulle al die dinge te leer wat Jesus hulle beveel het. Hier word ‘n prentjie geskets van bekeerde Christene reg rondom die wêreld, wat verteenwoordig word deur ‘n verskeidenheid kulture en verskillende tale, wat uit die doopwater kom en dan dadelik ‘n leerskool betree waar hulle onderrig begin. Dis glad nie ‘n verrassing nie, want hulle het nog so baie om te leer. Die rede waarom Christene voortdurend aan die leer is, is nie bloot intellektuele nuuskierigheid of ‘n gretigheid om kennis te bemeester nie, maar eerder dat die Christelike lewe en geloof na elke sfeer van die daaglikse lewe deurdring. Daar is so baie om te leer.

Om hierdie rede bevat die briewe van die Nuwe Testament beide die verkondiging van Jesus (dikwels word dit in die Nuwe Testament genoem: kerygma [keh-RIG-ma]), en die opvoeding wat noodsaaklik is in alles wat Christene moet leer (in die Nuwe Testament word dikwels hierna verwys as didache [did-ah-KAY]). ‘n Goeie voorbeeld van verkondiging, of bekendmaking, sien ons in 1 Korintiërs 2:2, terwyl onderrig en opvoeding in 1 Korintiërs 4 ‘n aanvang neem, en dan daarna aan en af in die res van die brief voortgaan. Wat moet Christene leer? Werk, rus, maatskaplike kwessies, verhoudinge in die gemeenskap, kerk enaanbidding, ekonomie, menseliefde (filantropie), verhoudinge met die owerhede, berading,familiestelsels, huweliksverhoudinge, kinderopvoeding, voedsel en die voorbereiding daarvan, kleredrag, selfs die ouderdom en voorbereiding vir die einde van die lewenspad (die dood), en beide jou persoonlike lewe en algemene lewe in hierdie wêreld.

Om ‘n Christen te wees beteken om iets van al hierdie dinge te leer, en nog meer. Om ‘n begrip van hierdie dinge te hê kom nie natuurlik nie. Dit moet aangeleer word.

**Vrae vir bespreking**:

`1. Hoe belangrik is opvoedkundige werk vir die sending van die kerk? `

`2. Wat het Ellen G. White bedoel toe sy geskryf het “Die hemel is ‘n skool” (Opvoeding, p. 301)? `

`3. Lees weer 1 Korintiërs 2:1–16. Let op na dit wat Paulus ons vertel aangaande dit wat God aan ons openbaar deur inspirasie. Dink oor sy aanspraak dat die heersers en wysheid/kennis van die tyd tot ‘n einde sal kom. As hy dit destyds kon sê, wat dan van ons huidige “wysheid” ook? `