---
title: 'Na die beeld van God'
date: 15/11/2020
---

`Lees Genesis 1:26, 27 en Genesis 5:1, 3. Wat leer hierdie teksverse ons oor hoe God die mens oorspronklik geskape het en wat met die mensdom na sonde gebeur het?`

Die frase “die beeld van God” het die ondersoekers van die Bybel al vir eeue gefassineer. Wat is hierdie beeld waarna die eerste mense geskape is? Byvoorbeeld, beteken dit dat God in ‘n spieël gekyk het en Sy nuwe skepsels gemaak het om soos Hy te lyk? Of beteken dit dat die mens meer soos God is as enige ander vorms van lewe? Of verwys dit na ‘n geestelike en intellektuele ooreenkoms en versoenbaarheid tussen die Skepper en Sy menslike skepping? Die Skrif bied ons nie enige presiese verduideliking van hierdie uitdrukking nie, alhoewel studente talle interpretasies uit die Skrif maak oor wat die moontlike betekenis daarvan kan wees. Ons kan egter sien dat hierdie beeld na die sondeval verander het, en daarom skryf Ellen G. White dat die doel van opvoeding is om die beeld van sy maker in die mens te herstel (Opvoeding, pp. 14–16).

Hoe kan opvoeding so ‘n merkwaardige doel bereik? Eerstens moet ons onthou dat God ons gemaak het om in ‘n verhouding met Hom te wees, op soortgelyke wyse as wat ouers met hulle kinders het. Hy het ons na Sy beeld gemaak, net soos mense-ouers kinders het na hulle beeld (Gen. 5:1), sodat Hy ons kan laat groei om Sy kinders te wees wat aan Sy familie behoort; sodat Hy met ons kan kommunikeer en ‘n volhoubare verhouding met ons kan hê. Die beeld van God is daarom eerder ‘n geestesbeeld wat twee wesens in staat stel, een goddelik en die ander menslik, om ‘n samevoeging van denke te bewerk. Dit is presies wat in opvoeding gebeur, eers tuis tussen ouers en kinders, en later by die skool wanneer onderwysers die taak van opvoeding verder neem. Klaarblyklik het God bedoel dat hierdie proses van opvoeding wat ons so goed ken toe Hy ons na Sy beeld gemaak het, ons moes onderskei van die talle ander lewensvorme. Hy het dit gedoen om ons te onderrig en sodat ons van Hom kan leer, totdat Sy beeld (Sy gees) in ons weerkaats word.

`Die verlossingsplan is ‘n opvoedingsverhaal van die skepping tot vleeswording, en van vleeswording tot herskepping. God is die onderwyser, en die hemel ‘n skool vir alle ewigheid (lees Ellen G. White, Opvoeding, p. 301). Wat is die implikasies van hierdie gedagte vir ons toewyding tot Christelike opvoeding tuis, by die skool, kerk, univeristeit, en dwarsdeur die lewe?`