---
title: 'In Gees en in Waarheid'
date: 10/11/2020
---

Een van die wonderlikste verhale in die Nuwe Testament handel oor Jesus wat gebroke siele bedien. En dit vind ons in die verhaal van Jesus en die vrou by die put.

`Lees Joh. 4:7–26. Wat sê Jesus vir haar oor aanbidding? Trouens, hoe het hulle in die eerste plek oor die onderwerp van aanbidding begin praat?`

Alhoewel sy gepoog het om die onderwerp te verander deur oor aanbidding te praat, gebruik Jesus haar taktiek om ‘n paar diepsinnige waarhede oor aanbidding, en wat dit alles behels, aan ons te gee. Dalk is die belangrikste mededeling, wat van belang is vir ons onmiddellike doeleindes, Sy stelling in Johannes 4:24: “God is Gees; en die wat Hom aanbid, moet in gees en waarheid aanbid.” Ware aanbidding van die Here moet “in gees” geskied, wat beteken dit moet uit ware liefde vir God gebeur, deur die ondervinding om Hom persoonlik te ken.

“Die godsdiens wat van God kom, is die enigste godsdiens wat tot God sal lei. Om God op die regte manier te dien, moet ons gebore word uit die goddelike Gees. Dit sal die hart reinig en die verstand vernieu en ’n nuwe vermoë skenk om God te ken en lief te hê. Dit sal ons gewillig maak om al Sy vereistes te gehoorsaam. Dit is ware aanbidding. Dit is die vrug van die werking van die Heilige Gees.”—Ellen G. White, Die Koning van die Eeue, p. 189. Net so ook moet aanbidding “in waarheid” geskied. Ons moet ‘n goeie deel korrekte kennis van God hê, van wie Hy is en wat Hy van ons verlang. Dit beteken dus dat daar ook leerstellings by betrokke moet wees. (Hoe betekenisvol is dit, byvoorbeeld, om te weet dat ons ‘n God aanbid wat nie mense vir ewig in die hel brand nie.)

Ons sien hier dus twee elemente van aanbidding: die ondervinding wat voortspruit uit die kennis van God en gehoorsaamheid aan God, en die objektiewe waarhede van God wat aan ons geopenbaar is. Gees sonder waarheid kan aanleiding gee tot ‘n oppervlakkige sentimentalisme wat eerder gebou is op wispelturige emosies as enigiets anders. In teenstelling hiermee kan waarheid sonder gees weer lei tot ‘n lewelose formalisme. Daarom het ons albei nodig.

`Hoe sou jy iemand leer om “in gees en in waarheid” te aanbid? In watter gevalle mag iemand dalk meer klem op een moet plaas as op die ander?`