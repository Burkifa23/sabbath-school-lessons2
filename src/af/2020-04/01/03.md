---
title: Indringing
date: 28/09/2020
---

Vir baie onderwysers verskaf dit groot genot om hulle klaskamers in te rig: die ophang van kennisgewingborde, die uitsit van skryfbehoeftes, en die rangskikking van tafels in die beste posisie. Wanneer ons kyk na God se visie vir Sy klaskamer, die tuin van Eden, sien ons met watter sorg Hy ‘n leervriendelike omgewing voorberei het vir Adam en Eva.  Hy het begeer dat hulle deur skoonheid omring is. Ons kan ons indink dat elke blom, voël, dier, en boom ‘n geleentheid gebied het sodat Adam en Eva meer oor hulle wêreld en hulle Skepper kon leer.  Skielik is daar ‘n verskuiwing van Genesis 2 na Genesis 3. Ons het kennis geneem van al die goeie dinge wat Hy met goddelike intensie geskape het. Maar in Genesis 3:1 word ons meteens bewus gemaak van God se voorsiening vir ‘n vrye wil. Die slang se teenwoordigheid, “listiger as al die diere van die veld”, dui eensklaps ‘n verandering in die taalgebruik aan;  dit is anders as wat ons tot dusver gelees het. Woorde soos “baie goed” en “nie geskaam nie” en “‘n lus vir die oë” is byvoeglike naamwoorde om God se skepping in die vorige paar hoofstukke te beskryf. Met die slang, egter, is daar meteens ‘n verandering van stemming. Die woord “listiger” word ook in sommige Bybels vertaal as “skelmste” en “agterbaksste” (DB). Hier word nou skielik ‘n negatiewe element na vore gebring vir dit wat tot op hede suiwer volmaaktheid was.

In teenstelling hiermee stel Genesis God voor as die teenoorgestelde van “skelm”. God is onomwonde in Sy verwagtinge van die paartjie in die tuin. Uit God se opdrag in Genesis 2:16, 17 weet ons dat Hy een belangrike reël neergelê het wat hulle moes gehoorsaam; om nie te eet van die verbode boom nie. Een ding wat ons uit hierdie verhaal kan neem, staan uit: Adam en Eva is geskape as vrye, morele wesens, wat in staat daartoe was om te kies tussen gehoorsaamheid en ongehoorsaamheid. Vanaf die begin dus, selfs in ‘n ongevalle wêreld, kan ons reeds die werklikheid van die mens se vrye wil sien.

`Ondersoek die beskrywings wat deur die slang gegee word, en dan deur Eva herhaal word (Genesis 3:1-6). Wat let jy op oor die inligting wat die slang aan Eva gee? Wat merk jy dan op aangaande die wyse waarop Eva die boom van kennis van goed en kwaad beskou?`

In Genesis 2:17 sê God aan Adam as hy van die boom sou eet, sal hy “sekerlik sterwe”. Toe Eva in Genesis 3:3 die opdrag herhaal, het sy dit nie so sterk uitgedruk nie, en laat die woord “sekerlik” uit. In Genesis 3:4 plaas die slang hierdie woord terug, maar in totale weerspreking van wat God gesê het. Dit blyk alhoewel Eva deur God self in die tuin onderrig is, sien ons deur die woorde wat sy gebruik dat sy dit nie so ernstig opgeneem het as wat sy moes nie.