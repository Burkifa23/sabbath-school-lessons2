---
title: 'Om te herwin wat verlore was'
date: 30/09/2020
---

Nadat Adam en Eva gekies het om die slang se boodskap na te volg, is hulle in die gesig gestaar deur verskeie gevolge, onder andere die verbanning uit God se klaskamer.  Dink net wat Adam en Eva alles verloor het weens hulle sonde. Indien ons hulle val verstaan, kan ons ‘n beter begrip hê van wat die doel van opvoeding vir ons in die huidige era is. Ten spyte van hulle verbanning, het die lewe in ‘n onvolmaakte wêreld nou ‘n nuwe doel vir opvoeding ingelui.

Indien opvoeding voor die sondeval God se manier was om Adam en Eva vertroud te maak met Sy karakter,Sy goedheid, en Sy liefde, dan was die doel van opvoeding ná hulle verbanning om die mensdom herbekend te stel aan daardie dinge. Dit moes ook God sebeeld in ons herskep. Ten spyte van hulle fisieke verwydering uit God se teenwoordigheid,kan God se kinders Hom, Sy liefde en Sy goedheid, nog steeds leer ken. Ons kan nader aan ons God getrek word, soos Adam en Eva in Eden, deur gebed, diens, en die bestudering van Sy Woord.  Te danke aan die goeie nuus van Jesus, en die reddingsplan, is alles nie verlore nie. Ons het hoop op verlossing, en hoop op herstel. En Christelike opvoeding behoort studente na Jesus te lei, na wat Hy vir ons gedoen het, en die herstel wat Hy bied.

`Lees 2 Petrus 1:3–11. In die lig van wat alles verlore gegaan het nadat die mens die tuin verlaat het, kom hierdie verse as ‘n aanmoediging dat baie weer teruggewin kan word. Wat skryf Petrus hier oor wat ons moet doen om die herstel van God se beeld in ons lewens na te jaag?`

Deur Jesus is ons alles gegee “wat tot die lewe en godsvrug dien”. Dis ‘n mooi belofte! Wat kan sommige van hierdie dinge wees? Petrus maak ‘n lysie: geloof, deug, kennis, selfbeheersing, lydsaamheid, ensovoorts. Let daarop dat kennis een van die dinge is wat Petrus noem. Hierdie idee gee natuurlik aanleiding tot die voorstelling van opvoeding. Ware opvoeding gee aanleiding tot ware kennis, die kennis van Christus, en daarom sal ons nie slegs meer soos Hy word nie, maar kan ons ook die kennis wat ons van Hom het met ander deel.

`Dink vir ‘n oomblik na oor die feit dat die verbode boom die boom van “die kennis van goed en kwaad” was. Wat behoort dit aan ons te vertel dat nie alle kennis goed is nie? Hoe ken ons die verskil tussen goeie en slegte kennis?`