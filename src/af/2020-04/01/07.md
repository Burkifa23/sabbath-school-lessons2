---
title: 'Vir verdere studie'
date: 02/10/2020
---

“Die heilige egpaar was nie net kinders onder die vaderlike sorg van God nie, maar hulle was ook leerlinge wat van ‘n alwyse Skepper onderrig ontvang het. Engele het hulle besoek en hulle het met hulle Skepper gemeenskap geniet sonder om deur ‘n ondeursigtige sluier van Hom geskei te wees. Die lewenskrag wat hulle van die boom van die lewe ontvang het, het deur hulle are gebruis en hulle geestesvermoëns was weinig minder as die van die engele. Die verborgenhede van die sigbare heelal- “die wonders van die Volmaakte in kennis” (Job 36:16)- was vir hulle ‘n onuitputlike bron van lering en genot. Die wette en werkinge van die natuur, wat mense die afgelope sesduisend jaar al ondersoek, is deur die oneindige Vormeerder en Instandhouer van alles aan hulle verduidelik. Hulle het met blaar en blom omgegaan en van elk die geheime van sy lewe ontlok. Met elke lewende skepsel, van die magtige leviatan wat in die waters speel tot die kleine insekstipseltjie wat in die sonstraal sweef, was Adam bekend. Aan elk het hy ‘n naam gegee en hy was bekend met die aard en gewoontes van almal. Die heerlikheid van God in die hemele en die tallose wêrelde op hulle ordelike bane, “die gesweef van die wolke”, die verborgenhede van lig en klank, van dag en nag, al hierdie dinge kon ons stamouers ondersoek. Op elke blaar in die bos, op elke klip teen die berge, in elke blinkende ster, op die aarde en aan die lug is die Naam van God geskryf. Die orde en eenstemmigheid van die skepping het van oneindige wysheid en krag getuig. Telkens het hulle iets bekoorliks ontdek wat meer liefde in hulle harte verwek en nuwe dankbetuiginge ontlok het.”—Ellen G. White, Patriarge ne Profete, pp. 50, 51.

**Vrae vir bespreking**

`1. Indien God dit aanvanklik so bedoel het dat skool/werk ‘n geleentheid vir die mens moes wees waar oor Hom en Sy skepping geleer kon word, hou ons nog deesdae daardie intensie van God in stand? Hoe kan ons beter bekend word met God deur ons werk (betaalde werk, opvoedingswerk, vrywillige werk, bedieningswerk, ens.)? `

`2. Wanneer ons die slinksheid van Satan in ag neem in die tuin van Eden, is dit maklik om gefrustreerd te raak met ons eie menslike swakheid. Adam and Eva het geweet dat God naby was, en tog aanvaar hulle eerder die slang se halwe waarheid. Hoe kan ons, wat verwyderd staan van so ‘n nabye fisiese omgewing met God, nogsteeds die krag van Hom ontvang om versoekings te weerstaan?`

`3. Bespreek die vraagstuk oor gesag en waarom dit so belangrik is om aan daardie gesag gehoorsaam te wees? Wat gebeur wanneer die grense van gesag onduidelik word? Hoe kan gesag misbruik word, en hoe reageer ons daarop as dit so is?`