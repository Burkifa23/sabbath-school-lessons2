---
title: 'Die veragters van gesag'
date: 01/10/2020
---

Sommige mense word beskou as “gebore studente” in die klaskamer. Hulle het kwalik nodig om te studeer om uitstekende punte te behaal. Hulle absorbeer leermateriaal soos sponse. Die kennis wat hulle opdoen blyk in hulle breine “vas te steek”. Volgens 2 Petrus 1 en 2, word dit egter duidelik dat ons opvoeding in Christus ‘n gelyke-kans ondervinding is vir diegene wat hulleself daaraan toewy.  Die bemoedigende woorde van 2 Petrus 1 staan in skrille kontras met die sobere waarskuwing in 2 Petrus 2.

`Lees 2 Petrus 2:1–17. Watter kragtige en verdoemende woorde uiter hy hier? Te midde van hierdie skerp waarskuwing en veroordeling, watter groot hoop word tegelykertyd aan ons beloof?`

Let op wat Petrus in vers 10 skryf aangaande diegene wat gesag verwerp. Dis ook ‘n skerp teregwysing vir die werklikheid waarin ons vandag leef. As ‘n kerkliggaam moet ons van die veronderstelling uitgaan dat daar verskeie vlakke van gesag bestaan waaronder ons funksioneer (lees Heb. 13:7, 17, 24), en ons word opgeroep om aan hulle onderdanig te wees en dit te gehoorsaam, ten minste tot die mate wat dit aan die Here self getrou is.

Ten spyte van hierdie harde veroordeling bied Petrus (vers 9) ‘n teenstelling. Hy sê alhoewel God magtig genoeg is om diegene wat versoeking gekies het uit werp, weet die Here “om die godsaliges uit versoeking te verlos.”  Is dit moontlik dat deel van ons opvoeding in die Christendom nie net behels om versoeking te vermy nie, maar ook om te leer op watter talle maniere God ons daarvan kan en sal beskerm? Hy bewaar ons teen diegene, waarsku Petrus, wat “verderflike dwaalleer insmokkel” (2 Pet. 2:1, AFR83). En aangesien die verwerping van gesag so veroordeel word, behoort ons Christen-opvoeding nie ook te bestaan uit die korrekte aanleer van begrip, onderdanigheid, en gehoorsaamheid aan “die geestelike leiers” nie? (Heb. 13:7, DB).

Al kan ‘n mens nie van die veronderstelling uitgaan dat Adam en Eva gesag verag het nie, het hulle wel gekies om ongehoorsaam aan daardie gesag te wees. Wat hulle oortreding so verskriklik gemaak het, was dat hulle oortree het in blatante teenstelling van wat daardie gesag, God Self, vir hulle gesê het, en boonop het Hy so baie vir hulle eie beswil gedoen.

`Dink meer oor die vraagstuk van gesag, nie net in die kerk of in die gesin nie, maar ook in die algemene lewe. Waarom is beide die behoorlike beoefening van en onderdanigheid aan gesag so belangrik? Bring jou idees saam na die Sabbatskoolklas.`