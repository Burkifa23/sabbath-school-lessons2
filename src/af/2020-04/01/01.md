---
title: 'Opvoeding in die tuin van Eden'
date: 26/09/2020
---

### Skrifverwysings vir hierdie week se studie
Gen. 2:7–23; Gen 3:1–6; 2 Pet. 1:3–11; 2 Pet. 2:1–17; Heb. 13:7, 17, 24.

> <p>Geheueteks</p>
> “Kyk, God handel verhewe in sy krag; wie is ‘n leermeester soos Hy?” (Job 36:22).

Die meeste bybelstudente ken die verhaal van Genesis  1-3 en die karakters daarin: God, Adam, Eva, die engele, die slang. Die toneel is ‘n pragtige tuin in ‘n paradys genaamd “Eden”. Die storielyn blyk ‘n logiese reeks van gebeure te volg. God skep. God gee Adam en Eva opdragte. Adam en Eva sondig. Adam en Eva word uit Eden verban. Maar, ‘n dieper kyk in die eerste paar hoofstukke van Genesis, veral deur die lens van opvoeding, sal heelwat insigte blootlê ten opsigte van die karakters, die toneel, en die verhaal.

“Die opvoedingstelsel wat aan die begin van die wêreld ingestel is, moes daarna deur alle tye heen vir die mens ’n toonbeeld wees. As illustrasie van die beginsels hiervan is ’n modelskool in Eden, ons eerste ouers se tuiste, gestig. Die tuin van Eden was die klaskamer, die natuur was die lesboek, die Skepper self was die leermeester en die ouers van die menslike geslag was die studente.” —Ellen G. White, Opvoeding, p. 20.

Die Here was die stigter, hoof (prinsipaal)en leermeester (onderwyser) van hierdie eerste skool. Maar, soos ons weet, het Adam en Eva uiteindelik ‘n ander leermeester gekies en die verkeerde lesse geleer. Wat het gebeur, waarom het dit gebeur, en wat kan ons uit hierdie vroeë weergawe van opvoeding leer wat vir ons van nut kan wees?

_*Bestudeer hierdie week se les as voorbereiding vir Sabbat, 3 Oktober._