---
title: '‘n Tyd vir gemeenskap'
date: 17/12/2020
---

`Jesus het aan Sy disspels getoon hoe om die weeklikse bywoning van die sinagoge te beoefen. Na Sy opstanding het hulle hierdie gewoonte voortgesit saam met die ander volgelinge van Jesus. Die sinagoge het een van die hoofplekke geword waar die apostels vrae geopper het oor die opstanding en die Sabbat. Die was ‘n sleutelpunt waar die gemeenskap bymekaar kon kom en meer leer. Jesus was immers die Hebreeuse Messias, die Messias wat in die Ou Testament voorspel is. En dit was Hy wat elke Sabbat in die sinagoge gelees het. Was daar ooit ‘n beter plek as die sinagoge waar gelowiges Jesus kon verkondig, veral aangesien hulle aan die Jode, en ander “wat God vrees”, getuig het (Hand. 13:16, 26)?`

Kyk na die volgende teksverse. Wat vertel dit ons oor hoe Jesus se volgelinge in openbare plekke getuig het? Terwyl jy hierdie verse lees, dink oor die plekke waar hulle getuig het, met wie hulle gepraat het, wat gesê is, en wat die gevolge daarvan was. Handelinge 13:14–45; Hand. 16:13, 14; Hand. 17:1–5; Hand. 18:4.

Die apostels se getuienis was beide persoonlik en skriftuurlik. Paulus het uitgebrei op die geskiedenis van Israel en begin met “ons vaders” (Hand. 13:17) in Egipte, en volg hulle geskiedenis vanaf die begin tot by die rigters, die konings, en tot by Dawid, vanwaar hy ‘n perfekte oorgang na Jesus maak. Paulus en die ander wys ook hoe hulle persoonlike ondervindinge en begrip daarvan sin maak in die konteks van die Skrif. Hulle bied eers inligting aan, en dan debatteer en bespreek hulle dit. Die vervlegting van persoonlike getuienis en Skriftuur wat deur prediking verkondig word, deur onderrig geleer en bespreek word, is uiters kragtig. Soos die Bybelgedeeltes aantoon, was sommige van die godsdienstige leiers afgunstig op die gesag van die apostels en die gevolglike invloed wat hulle op die mense, beide die Jode en heidene, gehad het.

Die Sewendedag-Adventistekerk het ook ‘n sterk geskiedenis om getuienislewering en die uitleg van die Skrif aan te moedig deur beide prediking en onderwysing. Die kombinasie van Sabbatskool en die erediens (prediking), en ander byeenkomste op Sabbatte (jeugvergaderings, byvoorbeeld), bied ‘n sterk formele opvoedkundige basis vir Sewendedag-Adventiste aanbidding. Terwyl hierdie aktiwiteite gekombineer moet word met ander leerervaringe, is dit noodsaaklik vir die opvoedkundige ondervinding van die Sabbat.