---
title: 'Tyd om balans te handhaaf'
date: 16/12/2020
---

Jesus het die wet van God eerbiedig en dit onderhou (Mat. 5:17, 18). En tog het Jesus ook die godsdienstige leiers uitgedaag oor hulle interpretasie van die wet. Geen van Sy uitdagings aan die owerhede was meer konfronterend as die keuses wat Hy gemaak het oor Sabbatsonderhouding nie. Die sinagoge het nie daarin gefaal om die Sabbat ‘n dag van onderrig te maak nie- die Torah is weekliks met groot sukses gelees en uitgelê. Die skrifgeleerdes en Fariseërs het elke letter van die wet geken. Maar Jesus het dit verder gevoer in Sy onderwysing van Sy volgelinge op die Sabbatdag.

`Lees Matteus 12:1–13 en Lukas 13:10–17. Wat het Jesus Sy tydsgenote geleer, en ons ook vandag, met hierdie gebeure?`

Die twispunte rondom Jesus se genesing op die Sabbat het aanleiding gegee tot belangrike geestelike debatte oor die aard van sonde, die rede vir die Sabbat, die verhouding tussen Jesus en die Vader, en die wese van Jesus se gesag. Jesus se houding jeens die Sabbat word mooi opgesom in ons geheueteks van hierdie week: “En Hy sê vir hulle: ‘Die sabbat is gemaak vir die mens, nie die mens vir die sabbat nie. Daarom is die Seun van die mens Here ook van die sabbat’” (Mark. 2:27, 28). Hy wou dit benadruk dat die Sabbat nie ‘n las moet wees nie. Dis “gemaak” (geskape) as  ‘n unieke geleentheid vir mense om meer te leer oor die karakter van God wat die Sabbat gemaak het, en ook om ervaring op te doen deur te leer oor God se skepping en dit te waardeer.

Deur vrae te laat ontstaan deur Sy optrede, dwing Jesus Sy dissiples, die Joodse leiers, en die skares om dieper oor die Skrif te dink en oor wat hulle geloof in God in elk geval beteken. Dis so maklik vir enigeen van ons om verstrengel te raak in reëls en voorskrifte, wat nie noodwendig op sigself sleg is nie, maar wat dan uiteindelik die doel self word, terwyl ons einddoel eintlik ‘n kennis van God en Sy karakter, die Een wat ons dien, behoort te wees. En hierdie sal dan uiteindelik daartoe aanleiding gee tot ‘n getroue gehoorsaamheid aan Hom, gebou op ons vertroue in die verdienste van Christus se geregtigheid vir ons.

`Hoe staan sake met jou eie Sabbatsonderhouding? Het jy dit verander in ‘n dag van moets en moenies, eerder as ‘n tyd om waarlik in die Here te rus en om Hom beter te leer ken? As dit so is, hoe kan jy dit verander sodat jy meer daaruit kan put soos wat God dit vir jou bestem het?`