---
title: 'Wees verwonderd'
date: 13/12/2020
---

Het jy al ooit gewonder waarom God gekies het om twee eensgesinde weergawes van die skepping in die eerste twee hoofstukke van Genesis aan ons te gee? Genesis 1 vertel van die skeppingsweek en wonderlike groei van lewe en lewensvorme op die aarde. Dit bereik ‘n hoogtepunt met die skepping van die man en vrou op die sesde dag. Genesis 2 kyk na dieselfde gegewe, maar vanuit ‘n ander perspektief, en met ‘n groter fokus op die sesde dag. Adam staan nou sentraal in die prentjie, en alles daar word beskryf asof dit vir hom en die vrou is: die tuin, die riviere, die diere, en, natuurlik, die vrou. Die skepping is te diepgaande vir slegs ‘n enkele weergawe. Eerstens leer ons oor die magtige, kunstige Skepper wat ‘n oog vir volmaakte skoonheid het. Hierna maak ons kennis met die God van verhoudinge, wat begeer dat die mensdom mekaar liefhet en mekaar versorg, net soos vir die res van die skepping ook.

`Lees Genesis 1 en 2 en dink dan daaroor hoe die eerste Sabbat (Gen. 2:1–3) terugverbind kan word met die eerste weergawe van die skepping, en hoe dit vooruit verbind word met die tweede weergawe van die skepping. Tot watter gevolgtrekking kom jy om te begryp wat dit beteken dat God die Sabbat geseën en geheilig het?`

Stel jouself in die plek van Adam en Eva op daardie eerste Sabbat. Dis jou heel eerste dag van lewe, jou eerste dag met jou gade, en jou eerste dag met God. Wat ‘n dag van opvoeding! Jy begin om te leer van die God wat sulke skoonheid kon skep. Jy verlustig jou daarin om ‘n olifant te sien, en die volgende oomblik ‘n padda, almal uniek op hulle eie manier. Jy glimlag as jy sien hoe die kameelperde en buffels speel. Jy staan verstom oor die magdom kleure en vorme, almal omvou in ‘n simfonie van klank; jy verheug jou in die verskeidenheid smake en reuke, en verwonder jou aan al die verskillende teksture van elke ding. Maar die belangrikste is dat jy begin leer oor verhoudinge: verantwoordelikheid, versorging, liefde. Jy ervaar dit met jou Skepper; jy beoefen dit met die res van alles wat geskape is. Daardie eerste Sabbat kon nie vir Adam en Eva ‘n passiewe ervaring gewees het nie. Dit was vir hulle ‘n God-geskape geleentheid om op hulle Skepper, en alles wat Hy gemaak het, te fokus. Dit was inderdaad vir hulle ‘n tyd waarin hulle verwonderd gestaan het.

`Maak ‘n lysie van die verskillende opvoedings-geleenthede wat Adam en Eva gedurende daardie eerste Sabbat gehad het. Sou van daardie geleenthede vandag nog relevant wees, al is dit in ‘n verskillende vorm? Hoe kan dit ons Sabbatte verryk?`