---
title: 'Die Leermeester en versoening'
date: 28/10/2020
---

Menslike verhoudinge beland maar gereeld op die rotse. Ons word van mekaar vervreem. Die persoon wat eens jou naaste vriend was, word mettertyd iemand wat jy wantrou. Maar, so ‘n verhouding kan weer heel gemaak word. Wanneer dit wel gebeur, ervaar ons die wonder van versoening. Min menslike ervarings is so wonderlik soos dit.

`Op watter wyse lê versoening aan die hart van Christus se vleeswording en Sy rol as Leermeester? 2 Kor. 5:16–21.`

Wanneer ons geseënd voel met ‘n menslike verhouding wat weer herstel is, hoe wonderlik behoort ons nie te voel wanneer ons weer met God versoen is nie? In 2 Korintiërs 5:16– 21 stel Paulus dit baie duidelik wie die versoeningswerk doen- God die Vader het die leiding geneem om ons gebroke verhouding met Hom heel te maak. En Hy doen hierdie versoeningswerk “deur Christus” (2 Kor. 5:18). “God deur Christus (het) die wêreld met Homself versoen” (2 Kor. 5:19, AFR83).

En, weer eens, ons behoort nie bloot verbruikers van die vreugde van versoening te wees nie. Ons moet van die Leermeester leer. In Sy vleeswording het Jesus deel gehad aan die versoeningswerk. En ons word ook uitgenooi om daaraan deel te hê. God het Homself deur Christus met ons versoen. Aan ons, saam met Paulus, word hierdie “woord van die versoening aan ons toevertrou” (2 Kor. 5:18).

Kolossense 1:15–20 is een van die ander wonderlike gedeeltes uit die Nuwe Testament wat handel oor Christus se vleeswording. Die eerste helfte van hierdie gedeelte, wat moontlik ‘n lied kan wees, bespreek Christus se rol in die skepping (Kol. 1:15–17), terwyl die tweede gedeelte op Christus se versoeningsrol fokus (Kol. 1:18–20). Deur Christus se rol as Skepper-Verlosser, versoen God alle dinge met Homself. Die werk van versoening wat God deur Christus bewerk het, is kosmies van aard, en dit het ‘n impak op “die dinge op die aarde sowel as die dinge in die hemele” omdat “Hy vrede gemaak het deur die bloed van sy kruis” (Kol. 1:20). Alhoewel ons nooit die kosmiese omvang van die Leermeester se werk as versoener sou kon ewenaar nie, word ons tog uitgenooi om deel te hê aan “die bediening van die versoening” in ons eie omgewing (2 Kor. 5:18). Is dit dalk wat Jesus in gedagte gehad het toe Hy gebid het: “Soos U my gestuur het in die wêreld, het Ek ook hulle in die wêreld gestuur” (Joh. 17:18)?

`Op watter praktiese wyses kan ons nadink oor God se rol as bemiddelaar om weer met mekaar te versoen?`