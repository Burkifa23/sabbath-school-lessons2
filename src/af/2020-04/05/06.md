---
title: 'Die Leermeester se eerste leerders'
date: 29/10/2020
---

Die een oomblik nog is hulle ‘n klomp gewone skaapwagters wat ‘n gewone trop skape buite ‘n klein dorpie oppas. Slegs die volgende oomblik is hulle die getuies van ‘n wonderlike verskyning van engele wat verrassende, wonderlike, en aardskuddende nuus aan hulle meedeel. Aangevuur deur hierdie verskyning vertrek hulle haastig om na die kind te gaan soek wat die engele aangekondig het.

`Stel jou voor dat jy saam met die herders in die krip staar. Wat sou jy sien? Lukas 2:8–20.`

Ons behoort die eerste leerders van die Leermeester te bewonder- Josef en Maria en die skaapwagters. Die nederige omstandighede waarin die geboorte van Jesus plaasgevind het, bied geen aanduiding van die wonder van die vleeswording nie. Hierdie Baba was die Persoon, God, wat een geword het met die mensdom. Maar, met die hulp van visioene, drome, en engele, was daardie eerste leerders van Hom in staat om verby die uiterlike voorkoms van Jesus se geboorte te kyk. Die herders deel hierdie baba se identiteit met ander: “Hy is die Saligmaker wat Christus, die Here, is” (Lukas 2:11; vergelyk Lukas 2:17).

`Hoe reageer die wyse manne op die nuus van Jesus se geboorte? Wat is Herodes se reaksie? Matt. 2:1–12.`

Nog voor Hy sy eerste gelykenis vertel het, of die eerste wonderwerk verrig het, is die Leermeester waardig om ons aanbidding te ontvang vanweë wie Hy is. Voordat ons die latere onderrigbediening van Jesus eers werklik kan waardeer, moet ons onsself by die wyse manne skaar in hulle aanbidding van die Leermeester. Die een wie se onderwysing ons bewonder, is meer as net ‘n slim opvoeder. Dit is God wat onder mense kom woon het. Christelike opvoeding is diep gewortel in die aanbidding van Christus. Saam met wyse manne, herders, en engele word ons geroep om Christus te aanbid. Hy is die nuutgebore Koning- in die baba Jesus sien ons die werklikheid van God Self.

`Wat sou die vleeswording van Jesus beteken in terme van die karakter van God? Die Skepper van die heelal, wat so groot is dat ons dit nie kan begryp nie- dit is die God wat “Homself verneder” het deur ‘n mens te word, wat soos Jesus geleef het, aan die kruis gesterf het, wat in Homself die straf vir ons sondes gedra het. Waarom is dit sulke goeie nuus?`