---
title: 'Openbaring van die Vader (vervolg)'
date: 26/10/2020
---

In sy aangrypende voorwoord tot sy evangelie (Joh. 1:1–18), bespreek Johannes Jesus as die ewige “Woord”. Johannes se uitsprake oor Jesus is nie skugter of beperk nie; dit is dapper en kosmies van aard. Jesus het bestaan nog voordat die aarde tot stand gekom het- vanaf alle ewigheid eintlik. Trouens, Jesus is die uitvoerende werktuig van skepping (Joh. 1:2,3). Hy is “die lig vir die mense” (Joh. 1:4, AFR83), en, soos die Woord in die wêreld ingekom het, het Hy “elke mens verlig” (Joh. 1:9).

`Wat is, volgens Johannes, die gevolg van Jesus se vleeswording? Soos die Woord, watter lig het Hy gebring?  Oor watter eienskappe beskik Hy om wel so te doen? Joh. 1:14, 18.`

“Die Lig het verskyn toe die wêreld se duisternis op sy digste was (. . .)

“Daar was net een hoop vir die mensdom . . . dat die kennis van God tot die wêreld herstel sou word.

“Christus het gekom om hierdie kennis te herstel. Hy het gekom om die valse leer nietig te verklaar waardeur diegene wat voorgegee het om God te ken, Hom verkeerd voorgestel het. Hy het gekom om die aard van Sy wet te openbaar, om in Sy eie karakter die heilige sieraad bekend te maak.”—Ellen G. White, Opvoeding, pp. 74-76.

Alles wat Jesus in Sy lewe op aarde gedoen het, het een doel gehad: “alles was middele tot die een doel – die openbaring van God vir die opheffing van die mensdom.”—Opvoeding, p. 82.

`Jesus het self gesê: “Hy wat My gesien het, het die Vader gesien” (Joh. 14:9). Onder watter omstandighede het Jesus hierdie stelling gemaak? Waarom het Hy dit gesê? Joh. 14:1–14.`

Ons sou dalk eerder Filippus se ondeurdagte uitspraak wou kritiseer (Joh.14:8). Na jare se noue kameraadskap met Jesus mis hy nog steeds die wesenlike punt van die vleeswording – dat Jesus gekom het om die Vader se karakter te toon. Moontlik kan onderwysers vandag daardeur getroos word dat een van die Leermeester se studente so sleg gevaar het! Filippus se uitspraak is waarskynlik opgeskryf, nie om hom te kritiseer nie, maar eerder om ons die geleentheid te gee vir selfondersoek. Hoe lank stap ons al saam met Jesus? Verstaan ons Jesus enigsins beter as wat Filippus gedoen het? “Hy wat My gesien het, het die Vader gesien.”