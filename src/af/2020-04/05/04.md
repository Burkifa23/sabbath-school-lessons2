---
title: 'Om die Meesteronderwyser se gedagtes te lees'
date: 27/10/2020
---

`Watter besorgdheid het Paulus in sy hart oor die Christen-gemeenskap in Filippi terwyl hy hierdie brief aan hulle skryf? Fil. 2:1–4; Fil. 4:2, 3.`

Filippense 2:1-11 is een van die diepsinnigste gedeeltes in die hele Bybel. Dit bespreek die voorafbestaan van Christus, Sy goddelikheid, Sy vleeswording, Sy menslikheid, Sy aanvaarding van die dood aan die kruis. Dit beskryf die lang en moeilike afdraande pad wat Jesus van die hemel na Golgota geneem het (Fil. 2:5-8). En dit beskryf hoe die Vader Jesus verhoog het tot die posisie van universele aanbidding (Fil. 2:9–11). ‘n Groot aantal wonderlike waarhede is in hierdie teksverse ingebou.

`Hoe stel Paulus Filippense 2:5–11 bekend? Van watter gebeure wat hy oor Jesus se lewe opnoem, dink jy verwag hy dat gelowiges in hulle eie lewens oor moet besin? Fil. 2:6–11.`

Paulus hoop dat die gelowiges in Filippi, wat dalk wou argumenteer, uit Jesus en Sy vleeswording sal leer. As Jesus die menslike vlees kon aanneem- “deur die gestalte van ‘n slaaf (. . . ) en aan mense gelyk te word” (Filip. 2:7, AFR83)— en Hom selfs onderwerp aan kruisiging, hoeveel te meer moes hulle nie uit liefde aan mekaar onderdanig wees nie? Ons word daaraan herinner dat daar baie te leer is van die Meesteronderwyser, Jesus. Ons leer veral uit die boodskappe en lesse wat Hy gedurende Sy aardse bediening gedeel het. Ons leer uit die wonderwerke wat Hy verrig het, en die manier waarop Hy teenoor ander mense opgetree het.   Ons moet poog om ons eie verhoudinge met ander te skoei op Sy groot minsaamheid, en na te dink oor Sy gewilligheid om die heerlikheid van die hemel te verruil vir ‘n krip (wat ‘n lewensles is dit vir ons!).  In teenstelling hiermee nooi die wêreld ons graag uit om onsself te verhoog, en in ons eie prestasies te roem. By ‘n krip in Betlehem, en van die Leermeester self, leer ons ‘n ander les - dat God se groot opvoedingswerk en verlossing in ons voltooi word, nie deur onsself te verhoog nie, maar deur ons voor God neer te buig en diensknegte vir ander te word.

`Deur watter situasie word jy tans in die gesig gestaar waarin jy joueself moet neerbuig om sodoende ‘n kragtige geleentheid te bied om Christus aan ander te toon?`