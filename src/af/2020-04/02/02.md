---
title: 'Die eerste gesin'
date: 04/10/2020
---

Daar is nie baie besonderhede gegee – trouens, eintlik geen – in die eerste bladsye van die Skrif aangaande die soort gesinsopvoeding wat in die vroegste dae van die menslike geskiedenis plaasgevind het nie. Maar ons kan redelik seker daarvan wees dat opvoeding juis in die gesinstruktuur geskied het. “Die opvoedingstelsel wat in Eden tot stand gebring is, het die gesin as middelpunt gehad. Adam was “die seun van God” (Lukas 3:38) en dit was van hulle Vader dat die kinders van die Allerhoogste onderrig ontvang het. Hulle opvoeding was, in die ware sin van die woord, ’n gesinskool.”—Ellen G. White, Opvoeding, p. 33. Al weet ons nie wat presies geleer is nie, kan ons baie seker daarvan wees dat dit gehandel het oor die wonder van die skepping, en ná die sondeval, die verlossingsplan.

`Wat leer elk van die volgende teksverse, en waarom sou hierdie beslis deel gevorm het van die opvoeding wat Adam en Eva met hulle kinders gedeel het? Gen. 1–2, Gen. 3:1–15, 2 Kor. 4:6, Lukas 10:27, Gal. 3:11, Op. 22:12.`

“Die opvoedkundige sisteem wat aan die begin van die wêreld ingestel is, moes daarna deur alle tye heen vir die mens ’n toonbeeld wees. As illustrasie van die beginsels hiervan is ’n modelskool in Eden, ons oerouers se tuiste, gestig.”—Ellen G. White, Opvoeding, p. 20.

Christelike opvoeding is daaraan toegewy om gesinne, en lede van die familie te onderrig in leerstellings, aanbidding, instruksies, gemeenskap, evangelisasie, en diens. Die huis is die plek waar jy die gesinslede onderrig oor die liefde en beloftes van God. Hier word Jesus as die Here, Verlosser en vriend aan die kinders voorgestel, en dis hier waar die Bybel voorgehou word as die Woord van God.  Die gesin is die plek waar ‘n gesonde verhouding met die Vader gemodelleer word.

In Genesis 4:1–4 lees ons hoe beide Kain en Abel hulle offerandes na die Here bring. Ons kan beslis aanneem dat hulle reeds geleer het oor die betekenis en belangrikheid van die offers as deel van hulle gesinsonderrig oor die plan van verlossing. Maar, soos die verhaal getuig, is ‘n goeie opvoeding nie altyd ‘n waarborg vir die uitkoms waarop ‘n mens sou hoop nie.

`Wat ookal jou situasie tuis is, watter keuses kan jy uitoefen om te verseker dat dit ‘n omgewing is waar die waarheid geleer en geleef word?`