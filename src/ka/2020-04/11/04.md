---
title: შრომა და ოსტატობა
date:  08/12/2020
---

`წაიკითხეთ გამ. 25:10-30:38. რამდენად კონკრეტული იყო ღმერთი, როდესაც მოსეს საწმიდრის აგება დაავალა? რას გვეუბნება ეს ღმერთის ხასიათის შესახებ?`

როდესაც ღმერთმა დაავალა მოსეს, რომ "მისთვის" აეგო საწმიდარი (კარავი), მოსეს შეეძლო ეპასუხა: "რა პრობლემაა, უფალო! კარვებს იმ ხანებიდან მოყოლებული ვშლი, რაც ეგვიპტიდან გამოვიქეცი, ორმოცი წლის წინ… რამდენიმე წუთში კარავი მზად იქნება!" ნებისმიერი ადამიანისთვის, რომელიც იმ დროის ნახევრადმომთაბარე მიდიანელთა კულტურაში ცხოვრობდა, კარვის გაშლა ძალიან მარტივი საქმე იყო. მათ შეეძლოთ ეს თვალდახუჭულსაც გაეკეთებინათ, როგორც ჩვევა, და ამ დროს სრულიად სხვა რამეზე ეფიქრათ. ის, რასაც მოსე, ალბათ, არ ელოდა, იყო ნახაზების ძალიან დეტალური ნაკრები, და გრძელი "ასაწყობად საჭირო ინსტრუქცია" საწმიდარში განსათავსებელი ყველა საგნისათვის, ასევე მღვდელთა ტანის სამოსისთვის - საერთო ჯამში დაახლოებით 150 დეტალური მითითება. ერთი უბრალო მაგიდის გასაკეთებლად, მოსეს შვიდსაფეხურიანი ასაწყობი პროცედურა უნდა ჩაეტარებინა (იხ. გამ. 25:23-30).

ღმერთის ყურადღება საწმიდრის მშენებლობის დეტალებისადმი (შემდგომში კი მსხვერპლშეწირვის რიტუალის მითითებებთან დაკავშირებითაც) მეტყველებს სრულყოფილების სულის უპირატესობაზე, მისწრაფებაზე, რომ შეიქმნას ნამდვილი შედევრი. გამოყენებული მასალები უმაღლესი ხარისხის იყო, დიზაინი - უნაკლო, შრომა - სამაგალითო; ყველაფერი ასაბუთებდა: ღმერთისთვის მიუღებელია დაუდევარი შრომა! (იხ. იერ. 48:10).

მართალია სტანდარტი ძალიან მაღალი ჩანდა, უფალმა თავად აირჩია მის მისაღწევად ადამიანები. ჩვენ ვკითხულობთ გამ. 31:1-6; 35:30-36:1-ში, რომ მან თავად მიანიჭა ადამიანებს საჭირო უნარები. ეს ადამიანები იყვნენ "აღვსილნი სულით", რომელიც აძლევდა მათ უნარებსა და ცოდნას ყოველგვარ წვრილმან სამუშაოში, რათა საწმიდრისა და მისი მორთულობის შექმნა ისე წარმართულიყო, როგორც "უფალმა ბრძანა" (გამ. 36:1). უფრო მეტიც, ორი მთავარი ოსტატი დაჯილდოებული იყო "უნარით სწავლებისა" (გამ. 35:34), რათა მათი ცოდნა და უნარები დარჩენილიყო ისრაელის საზოგადოებაში. მართალია ეს ორი ადამიანი მოცემულ ისტორიაში გამოყოფილია, როგორც ღმერთის მიერ არჩეული ხელმძღვანელი, მაგრამ მსგავსი უნარები სხვა ადამიანებმაც მიიღეს და ისინიც შეუერთდნენ საქმეს (იხ. გამ. 36:2).

ამგვარად, ის, რომ ადამიანი დაცემული არსებაა, ვერ იქნება საპატიო გამართლება ნებისმიერი იმაზე მცირე დავალების შესრულებისას, ვიდრე საქმის მაქსიმალურად ერთგულებაა. ღმერთი ელოდება, რომ ყოველთვის საუკეთესოდ ვიმოქმედებთ, გამოვიყენებთ საკუთარ ნიჭებს, უნარებს, დროსა და განათლებას სასიკეთოდ და მაღალი მიზნების მისაღწევად.