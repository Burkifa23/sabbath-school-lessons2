---
title: შრომა და სულიერება
date:  09/12/2020
---

"თუ სულით ვცოცხლობთ, სულითვე უნდა ვიაროთ" (გალატ. 5:25). ადამიანის შრომა და სულიერება განუყოფელია. ქრისტიანობა - ეს არ არის ტანის სამოსი, რომელიც ადამიანს შეუძლია ჩაიცვას და გაიხადოს, როდესაც ხასიათი ეცვლება ან ცხოვრების კონკრეტულ ეტაპზე იმყოფება. პირიქით, ქრისტიანობა ქმნის ახალ არსებას, რომელიც თავს ამჟღავნებს ცხოვრების ყველა განზომილებაში, მათ შორის, შრომაშიც.

`წაიკითხეთ  გალ. 5:22-26. პავლეს მიერ მოხსენიებული რომელი თვისებები გაგაჩნიათ თქვენ და როგორ ვლინდება ეს თვისებები თქვენს შრომაში?`

"ახალი აღთქმის განმარტებითი ლექსიკონი" სულიერ ადამიანს განსაზღვრავს, როგორც "მას, ვინც გამოავლენს სულის ნაყოფს მისთვის ჩვეული გზით". ჩვენი ქრისტესთან კავშირის წყალობთ, ჩვენი ცხოვრების ყველა ასპექტში ისე ვიმოქმედებთ, როგორც მორწმუნეები.

ფლორიდის საავადმყოფოში მომაკვდავი პაციენტი იწვა, მისი საუკეთესო მეგობარი კი მის საწოლთან მორიგეობდა. ექთნები ხშირად შედიოდნენ პალატაში, რომ ეზრუნათ პაციენტის საჭიროებებზე. საუბრის გაბმის მიზნით, მეგობარი ეკითხებოდა ექთნებს, თუ სად გაიარეს სწავლება. ბევრი მათგანი ეუბნებოდა, რომ განათლება ფლორიდის საავადმყოფის კოლეჯში მიიღო.

ამან მეგობარზე დიდი შთაბეჭდილება მოახდინა. შემდგომში ის რამდენჯერმე ეწვია ფლორიდის საავადმყოფოს კოლეჯს, რათა გაეგო, რას წარმოადგენს ის. რატომ? ამ ადამიანის სიტყვების თანახმად, ექთნები, რომლებიც აღნიშნული სასწავლო დაწესებულებიდან მოდიოდნენ, ყოველთვის გაცილებით მეტ სათუთ მზრუნველობას ამჟღავნებდნენ მომაკვდავი მეგობრისადმი, ვიდრე სხვა კოლეჯებში განათლებამიღებულები. მან დიდი სხვაობა შენიშნა მომაკვდავი  მეგობრისადმი დამოკიდებულებაში ერთთა და მეორეთა მხრიდან.

სწორედ ამიტომ, ის ბევრ კითხვას სვამდა კოლეჯთან, მის მისიასთან დაკავშირებით და საბოლოო ჯამში ახალი ექთნების გადამზადებისთვის, ისეთებისთვის, როგორებიც  მან საავადმყოფოში იხილა,  ასი ათასი დოლარის ოდენობის შემოწირულობა გაიღო. დიახ, სულიერება - ცხოვრების სტილია.

`თქვენ როგორ ამჟღავნებთ თქვენს სულიერებას ცხოვრების ყოველდღიურ ამოცანებში? როგორ ფიქრობთ, როგორ შთაბეჭდილებას უტოვებთ გარშემომყოფებს?`