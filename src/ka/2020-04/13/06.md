---
title: უდიდესი მოძღვარი
date:  24/12/2020
---

როგორც აქამდე უკვე ვისაუბრეთ, დედამიწაზე ქრისტეს მისიის ერთ-ერთი ცენტრალური ასპექტი იყო მოძღვრის მსახურება. თავისი მსახურების დასაწყისიდანვე, დარიგებების ან ქმედებების მეშვეობით, იესო ყოველთვის ასწავლიდა თავის მიმდევრებს ჭეშმარიტებებს საკუთარი თავის, მამის, ხსნისა და მარადიული ცხოვრების იმედის შესახებ (იხ. მათ. 5:2; მარკ. 4:2; ლუკ. 19:47; იოან. 6:59).

სახარებების კითხვისას ჩვენ ვხედავთ, რომ იესო ყოველთვის ასწავლიდა. დღეს ის ჩვენც გვასწავლის თავისი სიტყვის მეშვეობით და სწავლების ეს პროცესი ახალ სამყაროშიც გაგრძელდება. მაგრამ წარმოიდგინეთ რამდენად განსხვავებული იქნება ის სამყაროში, რომელიც არ იქნება დამძიმებული ცოდვით და მასთან დაკავშირებული ყველა შეზღუდვით.

`"ეტყვიან: ‘ეგ რა ნაჭრილობები გაქვს ხელზე?’ მიუგებს: ‘ჩემს მოკეთეთა სახლში ვარ ნაცემი’" (ზაქ. 13:6). რის შესახებ საუბრობს ეს მუხლი?`

"მარადიულობაში გატარებული წლები სულ უფრო და უფრო გაგვიხსნის უდიდეს და დიდებულ ჭეშმარიტებებს ღმერთისა და მისი ძის შესახებ. და ცოდნის გამრავლებასთან ერთად, გამრავლდება სიყვარული, უფლის წინაშე მოწიწება და ბედნიერება. რაც უფრო მეტად შეიცნობენ ღმერთს, მით უფრო ღრმა იქნება მათი სიყვარული მის მიმართ და როდესაც იესო გადაუშლის მათ გამოსყიდვის სიდიადეს და სატანასთან და დიად ბრძოლაში საოცარ მიღწევებს, გამოსყიდულთა გულში უფრო მეტად აინთება სიყვარული, უფრო დიდი სიხარულით აჟღერდება მათი ოქროს ქნარები და ურიცხვი ხმები შეუერთდება მგალობელთა ძლიერ გუნდს…

დიადი ბრძოლა დამთავრებულია. ცოდვა და ცოდვილნი აღარ არსებობენ. მთელი სამყარო განწმედილია. უფლის უამრავ შექმნილთა შორის დამყარებულია სიხარული და თანხმობა. უსასრულო სივრცის ყოველ მხარეს მოედინება სიცოცხლის მდინარეები, სიცოცხლის და სინათლის ნაკადულები მისგან, ვინც შექმნა ყოველივე ეს. უმცირესი ატომიდან დაწყებული სამყაროს უდიდესი სისტემებით დამთავრებული - ყოველი სულიერი თუ უსულო, თავის შეურყვნელი სილამაზით და სრული სიხარულით წარმოთქვამს: "ღმერთი სიყვარულია" (ე. უაითი. დიადი ბრძოლა, გვ.678).

`ყველა წარმოუდგენელ ჭეშმარიტებას შორის, რომელსაც მარადიულობის განმავლობაში შევისწავლით, ვერაფერი მოგვხიბლავს იმაზე მეტად, ვიდრე ჩვენი გულისთვის გაღებული ქრისტეს მსხვერპლი. დაფიქრდით, რამდენად მრავალმხრივი, შინაარსიანი, ღრმა და მდიდარი უნდა იყოს ეს ჭეშმარიტება, თუ მისი შესწავლა მთელი მარადიულობის განმავლობაში მოგვიწევს! როგორ შეგვიძლია ახლა რომ ვისწავლოთ ჩვენი გულისთვის ქრისტეს ჯვარზე ღვაწლის უკეთ დაფასება?`