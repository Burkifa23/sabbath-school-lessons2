---
title: სკოლა მომავალში
date:  23/12/2020
---

`"ვინაიდან ჩვენი მსუბუქი და ხანმოკლე ტანჯვა დიდ და მომეტებულ საუკუნო დიდებას ქმნის ჩვენთვის, როცა ვუყურებთ არა ხილულს, არამედ უხილავს, ვინაიდან ხილული დროებითია, ხოლო უხილავი - საუკუნო" (2კორ. 4:17,18). რა იმედს გვთავაზობს ეს მუხლები? რა არის  ზოგიერთი ის უხილავი და მარადიული რამ, რომელსაც ველოდებით და რომელიც დაპირებული გვაქვს იესოს მეშვეობით? იხ. აგრეთვე გამოცხ. 21:1,2; 2:7; 7:14-17.`

როგორი რეალურიც არ უნდა იყოს დაპირებები, რომლებიც გვეძლევა იესოში, რაოდენ ბევრი მნიშვნელოვანი მიზეზიც არ უნდა გვქონდეს, რომ ვირწმუნოთ ისინი, ფაქტი რჩება ფაქტად: ბიბლია მხოლოდ მინიშნებებს, ანარეკლს გვაძლევს იმისა, რაც რეალურად გველის. მაგრამ ჩვენ შეგვიძლია დარწმუნებული ვიყოთ: რაღაც შესანიშნავი მოდის! უბრალოდ დაფიქრდით, რა მშვენიერი იქნება ცხოვრება ცოდვის დამანგრეველ ქმედებათა გარეშე!

მთელი ჩვენი ტკივილი, ყველა ის სატანჯველი, რომელსაც ვებრძვით, ცოდვისა და მისი შედეგებისაგან მომდინარეობს. ქრისტე ცოდვის გასანადგურებლად მოვიდა და ის აღადგენს დედამიწას ისეთად, როგორად ყოფნაც დასაბამიდან  განუწესა ღმერთმა. და ის უფრო უკეთესიც კი გახდება, რადგან მთელ ზეციურ დიდებას შორის ჩვენ მარადიულად შეგვეძლება იესოს ხელებსა და ფეხებზე ნაიარევების - ჩვენი გამოსყიდვის ფასის ხილვა.

"როდესაც ფარდა აიწევა და ჩვენი თვალები იხილავენ სილამაზის სამყაროს, რომლის ანარეკლს ძლივს თუ ვამჩნევთ, როდესაც ზეცის დიდებას ტელესკოპით ვაკვირდებით; როდსაც ცოდვის დამღუპველი გავლენა გაქრება და მთელი დედამიწა წარდგება "ჩვენი უფლისა და ღმერთის სილამაზეში", - რამხელა შესაძლებლობები გაგვეხსნება შემეცნებისათვის! იქ მეცნიერი შეძლებს ქმნილების კანონთა შესწავლას და ვერ წააწყდება ვერაფერს, რაც ცოდვას გაახსენებს. ის შეძლებს ბუნების ხმათა მუსიკის მოსმენას და ვერ აღმოაჩენს მათში სევდას ან მწუხარების ელფერს. მთელ ქმნილებაში ის შეძლებს ერთი ხელწერის დანახვას, უზარმაზარ სამყაროში ახლო ხედით დაინახავს ღმერთის სახელს, და არც დედამიწაზე, არც ზღვაში, არც ცაში აღარ დარჩება ავადმყოფობის არანაირი კვალი" (ე. უაითი. აღზრდა, გვ. 303).

`შეეცადეთ წარმოიდგინოთ, როგორი იქნება მარადიული ცხოვრება სრულიად ახალ სამყაროში ბოროტების გარეშე, რომელიც ასე ართულებს მიწიერ ცხოვრებას. როგორად წარმოგიდგენიათ ის? კონკრეტულად რას ელით ყველაზე მოუთმენლად?`