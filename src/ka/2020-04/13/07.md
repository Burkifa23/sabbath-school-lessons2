---
title: შემდგომი გამოკვლევისათვის
date:  25/12/2020
---

წაიკითხეთ თავი "სკოლა მომავალში" ე. უაითის წიგნიდან "აღზრდა" (გვ. 301-309), და თავი "ბრძოლის დასასრული" წიგნიდან "დიადი ბრძოლა" (გვ. 662-678).

"ლომი, რომელსაც იძულებული ვართ, რომ ძლიერ ვუფრთხოდეთ აქ, კრავის გვერდით წევს და ახალი დედამიწის ყველა კუთხეში მშვიდობამ და თანხმობამ დაისადგურა. ხეები ახალ დედამიწაზე - ტანადი და დიდებულია, ყოველგვარი ნაკლის გარეშე.

წმიდების თავებს დიდების გვირგვინები შეამკობს, და მათ ხელშია ოქროს ქნარები. ისინი ააჟღერებენ ოქროს ქნარებს, უგალობებენ გამომსყიდველ სიყვარულს და მიუძღვნიან თავიანთ მუსიკას ღმერთს. მათი წარსული განსაცდელი და ტანჯვა დავიწყებას მიეცემა ამ სამყაროში და უმნიშვნელოდ შეიქნება ახალი დედამიწის დიდებაში.

დაე, ყველა მშვენიერებამ ჩვენს მიწიერ სახლში მოგვაგონოს ბროლის მდინარე და ამწვანებული ველები, მოშრიალე ხეები და სიცოცხლის წყაროები, მოელვარე ქალაქი და თეთრებში შემოსილი მგალობლები, ჩვენი ზეციური სახლი - ისეთი სილამაზის სამყარო, რომელსაც ვერ გამოსახავს ვერცერთი მხატვარი  და ვერ აღწერს ვერცერთი მოკვდავი ენა. როგორიც არ უნდა იყოს ჩვენს წარმოსახვაში დახსნილთა სავანე, გახსოვდეთ - ის გაცილებით უფრო მშვენიერია, ვიდრე ყველაზე მდიდარი წარმოსახვის ნაყოფიც კი" (ე. უაითი. მარანათა, გვ. 355).

"იმის შიშით, რომ წმიდანთა მომავალი მემკვიდრეობა მიწიერებას არ მიუახლოვდეს, ბევრი ცდილობდა, მხოლოდ სულიერი ახსნა მიეცა იმ ჭეშმარიტებისათვის, რომელიც უფლებას გვაძლევს, საკუთარ სახლად მივიჩნიოთ ჩვენი მომავალი სამშობლო. ქრისტემ აღუთქვა თავის მოწაფეებს, რომ იგი მიდის მამასთან მათთვის ადგილების მოსამზადებლად. ვინც ღვთის სიტყვის მოძღვრებას ღებულობს, იგი არ არის სრულიად უმეცარი ზეციური სახლის შესახებ... ადამიანის ენა ვერ აღწერს, თუ რა ჯილდო ელით მართლებს. ეს მხოლოდ მისთვის გახდება გასაგები, ვინც ნახავს მას. ადამიანის შეზღუდულ გონებას არ შეუძლია წარმოიდგინოს უფლის სასუფევლის დიდება" (ე. უაითი. დიადი ბრძოლა, გვ. 674) 

**შეკითხვები მსჯელობისათვის**

`1. უფრო დაწვრილებით შეჩერდით პასკალის მსჯელობაზე იმ ადამიანების შესახებ, რომლებიც გულგრილი არიან თავიანთი მარადიული ხვედრის მიმართ. როგორ ფიქრობთ, რატომ ხდება ასე? საიდან ჩნდება ასეთი უგუნური დამოკიდებულება?`

`2. დაწვრილებით შეჩერდით იმაზე, თუ რატომ არის მარადიული ცხოვრების იმედი ასეთი მნიშვნელოვანი ჩვენი რწმენისთვის. რატომ არ გვაქვს მართლაც არაფერი ამ იმედის გარეშე?`

`3. დაფიქრდით ბუნების სამყაროს ყველა წარმოუდგენელ საიდუმლოებაზე. ბიოლოგია იქნება ეს, გეოლოგია, ასტრონომია, ფიზიკა თუ ქიმია - ყველა სფეროში ყველაფერი იმაზე გაცილებით რთული აღმოჩნდა, ვიდრე ადამიანებს თავიდან წარმოედგინათ. მეცნიერები, მაგალითად, აღარ საუბრობენ "სიცოცხლის უმარტივეს ფორმებზე", რადგან დაადგინეს, რომ ეს უმარტივესი ფორმებიც ძალიან რთულადაა მოწყობილი. ყოველი ახალი წინსვლა მეცნიერებაში, ყოველი აღმოჩენა სულ უფრო მეტი კითხვის წინაშე გვაყენებს, რომელსაც პასუხი უნდა გაეცეს. როგორ გვეხმარება ეს იმის გაცნობიერებაში, რამდენად ბევრის სწავლა მოგვიწევს "მომავლის სკოლაში"?`