---
title: ეზოებში (სიწმიდეში)
date:  11/11/2020
---

`წაიკითხეთ 1ნეშტ. 16:1-36. ეცადეთ წარმოიდგინოთ ეს სცენა. როგორი იყო ის – დიდებული, მოკრძალებული თუ საზეიმო და მხიარული? რატომ შეუძლია მას ორივე მახასიათებლის შეთვისება? რა გაკვეთილები შეგვიძლია გამოვიტანოთ აღწერილი სცენიდან თაყვანისცემასთან დაკავშირებით და როგორ უნდა ვასწავლოთ და გამოვიყენოთ კიდეც თაყვანისცემა პრაქტიკაში?`

თაყვანისცემის ადგილი იყო საწმიდარი, რომელშიც ღმერთმა დაივანა უძველეს ისრაელთან ერთად და სადაც მათ გაეცხადათ ხსნის ჩანაფიქრი. ამრიგად, თაყვანისცემასა და მის სწავლებაში ცენტრალური ადგილი უნდა ეჭიროს იესოს და ხსნის გეგმას, რაც წინასწარ გაცხადებული იყო საწმიდრის მსახურებაში. ყველაფერი, რაც ღმერთმა გააკეთა ჩვენთვის, იმსახურებს ქებასა და თაყვანისცემას, განსაკუთრებით კი მას ვმადლობთ და ვადიდებთ იმედისათვის მარადიულ სიცოცხლეზე, რომელიც მოგვენიჭა იესოს თავგანწირული და ჩანაცვლებითი სიკვდილით ჯვარზე.

ასევე მიაქციეთ ყურადღება ამ ფრაგმენტის "სამახარობლო" მიმართულებას: მთელ მსოფლიოს უნდა გაეგო ისრაელის ღმერთის შესახებ.

`წაიკითხეთ 1ნეშტ. 16:29. "შესწირეთ უფალს ქება მისი სახელისა. წაუღეთ ძღვენი და მიდით მის ეზოებში (ორიგინალში ,,სიწმიდეში)". "სიწმიდეში"? რას ნიშნავს ეს?`

დაუფიქრდით, რამდენად უმგვანო, საზიანო და დამამცირებელია ცოდვა. დღეს ჩვენთვის რთულად წარმოსადგენია როგორი ბოროტი, საზარელი და დამამცირებელი იყო ისრაელის გარშემო მყოფი ერების საკულტო რიტუალები; მათ პრაქტიკაში ყველაფერ სხვასთან ერთად ბავშვების მსხვერპლად შეწირვაც შედიოდა (იხ. იერ. 32:35; ეზეკ. 16:21). ეჭვგარეშეა, რომ მსგავსი რიტუალები ასახავდა მრწამსს იმ ადამიანებისა,  რომლებიც ამას პრაქტიკულად სჩადიოდნენ.

ამის საპირისპიროდ, უძველესი ისრაელი წმიდა ერად უნდა დარჩენილიყო, შორს უნდა ყოფილიყო მეზობელთა რიტუალებისაგან. ისრაელიანებს უნდა შეენახათ სიწმიდე მათ გულებსა და გონებაში; სწორედ ეს ანიჭებდა მათ თაყვანისცემას აზრს და სიწმიდის დიდებულებას ღმერთის წინაშე. ძველი აღთქმის წინასწარმეტყველები განუწყვეტლივ გამოდიოდნენ ისეთი ადამიანების წინააღმდეგ, რომლებიც თითქოს და ეთაყვანებოდნენ უფალს, მაგრამ მათი გულები გაუცხოებული იყო მისგან. 