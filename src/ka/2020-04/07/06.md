---
title: კერპთაყვანისმცემლობა განათლებაში
date:  12/11/2020
---

უძველესი ისრაელი გარემოცული იყო უაღრესად რელიგიური ერებით, რომლებიც ისეთი თავდადებით ცდილობდნენ თავიანთი ღმერთების თაყვანისცემასა და სიამოვნებას, რომ მათ მსხვერპლად საკუთარ შვილებსაც კი სწირავდნენ.

შესაბამისად, ჭეშმარიტი ღმერთის ჭეშმარიტი თაყვანისცემა მნიშვნელოვნად იცავდა ებრაელებს მათ გარშემო არსებული კერპთაყვანისმცემლობისა და ცრუ თაყვანისცემისგან. თუმცაღა, ყველა გაფრთხილების მიუხედავად, ისრაელიანებს არაერთხელ გადმოუღიათ კერპთაყვანისმცემლობის პრაქტიკები, რომელთა წინააღმდეგაც კონკრეტულ გაფრთხილებებს იღებდნენ.

და რა შეიძლება ითქვას ჩვენზე დღეს? რატომ არის ჭეშმარიტი ღმერთის თაყვანისცემა, რომელშიც ჩვენს მადლიერებას გამოვხატავთ მისი სიყვარულისა და ყველაფრისთვის, რაც ჩვენთვის გააკეთა, ასეთივე მნიშვნელოვანი, განსაკუთრებით თანამედროვე კერპთაყვანისმცემლობის საფრთხეების წინაშე?

`წაიკითხეთ მარკ. 7:1-13. რა პრინციპს ვპოულობთ მე-7-9 მუხლებში? როგორ უნდა გამოვიყენოთ ეს პრინციპი დღეს ქრისტიანული განათლებისა და იმ ცრუ სწავლებების საფრთხეების კონტექსტში, რომლებსაც შეუძლიათ უარყოფითი გავლენა იქონიოს ჩვენი რწმენის გამოცდილებაზე?`

თანამედროვე სამყაროში "უდიდეს" ინტელექტუალურ იდეათა უმეტესობა ეფუძნება ნატურალისტურ (ნატურალიზმი - ფილოსოფიურ-იდეოლოგიური მიმდინარეობა, რომელიც ბუნებას განიხილავს, როგორც ყოველივე არსებულის ახსნის უნივერსალურ პრინციპს, ამასთან, "ბუნების" ცნებაში შედის სული და სულიერი ქმნილებები) ხედვას სინამდვილის შესახებ. თანამედროვე სკოლებში ბევრი დისციპლინა სწორედ ასეთი კუთხით ისწავლება, ეს კი ხშირად იმას ნიშნავს, რომ მასწავლებელთა მიერ გადმოცემული იდეები წინააღმდეგობაში იქნება წმიდა წერილთან. ჩვენ შეიძლება გაგვიჩნდეს ცდუნება, რომ "ვეთაყვანოთ" წამოყენებულ, შესწავლილ და პრაქტიკაში განხორციელებულ თეორიებს. ჩვენ ასევე შეგვიძლია გავაღმერთოთ ამ იდეების ფუძემდებელი გონი – ფილოსოფოსები, მეცნიერები, მათემატიკოსები. პრობლემა ის არის, რომ ხშირ შემთხვევაში  ასეთი იდეები შეიძლება წინააღმდეგობაში მოდიოდნენ წმიდა წერილთან, მაგრამ რაკი დღესდღეობით მათ ასწავლიან და მათი შეუცდომლობის სწამთ, ადამიანები ცდილობენ, რომ ისინი ქრისტიანულ განათლებაშიც დანერგონ. თუმცა ამის ერთადერთი საშუალება – წმიდა წერილის დამახინჯებაა, იმისათვის, რომ  ის თანამედროვე იდეებთან შესაბამისობაში მოდიოდეს, ეს კი არყევს ქრისტიანული რწმენის საფუძვლებს.

`რომელია ზოგიერთი ის თანამედროვე სწავლება, რომელიც ეწინააღმდეგება წმიდა წერილს და როგორ შეგვიძლია ჩვენ, როგორც ეკლესიას, დავიცვათ საკუთარი თავი მათი დანერგვისაგან ჩვენს განათლების სისტემაში?`