---
title: სულითა და ჭეშმარიტებით
date:  10/11/2020
---

ახალი აღთქმის ერთ-ერთი გასაოცარი ისტორია იმის შესახებ, თუ როგორ ემსახურებოდა მაცხოვარი სულდამწუხრებულებს - ეს არის იესოსა და სამარიელი ქალის შეხვედრის ამბავი.

`წაიკითხეთ იოან. 4:7-26. რა უთხრა იესომ სამარიელ ქალს თაყვანისცემის შესახებ? რითი დაიწყეს მათ თაყვანისცემაზე საუბარი?`

მიუხედავად იმისა, რომ სამარიელი ქალი საუბრის  სხვა თემაზე გადატანას ცდილობდა და თაყვანისცემაზე ალაპარაკდა, იესომ მისივე სიტყვები გამოიყენა იმისათვის, რომ ამ თემასთან დაკავშირებული ზოგიერთი ღრმა ჭეშმარიტება გაეცხადებინა. ალბათ ყველაზე მნიშვნელოვანი ჩვენი გაგებისთვის თაყვანისცემის საკითხთან დაკავშირებით არის იოან. 4:24-ში ჩაწერილი სიტყვები: "ღმერთი არის სული და მისი თაყვანისმცემელნი თაყვანს უნდა სცემდნენ სულითა და ჭეშმარიტებით".

ჭეშმარიტი თაყვანისცემა უფლისა უნდა იყოს "სულით", ანუ უნდა გამომდინარეობდეს მისდამი სიყვარულიდან, მისი შეცნობის პირადი გამოცდილებიდან. "ღმერთისკენ მიმავალი ერთადერთი გზა არის რელიგია, რომლის სათავეც ღმერთშია. ღმერთის ჭეშმარიტი მსახურებისათვის საჭიროა, ჩვენი ხელახლა შობა ღვთისაგან. იგი განწმედს გულს, განაახლებს გონებას, შექმნის ჩვენში უფლის სიყვარულისა და შემეცნების შესაძლებლობას. განახლებული გული მზად არის ნებაყოფლობით დაემორჩილოს უფლის ყველა მოთხოვნას. სწორედ ამაში მდგომარეობს ჭეშმარიტი თაყვანისცემა. სწორედ ეს არის სულიწმიდის ზემოქმედების ნაყოფი" (ე. უაითი. ქრისტე - წუთისოფლის იმედი, გვ. 189).

ამავე დროს, თაყვანისცემა უნდა იყოს "ჭეშმარიტებით". ჩვენთვის აუცილებელია, რომ გვქონდეს სანდო ცოდნა ღმერთზე, იმაზე, თუ ვინ არის ის და რას მოითხოვს ჩვენგან. სხვა სიტყვებით რომ ვთქვათ, სწავლებებიც ასეთივე მნიშვნელოვანია.  რაოდენ დიდი მნიშვნელობა აქვს , მაგალითად, იმის ცოდნას, რომ ვეთაყვანებით ღმერთს, რომელიც არ წირავს ადამიანებს ჯოჯოხეთში მარადიული ტანჯვისთვის.

მაშ ასე, თაყვანისცემა აერთიანებს ორ ელემენტს: გამოცდილებას, რომელიც მოდის ღმერთის შეცნობისა და მისი მორჩილების შედეგად და ღმერთის შესახებ გაცხადებულ ობიექტურ ჭეშმარიტებებს. სულმა ჭეშმარიტების გარეშე შეიძლება ზედაპირულ სენტიმენტალობამდე მიგვიყვანოს, რომელიც არამდგრად ემოციებს ეფუძნება. მეორეს მხრივ, ჭეშმარიტებას სულის გარეშე შეუძლია მიგვიყვანოს უსიცოცხლო ფორმალიზმამდე. შესაბამისად, ჭეშმარიტი თაყვანისცემისათვის მისი ორივე შემადგენელი გვჭირდება.

`როგორ შეგვიძლია დავეხმაროთ ვინმეს "სულითა და ჭეშმარიტებით" თაყვანისცემაში? რა შემთხვევაში შეიძლება დაგვჭირდეს სხვადასხვა ადამიანთან რომელიმე ერთი შემადგენელის მეორეზე მეტად ხაზგასმა?`