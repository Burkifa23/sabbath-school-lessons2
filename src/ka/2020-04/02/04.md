---
title: ურთიერთობა
date:  06/10/2020
---

სინამდვილეში განათლება ნებისმიერ საფეხურზე - ეს არის საუბარი. მასწავლებელი - პიროვნება, რომელიც ფლობს ცოდნას, სიბრძნეს, ინფორმაციას, ფაქტებს, ანუ ყველაფერს, რისი გადაცემაც შეიძლება მოსწავლისთვის. მასწავლებელს, რომელიც დიდ ცოდნას განკარგავს, მისი სხვებისთვის გადაცემის უნარიც უნდა ჰქონდეს; წინააღმდეგ შემთხვევაში რა სარგებელი აქვს მის ცოდნას, ყოველ შემთხვევაში, სწავლების მხრივ?

მეორეს მხრივ, კარგი პედაგოგიური უნარ-ჩვევები - მხოლოდ საუბრის უნარი არაა. ასეთივე მიშვნელოვანია სწავლების მთელი პროცესისათვის ურთიერთობების დამყარებაც. "ცოტა რამ თუ შეედრება თავისი აღმზრდელობითი ღირებულებით მასწავლებლის ისეთ უნარს, როგორიცაა ამხანაგობის განცდა და ნამდვილ მასწავლებელს ყოველთვის ეხსომება ამის შესახებ. ცნობილია, რომ ურთიერთგაგება, განსაკუთრებით კი ურთიერთგაგება უფროსებსა და ბავშვებს შორის მიიღწევა მხოლოდ ერთმანეთთან მეგობრული დამოკიდებულების ნიადაგზე. ეს არის ის, რაც ასე აკლიათ ჩვენს ბავშვებს" (ე. უაითი. აღზრდა. გვ. 212).

სხვა სიტყვებით რომ ვთქვათ, კარგი მასწავლებლობა პირად ემოციურ დონესაც ეხება. ეს ერთნაირად მნიშვნელოვანია როგორც ოჯახის, ისე სკოლისათვის. მოსწავლესა და მასწავლებელს შორის კარგი ურთიერთობა უნდა იყოს ჩამოყალიბებული.

ურთიერთობა ყალიბდება და ვითარდება საუბრის მეშვეობით. თუ ქრისტიანები არ ესაუბრებიან ღმერთს, მაგალითად, ბიბლიის კითხვისას ან ლოცვისას, მათი ურთიერთობა მასთან იყინება. ოჯახებს სჭირდებათ ღმერთის ხელმძღვანელობა, თუკი სურთ, რომ აღიზარდონ მადლსა და ქრისტეს შეცნობაში.

`წაიკითხეთ შემდეგი ბიბლიური მუხლები. რა შეგვიძლია გავიგოთ მათზე დაყრდნობით იმის შესახებ, თუ როგორ ჩამოვაყალიბოთ მყარი ოჯახური ურთიერთობები (ასევე ნებისმიერი სხვა სახის ურთიერთობა)? ფსალმ. 36:7-9; იგავ. 10:31,32; 27:17; ეფეს. 4:15; 1იოან. 3:18;  ტიტ. 3:1,2;  იაკ. 4:11.`

თუ გამოყოფთ დროს იმისათვის, რომ დათესოთ ურთიერთობის სათანადო მარცვლები, თქვენ არა მხოლოდ მოამზადებთ ოჯახის წევრებს ქრისტესთან პირადი ურთიერთობისთვის, არამედ პიროვნებათაშორისი ურთიერთობების განვითარებასაც შეძლებთ ოჯახში. ეს გახსნის ურთიერთობის გზებს და შედეგად თქვენ ბედნიერი იქნებით იმით, რომ ჩამოაყალიბეთ ეს ურთიერთობა მანამ, სანამ თქვენმა შვილებმა მიაღწიეს სქესობრივ სიმწიფეს და გახდნენ ზრდასრული. იმ შემთხვევაშიც, თუ არ გყავთ შვილები, ის პრინციპები, რომლებიც წაკითხულ მუხლებშია გაცხადებული, ნებისმიერ ურთიერთობაში შეიძლება იყოს გამოყენებული.

`დაფიქრდით: რატომ არის ასეთი მნიშვნელოვანი არა მხოლოდ ის, თუ რას ვამბობთ, არამედ ისიც, თუ როგორ ვაკეთებთ ამას. რა გაკვეთილები გამოიტანეთ სიტუაციებიდან, როდესაც თქვენი საუბრის მანერამ მნიშვნელოვანწილად დააკნინა თქვენი სიტყვების ზეგავლენა, მიუხედავად მათი მართებულობისა?`