---
title: პირველი ოჯახი
date:  04/10/2020
---

წმიდა წერილის პირველ ფურცლებზე არ გვხვდება არავითარი ცნობების ოჯახური აღზრდისა და განათლების იმ ტიპების შესახებ, რომლებიც კაცობრიობის ისტორიის გარიჟრაჟზე არსებობდა, თუმცა შეგვიძლია დარწმუნებული ვიყოთ იმაში, რომ ცოდნის  მიღება მაშინ სწორედ ოჯახში ხდებოდა.

"აღზრდის საფუძველთა საფუძველი ედემის ბაღში ოჯახი იყო. ადამი ღვთის ძე იყო (იხ. ლუკ. 3:38) და დარიგებებს თავისი ზეციერი მამისაგან იღებდა. პირველ ადამიანთა სკოლა, არსებითად, ოჯახური სკოლა იყო" (ე. უაითი. აღზრდა. გვ. 33).

მართალია დანამდვილებით არ ვიცით, რა ისწავლებოდა ასეთ სკოლაში, მაგრამ შეგვიძლია დარწმუნებული ვიყოთ: შესწავლის ობიექტი ქმნილების საოცრებები, ცოდვით დაცემის შემდეგ კი - გამოსყიდვის გეგმა იყო.

`რა მოვლენებისა და ცნებების შესახებ გვაუწყებს მოყვანილი მუხლები და რატომ იყო  ისინი უეჭველად იმ აღზრდისა და განათლების ნაწილი, რომელიც ადამმა და ევამ საკუთარ შვილებს გადასცეს? იხ. დაბ. 1,2; 3:1-15; 2კორ. 4:6; ლუკ. 10:27; გალ. 3:11; გამოცხ. 22:12.`

"აღზრდის მოდელი, რომელსაც სამყაროს შექმნისას ჩაეყარა საფუძველი, წარმოადგენს ნიმუშს ადამიანისათვის დედამიწის მთელი ისტორიის განმავლობაში. ედემში, ჩვენს პირველ მშობელთა სამოთხეში დაფუძნებული სკოლა მისი (ღვთის) პრინციპების ილუსტრაცია იყო" (ე. უაითი. აღზრდა. გვ.20).

ქრისტიანული აღზრდა და განათლება – ეს არის ვალდებულება ვასწავლოთ ოჯახის წევრებს სარწმუნოებრივი მოძღვრება, თაყვანისცემა, დარიგება, საძმო ურთიერთობა, ხარება და მსახურება. სახლი ის ადგილია, სადაც ოჯახის წევრებს უმჟღავნებთ ღმერთის სიყვარულსა და დაპირებებს. ეს ის ადგილია, სადაც ბავშვებს წარმოუდგენენ იესოს, როგორც მათ უფალს, მხსნელს, მეგობარს და სადაც ბიბლიას თვლიან ღმერთის სიტყვად. ოჯახში თქვენ ქმნით ნიმუშს ჯანსაღი ურთიერთობისა ჩვენს ზეციერ მამასთან.

ბიბლიური მუხლები დაბ. 4:1-4 მოგვითხრობს, თუ როგორ მოაქვთ კაენსა და აბელს თავ-თავიანითი მსხვერპლი უფალთან. ჩვენ, რა თქმა უნდა, გვესმის, რომ სწორედ ოჯახში შეიტყეს მათ მსხვერპლშეწირვის არსისა და მნიშვნელობის შესახებ, რაც გამოსყიდვის გეგმასთან მიმართებით მათი საოჯახო განათლების ნაწილი იყო. თუმცაღა, ეს ისტორია გვაჩვენებს, რომ კარგ განათლებას ყოველთვის მოსალოდნელ  შედეგებამდე ვერ მივყავართ.

`როგორიც არ უნდა იყოს ვითარება თქვენს სახლში, რა გადაწყვეტილებები შეგიძლიათ მიიღოთ, რომ მასში ისწავლებოდეს ჭეშმარიტება და ცხოვრობდნენ მის მიხედვით?`