---
title: "რათა არ დაივიწყო"
date:  08/10/2020
---

ვიდრე ისრაელის ძენი აღთქმულ მიწაზე შევიდოდნენ, მოსე ისევ ესაუბრებოდა მათ, ახსენებდა იმ საკვირველი გზების შესახებ, რომლითაც ისინი უფალმა ატარა, ისევ და ისევ მოუწოდებდა მათ, რომ არ დაევიწყებინათ, რა მოიმოქმედა მათთვის ღმერთმა. მეორე რჯულის წიგნში გაცხადებულია მოსეს უკანასკნელი ნება და მცნება. და მიუხედავად იმისა, რომ ეს წიგნი ათასობით წლის წინ დაიწერა, დღევანდელობისაგან მკვეთრად განსხვავებულ კულტურულ და ცხოვრებისეულ პირობებში, მასში გადმოცემული პრინციპები ჩვენც გვეხება.

`წაიკითხეთ რჯლ. 6. რა შეგვიძლია გავიგოთ ამ თავიდან ქრისტიანული აღზრდისა და განათლების პრინციპების შესახებ? რა უნდა იდგეს ყველაფერ იმის ცენტრში, რასაც ვასწავლით არა მხოლოდ ჩვენს შვილებს, არამედ მათაც, ვისაც არ აქვს ისეთი ცოდნა ღმერთისა და მისი დიადი საქმეების შესახებ, როგორიც ჩვენ?  რა სახის გაფრთხილებებს შეიცავს ასევე ეს თავი?`

ყველაზე მნიშვნელოვანი, რაც ისრაელიანებს შვილებისთვის უნდა ესწავლებინათ -  მათ წიაღში აღსრულებული ღმერთის საკვირველი საქმეები იყო. ასევე გაიჟღერა მკაფიო გაფრთხილებამ იმის თაობაზე, რომ არ დაევიწყებინათ ღმერთის ღვაწლი თავისი ხალხისთვის.

რა თქმა უნდა, თუ მშობლები ყველაზე მნიშვნელოვან როლს ასრულებენ თავიანთი შვილების ცხოვრებაში ბიბლიური სწავლებების შთანერგვაში, ისინი პასუხისმგებელი არიან ისე ააწყონ საკუთარი ცხოვრება, რომ დაეუფლონ ცოდნას და გამოიყენონ ის საკუთარი შვილებისთვის.

"დედა ბავშვის პირველი მასწავლებელია. პატარა ადამიანის პირველივე ნაბიჯებიდან, როდესაც მის მიერ გარესამყაროს აღქმა ყველაზე ინტენსიურია, განვითარება კი ძალიან სწრაფი, აღზრდა სწორედ დედის ხელშია" (ე. უაითი. აღზრდა, გვ. 275).

ძალზედ მნიშვნელოვანია ის დრო, როდესაც მშობლები თავიანთ შვილებს უმჟღავნებენ ღმერთის სიყვარულსა და დაპირებებს. თქვენ მიერ სისტემატურად გამოყოფილი დრო იმისათვის, რომ პირადად ასწავლოთ ბავშვებს ღმერთის სიბრძნე და აღთქმები, დადებით ზეგავლენას იქონიებს თქვენს ოჯახსა და მომდევნო თაობებზე.

`"ჩაუნერგე ისინი შენს ძეთ და ელაპარაკე მათზე სახლში ჯდომისას, და გზაზე სიარულისას, დაწოლისას და ადგომისას" (რჯლ. 6:7). რა არის ამ მუხლის ძირითადი აზრი? რას გვეუბნება ის იმის შესახებ, თუ როგორი მნიშვნელოვანია, რომ ხელი შევუწყოთ უფლის რეალური თანდასწრების გაცნობიერებას არა მხოლოდ ჩვენს შვილებში, არამედ საკუთარ თავებშიც?`