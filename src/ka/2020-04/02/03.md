---
title: იესოს ბავშვობა
date:  05/10/2020
---

წმიდა წერილი მწირ ინფორმაციას გვაწვდის იესოს ბავშვობაზე. იმ პერიოდის მრავალი მოვლენა საიდუმლოდ რჩება. თუმცა, ჩვენ გარკვეული წარმოდგენა გვექმნება მისი მიწიერი მშობლების, მარიამისა და იოსების ხასიათის შესახებ, ამას კი  შეუძლია განგვიმარტოს ზოგიერთი მომენტი ქრისტეს ბავშვობისა და ადრეული აღზრდის შესახებ.

**რას გვაუწყებს მოყვანილი მუხლები მარიამისა და იოსების შესახებ? როგორ გვეხმარება ეს ცნობები იმის გააზრებაში, თუ რას ასწავლიდნენ იესოს მისი მშობლები?**

`ლუკ. 1:26-38`

`ლუკ. 1:46-55`

`მათ. 1:18-24`

ამ მუხლებიდან გამომდინარე ვხედავთ, რომ მარიამი და იოსები ერთგული ებრაელები იყვნენ, რომლებიც ისწრაფვოდნენ ღმერთის კანონებისა და მცნებების მორჩილებაში ცხოვრებისაკენ. და მართლაც, როდესაც უფალმა აუწყა მათ თუ რა უნდა მომხდარიყო მათ ცხოვრებაში, მათ კეთილსინდისიერად შეასრულეს ყველა მისი ბრძანება.

"ყრმა იესოს არ უსწავლია სინაგოგის სკოლაში. მისი პირველი მასწავლებელ მარიამი იყო. იგი ჭეშმარიტებას დედისგან და წმიდა წერილის წინასწარმეტყველებიდან სწავლობდა. დედის კალთაში მჯდარი იესო ახლა სწავლობდა იმას, რასაც თვითონ ასწავლიდა ისრაელს ოდესღაც მოსეს მეშვეობით. სიყმაწვილის ასაკში შესული იესო არ ესწრაფვოდა რაბინთა სკოლებში ცოდნის მიღებას და არც სჭირდებოდა ეს, რადგან თვით ღმერთი იყო მისი მასწავლებელი" (ე. უაითი. ქრისტე -  წუთისოფლის იმედი. გვ.70).

ეჭვგარეშეა, რომ მარიამი და იოსები ერთგული და კარგი მასწავლებლები იყვნენ თავიანთი შვილისთვის, მაგრამ როგორც ლუკ. 2:41-50-ის მონათხრობი გვაჩვენებს, ბევრი რამ იყო ისეთი, რაც მათ არ ესმოდათ თავიანთ ძეში, ვინაიდან იესო იმ ცოდნას და სიბრძნეს ფლობდა, რომელიც მხოლოდ ღმერთისგან მიიღო.

`კიდევ ერთხელ წაიკითხეთ ელენ უაითის ზემოთ მოყვანილი ციტატა. როგორ გესმით მისი სიტყვები: "დედის კალთაში მჯდარი იესო ახლა სწავლობდა იმას, რასაც თვითონ ასწავლიდა ისრაელს ოდესღაც მოსეს მეშვეობით" რას გვეუბნება ეს ღმერთის გასაოცარი სიყვარულის შესახებ? როგორ უნდა გამოვეხმაუროთ ჩვენ, ცოდვილი არსებები, ამ სიყვარულს? `