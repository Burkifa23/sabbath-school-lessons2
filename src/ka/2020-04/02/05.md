---
title: მშობლების როლი
date:  07/10/2020
---

"თქვენ კი, მამებო, ნუ გააღიზიანებთ თქვენს შვილებს, არამედ აღზარდეთ ისინი უფლის მოძღვრებითა და დარიგებით" (ეფეს. 6:4).

"მარჯვე ცოლს ვინ ჰპოვებს? მარგალიტებზე მაღალია მისი ფასი" (იგავ. 31:10).

მშობლებს დიდი პასუხისმგებლობა აკისრიათ. მამა ოჯახის თავია, ოჯახი კი - ეკლესიის, სკოლისა და საზოგადოების აკვანი. თუ მამა სუსტი, უპასუხისმგებლო და არაკომპეტენტურია, ოჯახს, ეკლესიას, სკოლასა და საზოგადოებას დააზარალებს ამის შედეგები. მამები უნდა ისწრაფვოდნენ სულის ნაყოფების გამოსამჟღავნებლად - "სიყვარული, სიხარული, მშვიდობა, სულგრძელება, სახიერება, სიკეთე, ერთგულება, სიმშვიდე, თავშეკავება" (გალ. 5:22,23).

დედები, მართლაც რომ, ყველაზე მნიშვნელოვან როლს ასრულებენ მთელ საზოგადოებაში. ისინი დიდ გავლენას ახდენენ თავიანთი შვილების ხასიათის ჩამოყალიბებასა და სახლში ატმოსფეროს შექმნაზე. მამებმა უნდა გააკეთონ ყველაფერი, რაც შესაძლებელია იმისათვის, რომ დედებთან ერთად იშრომონ თავიანთი შვილების აღზრდისა და სწავლების პროცესში.

`რა გაკვეთილების გამოტანა შეუძლიათ მამებსა და დედებს შემდეგი მუხლებიდან? იხ. ეფეს. 5:22,23,25,26; 1კორ. 11:3; 2კორ. 6:14; რომ. 13:13,14; 2პეტრ. 1:5-7; ფილიპ. 4:8.`

ქრისტიან მშობლებს მორალური პასუხისმგებლობა აკისრიათ იმისა, რომ თავიანთი ქცევებით ქრისტეს და ეკლესიის ბიბლიური პირველსახე იყონ. საქორწინო ურთიერთობები - ეს არის ქრისტეს ეკლესიასთან ურთიერთობის მაგალითი. როდესაც მშობლები უარს ამბობენ ხელმძღვანელობაზე, ან იყენებენ ტირანიის მეთოდს, ისინი ქრისტეს ყალბ სურათს უხატავენ საკუთარ შვილებს და გარესამყაროს.  ღმერთი უბრძანებს ყველა ქრისტიან მშობელს, რომ გულმოდგინედ ასწავლონ თავიანთ შვილებს (რჯლ. 6:7). მშობლები ვალდებული არიან ასწავლონ შვილებს უფალი უყვარდეთ მთელი გულით. მათ უნდა ასწავლონ უფლის შიში, სიყვარული, მის მიმართ  სრული მიძღვნა და მორჩილება.

რჯლ. 6:7-ში ისრაელიანებმა მიიღეს გარკვეული მითითებები იმისა, თუ როგორ ესწავლებინათ საკუთარი შვილებისათვის ის უზენაესი საქმეები, რომლებიც უფალმა მოიმოქმედა თავისი ხალხისთვის. როგორი განსაცვიფრებელიც არ უნდა ყოფილიყო ისტორია, რომელიც უფროსებს უნდა გაეზიარებინათ ისრაელიანი ბავშვებისთვის, ჩვენ, ქრისტეს ჯვარცმის შემდეგ მცხოვრებთ, უფრო საინტერესო მოსაყოლი ამბავი გვაქვს, ასე არ არის?

ამრიგად, აღზრდა, რომელიც უნდა გავცეთ -  ეს არის მუდმივი აქტიური მოქმედება, როდესაც "ვასხამთ" ღმერთის ჭეშმარიტებას ჩვენს შვილებში და ვამზადებთ მათ ქრისტესთან პირადი ურთიერთობებისთვის.

თუმცაღა თითოეულმა ჩვენგანმა მივიღეთ თავისუფალი ნების წმიდა ძღვენი. საბოლოო ჯამში, როდესაც ჩვენი შვილები გაიზრდებიან, მათ თავად უნდა აგონ პასუხი საკუთარ თავზე ღმერთის წინაშე. 