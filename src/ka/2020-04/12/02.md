---
title: აღფრთოვანების დრო
date:  13/12/2020
---

დაფიქრებულხართ თუ არა იმაზე, რატომ გადაწყვიტა  ღმერთმა რომ ჩვენთვის სამყაროს შექმნის ორი ჰარმონიული აღწერა მოეცა დაბადების პირველ ორ თავში? დაბ. 1-ში მოთხრობილია შესაქმის კვირის შესახებ, დედამიწის შექმნის სასწულის შესახებ, როდესაც მას ეძლეოდა ფორმა, შემდეგ კი ივსებოდა სიცოცხლით, კულმინაციას კი მეექვსე დღეს მამაკაცისა და დედაკაცის შექმნა წარმოადგენს. დაბ. 2 კი განიხილავს იმავე ისტორიას, ოღონდ სხვა კუთხით, აქ განსაკუთრებული ყურადღება მეექვსე დღეს ეთმობა. ახლა უკვე მოქმედების ცენტრში ადამი ექცევა, ხოლო ყველაფერი დანარჩენი - სამოთხის ბაღი, მდინარეები, ცხოველები - წარმოდგენილია, როგორც მისთვის და დედაკაცისთვის იქ არსებული მოვლენები.

სამყაროს შექმნა მეტისმეტად სიღრმისეული მოვლენაა საიმისოდ, რომ მხოლოდ ერთ  ისტორიაში იყოს მოთხრობილი. პირველ რიგში, ჩვენ ვიგებთ ძლიერი, მხატვრულად მოაზროვნე შემოქმედის შესახებ, რომელიც ყველაფერში სრულყოფილ სილამაზეს ასხამს ხორცს. შემდეგ კი ვეცნობით ურთიერთობების ღმერთს, რომელსაც სურს, რომ ადამიანებს უყვარდეთ ერთმანეთი, ზრუნავდნენ ერთმანეთზე და დანარჩენ ქმნილებებზე.

`წაიკითხეთ დაბ. 1 და 2, შემდეგ კი იმსჯელეთ, როგორ არის შაბათი (იხ. დაბ. 2:1-3) დაკავშირებული სამყაროს შექმნის შესახებ ამ ორ ისტორიასთან. რა დასკვნების გამოტანა შეგიძლიათ იმის შესახებ, თუ რას ნიშნავს ღმერთის მიერ შაბათის კურთხევა და წმიდაყოფა?`

წარმოიდგინეთ თქვენი თავი ადამად ან ევად იმ პირველ შაბათის დღეს. ეს არის თქვენი სიცოცხლის პირველი დღე, პირველი დღე თქვენს მეუღლესთან და ღმერთთან ერთად. რა საოცარი დღეა სასწავლად! თქვენ იწყებთ სწავლას თვით ღმერთისგან, რომელმაც ასეთი მშვენიერება შექმნა. თქვენ გიკვირთ, როდესაც დაინახავთ სპილოს, მომდევნო წამს კი ბაყაყს, და ყოველი ცხოველი უნიკალურია. თქვენ გეღიმებათ, როდესაც ჟირაფის ან კამეჩის ცელქობას აკვირდებით. მეტყველების უნარს კარგავთ ყვავილებისა და ფორმების მრავალფეროვნებისაგან აღფრთოვანებით, აღტაცებით უსმენთ ხმათა სიმფონიას; ტკბებით გემოთა და სურნელებათა მრავალფეროვნებით, სხვადასხვა ნივთიერების აგებულებათა თავისებურებებით. ყველაზე დიდ ცოდნას კი ურთიერთობების შესახებ იღებთ: პასუხისმგებლობების, ზრუნვის, სიყვარულის შესახებ. თქვენ ამ ყველაფერს საკუთარი გამოცდილებით ეცნობით შემოქმედთან ერთად, შემდეგ კი სხვა ქმნილებებთან ერთად ახორციელებთ პრაქტიკაში.

პირველი შაბათი არ ყოფილა პასიური გამოცდილება ადამისა და ევასთვის. მათთვის ეს ღმერთის მიერ შექმნილი შესაძლებლობა იყო ქმნილებასა და შემოქმედზე ყურადღების გასამახვილებლად. მათთვის ეს აღფრთოვანების დრო იყო.

`ჩამოთვალეთ განათლების სხვადასხვა შესაძლებლობა, რომელიც ჰქონდათ ადამსა და ევას იმ პირველი შაბათის განმავლობაში. ამ შესაძლებლობათაგან რომლების გამოყენება შეიძლება დღესაც, თუნდაც განსხვავებული ფორმით? როგორ შეუძლია მათ თქვენი შაბათების გამდიდრება?`