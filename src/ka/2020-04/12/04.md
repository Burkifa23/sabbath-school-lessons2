---
title: პრიორიტეტების გადანაწილების დრო
date:  15/12/2020
---

ისრაელის ღმერთთან ურთიერთობის გამოცდილებაში აღმაფრენებისა და დაცემის პერიოდები მჭიდროდ იყო გადაჯაჭვული იმასთან, თუ როგორი დამოკიდებულება ჰქონდათ მათ შაბათთან. უფალი ხედავდა, რომ მათ არ სურდათ შაბათის დაცვა, რითიც აჩვენებდნენ, რომ მას არ აქვს ადგილი მათ ცხოვრებაში (იხ. იერ. 17:19-27). განახლებული ერთგულება შაბათისადმი ასევე აღდგენის ნაწილი იყო 
- მითითება სწორ პრიორიტეტებზე. ესაია წინასწარმეტყველი თავისი წიგნის  58-ე თავში აჩვენებს, რა და როგორ უნდა გაკეთდეს მარხვისა და შაბათის დაცვის დროს.

`წაიკითხეთ ეს. 58:1-14. რის შესახებ ესაუბრება ღმერთი თავის ხალხს, რაც დღესაც აქტუალურია ჩვენთვის?`

ისრაელიანებს თავი მოჰქონდათ ღმერთის მიმდევრებად თავიანთ თაყვანისცემასა და მარხვაში, მაგრამ მათი თაყვანისცემის შემდგომი ცხოვრება აჩვენებდა, რომ ისინი მხოლოდ სწორად მოქცევის იერსახეს ქმნიდნენ; მათ არ ჰქონიათ გულწრფელი და გულითადი ერთგულება ღვთის რჯულისადმი.

58-ე თავში ესაია ამ თემაზე სწორედ იმიტომ საუბრობს, რომ განსაზღვროს, რას ელის ღმერთი თავისი ხალხისაგან.

მაგრამ ეს ჯერ კიდევ არ არის ყველაფერი. წაიკითხეთ ეს. 58:13,14. რატომ ამახვილებს ღმერთი ამ თავის ბოლოს ყურადღებას შაბათზე? წინასწარმეტყველი აფრთხილებს ხალხს: დააკავე შენი ფეხი... შენი სურვილების შესრულებისაგან; არ გააკეთო შენი საკუთარი საქმეები; ნუ ეძიებ საწადელს; ფუჭად ნუ ილაპარაკებ. სხვა სიტყვებით რომ ვთქვათ, შაბათი – ეს არ არის დრო იმისათვის, რომ ფორმალურად მივსდიოთ თაყვანისცემის დადგენილ რუტინას,  ვიფიქროთ მხოლოდ ჩვენს ინტერესებზე და ვიცხოვროთ თაყვანისცემისათვის შეუსაბამო ცხოვრებით. შაბათი უნდა იყოს შვება, განდიდებული. ამ თავის კონტექსტში შაბათი განკუთვნილია იმისათვის, რომ ადამიანი დატკბეს ღმერთის ხასიათისა და ზრახვების შეცნობით, შემდეგ კი აირეკლოს მისი ხასიათი, ხოლო  მისი მიზნები განახორციელოს თავის ცხოვრებასა და სხვა ადამიანებთან ურთიერთობაში. იმის ცოდნა, თუ როგორ უნდა დავიცვათ შაბათი და ამ დღეს ფორმალურად ღმერთის თაყვანისცემა საკმარისი არ არის. სწავლებამ გავლენა უნდა მოახდინოს ცხოვრებაზე. შაბათი - სწორი ცხოვრებისეული ფასეულობების სწავლების დროა.

`არის თუ არა შაბათი შვება თქვენთვის? თუ არა, მაშინ როგორ შეგიძლიათ, რომ შეცვალოთ ეს სიტუაცია? ისწავლეთ თუ არა "პატივი მიაგოთ" შაბათს და მის უფალს? განიხილეთ თქვენი ჯგუფის წევრებთან ერთად, რას შეიძლება ნიშნავდეს ეს.`