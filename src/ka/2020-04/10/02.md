---
title: მხოლოდ უფალი
date:  29/11/2020
---

მთელი ქმნილება მეტყველებს ცოცხალ ღმერთზე. ამ მტკიცებას იმდენად ხშირად იმეორებენ, რომ შაბლონურიც კი გახდა. როდესაც ვმსჯელობთ, მაგალითად, ღმერთის როლზე იმ სამყაროს შექმნაში, რომელსაც ადამიანები გამუდმებით აყენებენ ზარალს და აზიანებენ, ვაცნობიერებთ, თუ როგორ შეგვიძლია უკეთ ვასწავლოთ ჰუმანიტარული და საბუნებისმეტყველო მეცნიერებები.

მაგალითისათვის, განვიხილოთ ქალის ორსულობის პერიოდი. ბიოლოგია ასწავლის, რომ ახალი გონიერი ადამიანური სიცოცხლე ჩნდება ერთი განაყოფიერებული კვერცხუჯრედიდან და ვითარდება სრულ სიმწიფემდე ცხრა თვის განმავლობაში. მთელი ამ ციკლის განმავლობაში თავს იჩენს მოსიყვარულე შემოქმედის თანდასწრების ნიშნები. ღმერთის სიყვარულსა და სიკეთეზე მოწმობს ნაყოფის განვითარების ადგილიც - დედის მუდამ მფეთქავი გულის ქვეშ. ნაყოფის ზრდასთან ერთად იზრდება დედის მუცელიც. მომავალი დედა მუდამ ფლობს ინფორმაციას თავისი ბავშვის შესახებ, ისევე, როგორც ჩვენმა ზეციარემა მამამ იცის ყოველთვის ყველაფერი თავის შვილებზე.

`წაიკითხეთ რომ. 1:18-21; ფსალმ. 18:1-6; და ნეემ. 9:6. რას გვაუწყებს ეს მუხლები ღმერთის, როგორც ჩვენი შემოქმედის საქმიანობის შესახებ?`

დედამიწაზე ცოდვის არსებობის ექვსი ათასი წლისა და წარღვნიდან ათასწლეულების შემდეგაც კი არსებობს მეტად დამაჯერებელი მოწმობა არა მხოლოდ ღმერთის, როგორც ჩვენი შემქმნელის, არამედ მისი ძალის, სიყვარულისა და წყალობის შესახებ. მართლაც, ეს  მოწმობა იმდენად ძლიერია, რომ რომ.1:18-21-ში პავლე აცხადებს: ღმერთის უარმყოფელთ "პატიება არ აქვთ" სამსაჯვროს დღეს, რადგან მის შესახებ მისი ქმნილებიდან საკმარისი ინფორმაციის მიღებაა შესაძლებელი. სხვა სიტყვებით რომ ვთქვათ, ადამიანები არცოდნით ვერ გაიმართლებენ თავს!

განსაკუთრებით ახლა,  როდესაც მრავალი ადამიანი ეთაყვანება არა შემოქმედს, არამედ ქმნილებას, რაოდენ მნიშვნელოვანია, რომ ქრისტიანული განათლება ჰუმანიტარულ და საბუნებისმეტყველო დარგებში ყოველთვის ეფუძნებოდეს იმ წინაპირობას, რომ ღმერთი - შემოქმედი, ყოვლისმპყრობელი და ყოველივე არსებულის მფარველია. ბოლოსდაბოლოს, ნებისმიერი იდეოლოგია და თეორია, რომელიც უარყოფს ან გამორიცხავს ღმერთს, მხოლოდ შეცდომამდე მიგვიყვანს. თითქმის მთელი საერო განათლება აგებულია ღმერთის არსებობის უარყოფაზე; ქრისტიანული განათლება არ უნდა გაებას ამ მახეში და შეფარვითაც კი არ უნდა გამომდინარეობდეს იმ პრინციპებიდან, რომლებიც ღმერთის არარსებობის ვარაუდს ეფუძნება. წინააღმდეგ შემთხვევაში ადამიანები შეცდენისთვის არიან განწირული.

`დაფიქრდით ჩვენი სამყაროს წარმოუდგენელ საოცრებებსა და სილამაზეზე ცოდვით დაცემის შემდეგაც კი. როგორ შეგვიძლია ვისწავლოთ ამ ფაქტიდან იმედისა და ნუგეშის მიღება, განსაკუთრებით პირადი განსაცდელებისა და ტანჯვის დროს?`