---
title: უფალი პასუხობდა იობს
date:  03/12/2020
---

`წაიკითხეთ იობ. 38. რას მოგვითხრობს ეს თავი ღმერთის, არა როგორც უბრალოდ შემოქმედის, არამედ ყოველი ცოცხალის მფარველის შესახებ? როგორ მოქმედებს ეს მნიშვნელოვანი ჭეშმარიტება ჰუმანიტარულ და საბუნებისმეტყველო მეცნიერებათა ჩვენეულ გაგებაზე?`

"ბევრი ასწავლის, რომ მატერიას გააჩნია სიცოცხლის ძალა და უნარი, რომ ეს მისი უცვლელი თვისებაა, რომ იგი საკუთარი ენერგიით მოქმედებს, რომ ბუნების მოვლენებს მართავს მისივე მარადიული კანონები, რომელთა შეცვლაც თვით ღმერთსაც კი არ ძალუძს. ეს ცრუ მეცნიერებაა და არ მტკიცდება ღვთის სიტყვით. ბუნება შემოქმედის მსახურია. ღმერთი არ ცვლის თავის კანონებს და არც არღვევს მათ, არამედ კანონი იარაღია მის ხელში. ბუნება მოწმობს მუდმივად მოქმედ გონებრივ ძალაზე, რომელიც ვლინდება როგორც ღვთის მცნებებში, ასევე მათი მეშვეობითაც. ბუნებაში მოუღლელად შრომობენ მამა და ძე. ქრისტე ამბობს: "მამაჩემი აქამდე ასე აკეთებს და მეც ვაკეთებ"(იოან. 5:17)." (ე. უაითი. პატრიარქები და წინასწარმეტყველები. გვ. 114).

სამწუხაროდ, როგორც უკვე აღინიშნა, მეცნიერებათა უმეტესობა ათეისტური, მატერიალისტური შეხედულებებიდან გამომდინარეობს. ეს კი იმას ნიშნავს, რომ: მეცნიერი შეიძლება აკვირდებოდეს რაიმე უკიდურესად მშვენიერს  ან  უკიდურესად რთულს, ან უკიდურესად მშვენიერსა და რთულს ერთად და ამ დროს ამტკიცებდეს, რომ ეს შემთხვევითაა წარმოქმნილი, ყოველგვარი წინასწარი ჩანაფიქრისა და განზრახვის გარეშე.

ასეთი მსოფლმხედველობის მქონე მეცნიერები ფაქტობრივად გამუდმებით ამტკიცებენ ამას. სიცოცხლეს დედამიწაზე, მთელი თავისი სილამაზითა და სირთულით – პეპლებით დაწყებული და ადამიანებით დამთავრებული – ისინი ხსნიან, როგორც უბრალოდ შედეგს ქიმიური რეაქციებისა, რომლებმაც მილიარდობით წლის წინ შემთხვევით წარმოშვეს სიცოცხლის უმარტივესი ფორმა, ეს ფორმა კი შემთხვევითი მუტაციისა და ბუნებრივი გადარჩევის დამსახურებით გადაიქცა ყველა იმ ცოცხალ არსებად, რომელიც დღეს მოძრაობს და სუნთქავს.

მეცნიერება თავისი დღევანდელი სახით ამტკიცებს, რომ თვით იდეა ზებუნებრივი შემოქმედისა არ არის მეცნიერული, რადგან ვერ შემოწმდება მეცნიერული მეთოდებით და შესაბამისად, მეცნიერებას ვერ ექნება ვერაფერი საერთო ასეთ იდეასთან. ასეთი ხედვა  - ის არ არის, რასაც თავად მეცნიერება ასწავლის (ფაქტობრივად მეცნიერება თითქოს და საწინააღმდეგოს ასწავლის: სამყაროს მთელი სილამაზე და სირთულე მართლაც შემოქმედზე უნდა მიუთითებდეს), არამედ ფილოსოფიური პოზიციაა, რომელიც მეცნიერულ დისციპლინას თავად მეცნიერებმა მოახვიეს თავს.

მაგრამ წმიდა წერილი ასწავლის, რომ ღმერთმა არა უბრალოდ შექმნა, არამედ ყოველივე მისით დგას (იხ. კოლ. 1:17). ეს იმას ნიშნავს, რომ ნებისმიერი ჭეშმარიტი ქრისტიანული განათლება საბუნებისმეტყველო მეცნიერებათა დარგებში, ასეთი მეცნიერების მიერ წარმოდგენილისაგან რადიკალურად განსხვავებულ შეხედულებებს უნდა ეფუძნებოდეს. დაპირისპირებები გარდაუვალია, განსაკუთრებით მაშინ, როდესაც საქმე ეხება პირველმიზეზებსა და პირველსაწყისებს. 