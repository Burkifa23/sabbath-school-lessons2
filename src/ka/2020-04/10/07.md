---
title: შემდგომი გამოკვლევისათვის
date:  04/12/2020
---

არსებობს ორი მიზეზი, რომლითაც  მეცნიერებას (რომელიც ბევრ საკითხში მართალია) მცდარი შეხედულება აქვს პირველსაწყისზე: პირველ რიგში, მეცნიერება, რომელიც ბუნების სამყაროს შეისწავლის, თვლის, რომ პასუხებს მხოლოდ ბუნების სამყაროში უნდა ეძებდეს; მეორე არის ის, რომ მეცნიერების ვარაუდით ბუნების კანონები უცვლელი უნდა იყოს. ორივე ეს დებულება მაინც მცდარია, როდესაც საქმე პირველსაწყისს, პირველმიზეზს ეხება.

თუ განვიხილავთ პირველ მიზეზს (პასუხების ძიებას მხოლოდ ბუნებაში), ის მიესადაგება ქარიშხლებზე დაკვირვებას, მაგრამ აბსოლუტურად უსარგებლოა პირველმიზეზის განმარტებისათვის, რომელიც იწყება სიტყვებით: "დასაწყისში შექმნა ღმერთმა ცა და მიწა" (დაბ. 1:1). რა შეუძლია გვასწავლოს წარმოშობაში ზებუნებრივობის უარმყოფელმა მეცნიერებამ წარმოშობაზე, რომელიც აბსოლუტურად ზებუნებრივია?

და ბუნების მუდმივობამ? ლოგიკური ჩანს, მაგრამ იმის გამოკლებით, რომ რომ. 5:12 ("ამიტომ, როგორც ერთი ადამიანის მიერ ცოდვა შემოვიდა სოფელში, ხოლო ცოდვის მიერ – სიკვდილი, ასევე სიკვდილი გადავიდა ყველა ადამიანში, რადგან ყველამ შესცოდა") გულისხმობს: ბუნებრივი გარემო არ არის მუდმივი და თვისებრივად განსხვავდება ყველაფრისაგან, რასაც დღეს მეცნიერება აწყდება. სამყარო, რომელშიც არ უარსებია სიკვდილს, რადიკალურად განსხვავდება ყველაფრისგან, რასაც დღეს შევისწავლით, ამიტომ ვარაუდი, რომ ეს ორი სამყარო ძალიან ჰგავდა ერთმანეთს მაშინ, როდესაც ისინი არ იყო ასეთი, ასევე შეცდომაში შეგვიყვანს.

აქედან გამომდინარე, მეცნიერებას მცდარი გაგება აქვს პირველმიზეზებისა, პირველსაწყისის, რადგან ის უარყოფს სამყაროს შექმნის ორ უმნიშვნელოვანეს ასპექტს: ზებუნებრივ ძალას, რომელიც მის მიღმა დგას და რადიკალურ ფიზიკურ სხვაობას ქმნილების პირვანდელ და ახლანდელ  მდგომარეობას შორის.

**შეკითხვები მსჯელობისათვის:**

`1. ისაუბრეთ გაკვეთილზე სილამაზის შესახებ. რა არის სილამაზე? როგორ განვსაზღვრავთ მას? რატომ შეიძლება ქრისტიანი განსაზღვრავდეს და აღიქვამდეს სილამაზეს სხვანაირად, ვიდრე არაქრისტიანი?`

`2. ქრისტეს შეეძლო, რომ დედამიწაზე მოსულიყო როგორც ბრწყინვალე მეცნიერი და უხვად დაჯილდოვებულიყო თავისი კვლევებისთვის, რომლებიც გადატრიალებას მოახდენდა მეცნიერების სამყაროში. მას შეეძლო მოეპოვებინა ფართო აღიარება, როგორც ვირტუოზ მუსიკოსს. მაგრამ ამის ნაცვლად ის მოვიდა და გახდა უბრალო დურგალი. იესო მონაწილეობდა სამყაროს შექმნაში, მაგრამ დედამიწაზე სახელოსნოში მუშაობდა და მორჩილად ასრულებდა თავის მოვალეობებს. რა მორალურ მხარდაჭერას გვაძლევს ეს ფაქტი ჩვენი სწავლის პროცესში ან პროფესიონალურ საქმიანობაში?`

`3. მართალია ყველა ქრისტიანი არ არის მოწოდებული, რომ  ასწავლიდეს სკოლებში, მაგრამ ქრისტიანები ყოველთვის, განზრახ თუ გაუაზრებლად ასწავლიან სხვებს თავიანთი სიტყვითა და საქმით. რა ჩვევებს უნდა გამოიმუშავებდეს ქრისტიანი, როგორც ქრისტეს მოწაფე და წუთისოფლის მასწავლებელი?`