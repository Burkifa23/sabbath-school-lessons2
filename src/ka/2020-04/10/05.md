---
title: სიბრიყვე და სიბრძნე
date:  02/12/2020
---

`წაიკითხეთ იგავ. 1. ამ თავის შინაარსის მიხედვით, როგორი უნდა იყოს ჭეშმარიტი ქრისტიანული განათლება?`

ბიბლია ყოველთვის უპირისპირებს ერთმანეთს სიბრიყვესა და სიბრძნეს. იგავების წიგნი სამართლიანად გვახსენებს უგუნურ ქმედებათა და ბრიყვთა საზოგადოებაში ყოფნის საფრთხეების შესახებ. განსხვავება აშკარაა: ღმერთს სურს, რომ მისი ერი ეძიებდეს ზეციურ სიბრძნეს, უფრთხილდებოდეს მას და ივსებოდეს მისით.

სტუდენტები, რომლებიც ჰუმანიტარულ და საბუნებისმეტყველო მეცნიერებებს შეისწავლიან, თავიანთ ნიჭებს იყენებენ იმისათვის, რომ მიიღონ ცოდნა და ისწრაფოდნენ სწავლაში სრულყოფილებისკენ. ანალოგიურად იქცევიან ამ დისციპლინების პედაგოგებიც. ცოდნისა და უნარების დამსახურებით, ჩვენ შეგვიძლია ვეზიაროთ  შემოქმედებით წარმატებებს და მეცნიერულ მიღწევებს.

და მაინც, ქრისტიანული თვალსაზრისით, რას ნიშნავს ჰუმანიტარულ და საბუნებისმეტყველო მეცნიერებებში განსწავლულობა, თუ ის არ შეიცავს ცოდნას იმის შესახებ, თუ რა სხვაობაა სწორსა და არასწორს, კეთილსა და ბოროტს, ჭეშმარიტებასა და სიცრუეს შორის? ზოგჯერ საკმარისია, რომ თუნდაც სულ ცოტა რამ წავიკითხოთ იმ ადამიანთა ცხოვრების შესახებ, რომლებიც მსოფლიოს უდიდეს ხელოვანებად ითვლებიან, რომ დავინახოთ: არაჩვეულებრივ უნართა და ნიჭთა ფლობა ვერ უტოლდება ზნეობრივ და პატიოსან ცხოვრებას. ჩვენ ასევე შეგვიძლია ვამტკიცოთ, რომ უდიდესი მეცნიერები, რომლებიც ბიოლოგიური და ქიმიური იარაღის შექმნაზე მუშაობენ, მეტად განათლებული და ნიჭიერი ადამიანები შეიძლება იყვნენ, მაგრამ როგორია მათი შრომის ნაყოფები? როგორც აქამდე უკვე აღვნიშნეთ, ცოდნა თავის თავად ყოველთვის კარგი ვერ იქნება.

`წაიკითხეთ იგავ. 1:7. რა არის ჭეშმარიტი ქრისტიანული განათლების გასაღები?`

`ნობელის პრემიის ერთი ლაურეატი, ათეისტი, რომელიც სამყაროს და მის მიღმა არსებულ ფიზიკურ ძალებს სწავლობდა, წერდა: "რაც უფრო მეტად ჩასაწვდომად გვესახება სამყარო, მით უფრო მეტად უაზროდ გვეჩვენება ის". რა უნდა გვითხრას ამან იმის შესახებ, თუ როგორ შეუძლია ცოდნას თავის თავად არა თუ უაზრო აღმოჩნდეს, არამედ აღმაშფოთებელ შეცდომამდეც მიიყვანოს ადამიანი?`