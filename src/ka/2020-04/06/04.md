---
title: რაბი იესო
date:  03/11/2020
---

ახალი აღთქმის არცერთი თავი არ იწყება იმაზე უფრო ცნობილი სიტყვებით, ვიდრე ესაა: "დასაწყისში იყო სიტყვა და სიტყვა იყო ღმერთთან და სიტყვა იყო ღმერთი" (იოან. 1:1). შემდეგ ავტორს მივყავართ დაუვიწყარ მუხლთან: "სიტყვა ხორცი იქმნა და დაემკვიდრა ჩვენს შორის, მადლითა და ჭეშმარიტებით სავსე. და ჩვენ ვიხილეთ მისი დიდება, როგორც დიდება მამისაგან მხოლოდშობილისა" (იოან. 1:14).

`წაიკითხეთ იოან. 1:1-14. რას გვაუწყებს ეს ნაწყვეტი  იმაზე, თუ ვინ არის იესო და რა გააკეთა ამქვეყნად? რას გვეუბნება ეს იესოზე, როგორც მასწავლებლის უდიდეს მაგალითზე?`

იგივე ღმერთი, რომელიც ესაუბრებოდა ადამსა და ევას ბაღში და იაკობს უდაბურ ადგილას, ახლა გამოჩნდა როგორც ადამიანი. ახალი აღთქმა გვამცნობს, რომ იესო - ხორცშესხმული ღმერთია. იესოს დამსახურებით შეგვიძლია შევიტყოთ ღმერთის ნებისა და მისი გზის შესახებ.

შემდეგ ამ თავში ნათქვამია:  იოანე ნათლისმცემელი იმდენად დამაჯერებელი მქადაგებელი იყო, რომ იერუსალიმის რელიგიურ ლიდერებსაც კი ჰქონდათ ეჭვი, რომ ის შეიძლებოდა განსაკუთრებული პიროვნება ყოფილიყო. თუმცა ნათლისმცემელი გზას მასზე დიდებულს უმზადებდა. უნდა გამოჩნდეს ვიღაც, განსაკუთრებულად გამორჩეული და ის, იოანე, "მის სანდლებზე თასმის შეხსნის ღირსიც არაა" (იოან. 1:27).

მომდევნო დღეს იოანემ დაინახა იესო და ის ღვთის ძედ გამოაცხადა. იმ დღეს და ერთი დღის შემდეგაც მან იესოს ღვთის კრავი უწოდა.

იოანე ნათლისმცემლის ორმა მოწაფემ გადაწყვიტა გაჰყოლოდა იესოს. როდესაც იესომ ჰკითხა, თუ რა უნდოდათ, მათ პასუხად იესოს "რაბი" უწოდეს (რაც თარგმანით ნიშნავს "მოძღვარო") (იოან. 1:38).

იესო რაბინი, მოძღვარი იყო, მაგრამ ადამიანთა შორის არასოდეს ყოფილა მისი მსგავსი რადგან ის - ღმერთია. ღმერთი ჩამოვიდა დედამიწაზე როგორც ადამიანი და მოქმედებდა როგორც რაბინი, მოძღვარი. რა გასაკვირია, რომ ელენ უაითმა იესოს უწოდა "უდიდესი მოძღვარი, რომელიც კი ოდესმე უნახავს სამყაროს" (ე. უაითი. რჩევები მშობლებს, მასწავლებლებს და მოსწავლეებს, გვ. 50).

`იმის გათვალისწინებით, თუ ვინ იყო იესო, რატომ არის აუცილებელი, რომ მისგან გადმოვიღოთ სულიერ ჭეშმარიტებათა სწავლების მეთოდები? რა შეგვიძლია შევიტყოთ იესოსგან იმის შესახებ, თუ რატომ არის სწავლებისთვის მნიშვნელოვანი არა მხოლოდ თეორიული ცოდნა, არამედ მისი პრაქტიკაში გამოყენებაც?`