---
title: შემდგომი გამოკვლევისათვის
date:  06/11/2020
---

წაიკითხეთ თავი "ვართ თუ არა ნამდვილი ქრისტიანები?" ე. უაითის წიგნიდან "ქრისტესკენ მიმავალი გზა" (გვ. 57-65).

ელენ უაითი ხაზს უსვამს: მოძღვარის მოწოდებაზე გამოხმაურებისას "ჩვენ ვისწრაფვით ვატაროთ მისი ხატება, ავივსოთ მისი სულით, აღვასრულოთ მისი ნება და ყველაფერში ვასიამოვნოთ მას" (ქრისტესკენ მიმავალი გზა, გვ. 58). ასეთ მოძღვართან, მისი სიტყვებით, მოვალეობები "სიხარულს გვანიჭებს" (გვ. 59). ქრისტეს ქადაგება მთაზე (იხ. მათ. 5-7) – უდიდესი კრებულია უდიდესი მოძღვრისა და იმ სამეფოს პრინციპებისა, რომლის დასამკვიდრებლადაც მოევლინა ის ამ სამყაროს. მოძღვარს სურს, რომ მოწაფეებმა ამ პრინციპების მიხედვით იცხოვრონ. 

**შეკითხვები მსჯელობისათვის:**

`1. როგორც ადამსა და ევას, აგრეთვე როგორც იაკობს მიმართავდა უფალი, ასევე მოგვმართავს ჩვენც. ის ხედავს ჩვენს ღრმა სურვილებს და მოგვიწოდებს (როგორც ბარტიმეოსს), რომ დავფიქრდეთ - ვინ ვართ და საით მივდივართ. ამ კონტექსტში იფიქრეთ იმაზე, თუ როგორ ვასწავლით ბიბლიას ჩვენს ბავშვებს და ერთმანეთს. რა განსხვავებაა ჩვეულებრივ, უფერულ სწავლებასა და წარმტაც სწავლებას შორის, რომელიც მართლაც ცვლის ადამიანთა ცხოვრებას?`

`2. არის თუ არა საკითხი იმის შესახებ, თუ სად იმყოფებით ცხოვრებისეულ გზაზე უაღრესად პირადული, თუ ღირს მისი განხილვა იმ ადამიანებთან, ვისაც ენდობით? როგორ შეიძლება ეკლესიის, როგორც "ქრისტეს სხეულის" (1კორ. 12:27) იდეა გულისხმობდეს, რომ ადამიანებთან საუბარი შეიძლება იყოს ერთ-ერთი ხერხი იმის გასაგებად, თუ რა სურს ღმერთს რომ გვითხრას?`

`3. ხუთშაბათის გაკვეთილში აღვნიშნეთ: როგორც კი ბარტიმეოსი განიკურნა თავისი ფიზიკური და სულიერი სიბრმავისაგან, მაშინათვე გაჰყვა იესოს იერუსალიმისკენ. ამ გზაზე ის ყოველდღიურად ისმენდა მთავარი მოძღვრის სიბრძნეს. ახლა ბარტიმეოსს გაუჩნდა სურვილი, რომ ატაროს იესოს ხატება, აღივსოს მისი სულით, შეასრულოს მისი ნება. რატომ მიიღებს ადამიანი სიხარულს, როგორც წერია "ქრისტესკენ მიმავალ გზაში", თუ გაჰყვება იმ მაღალ სტანდარტს, რომელიც იესოს მთაზე ქადაგებაშია გადმოცემული?`

`4. უფრო დეტალურად შეჩერდით სამშაბათი დღის გაკვეთილის ბოლო შეკითხვაზე. რატომ არის ჩვენთვის აუცილებელი, რომ ქრისტესგან გადმოვიღოთ სულიერი ჭეშმარიტების სწავლების საუკეთესო მეთოდები? რატომ არის სწავლებისათვის მნიშვნელოვანი არა მხოლოდ თეორიული ცოდნა, არამედ მისი პრაქტიკაში გამოყენებაც?`