---
title: დამალვის ნაცვლად
date:  01/11/2020
---

`წაიკითხეთ დაბ. 3:1-11. რატომ ჰკითხა ღმერთმა ადამს "სად ხარ?"`

ტრადიციული ისტორიები ცოდვით დაცემის შესახებ აკრძალულ ნაყოფს ვაშლად წარმოაჩენს. თუმცა ბიბლიური მუხლი ამბობს, რომ ეს უბრალოდ ხის ნაყოფი იყო (იხ. დაბ. 3:3). ნაყოფის სახეობას არანაირი მნიშვნელობა არ აქვს. ღმერთმა მცნებად დაუდო ჩვენს წინაპრებს, რომ არ ეჭამათ ხის ნაყოფი და ეს ერთადერთი აკრძალვა იყო მათთვის. აკრძალვის დარღვევა იქნებოდა ნიშანი იმისა, რომ ადამიანი ემიჯნება ღმერთს და აცხადებს: "მე შემიძლია თავად ვმართო ჩემი ცხოვრება. მე შემიძლია ვიყო ღმერთი საკუთარი თავისთვის. მე ვფლობ ძალაუფლებას ღმერთის სიტყვაზე".

როგორც მოსალოდნელი იყო, მას შემდეგ, რაც გველმა დაითანხმა ადამი და ევა რომ აკრძალული ხის ნაყოფი ეგემათ, მათი ცხოვრება სწორ გზას ასცდა. შედეგად, როდესაც უფლის ხმა გაიგეს, "ბაღის ხეთა შორის" მიმალვა სცადეს (დაბ. 3:8).

ღმერთმა ჰკითხა ადამს: "სად ხარ?" ეჭვგარეშეა, რომ მან იცოდა ადამის ადგილსამყოფელი. შესაძლოა უფალმა ეს შეკითხვა იმისთვის დასვა, რომ ჩვენს წინაპრებს გაეცნობიერებინათ: მათი დამალვის სურვილი ღვთიური აკრძალვის დარღვევის შედეგი იყო. ანუ უფალი ეხმარებოდა ადამიანებს, რომ დაენახათ საკუთარი ქმედებების სავალალო შედეგი.

`წაიკითხეთ რომ. 5:11-19, სადაც პავლე არაერთგზის აკავშირებს ერთმანეთთან ადამის შეცდომას და იესოს ჯვარს. რას გვეუბნება ეს იმის შესახებ, თუ როგორ გვარდება ადამის ცოდვის პრობლემა იესოს წყალობით?`

შეიძლება ითქვას, ხსნის გეგმა – ეს არის ღმერთის გამოხმაურება ადამისა და ევას რეაქციაზე. ისინი ემალებოდნენ უფალს, რადგან სირცხვილს და დანაშაულს გრძნობდნენ ჩადენილი ცოდვის გამო და ის მოვიდა, რომ გადაერჩინა ისინი. ფაქტობრივად, როდესაც ვცოდვათ, ჩვენც იგივეს  ვიმეორებთ და ქრისტე მოვიდა, რომ დაგვიხსნას. აქედან გამომდინარე შეკითხვა "სად ხარ?" ჩვენ მიმართაც შეიძლება იყოს დასმული. სად ხარ შენი ცოდვითა და ბრალით, რა ურთიერთობაში ხარ იესოსთან და რა გააკეთა მან შენს გადასარჩენად?

`რასაც არ უნდა გულისხმობდეს ქრისტიანული განათლება, რატომ უნდა ამახვილებდეს ის ყურადღებას იმ ფაქტზე, რომ ღმერთისგან დამალვა ჩვენი ბუნებრივი მდგომარეობაა, შემდეგ კი გვიჩვენებდეს იესოს, როგორც პრობლემის მოგვარებას? `