---
title: ქალის შეკამათება
date:  04/11/2020
---

იესო უდიდესი მოძღვარია. როგორც მის სწავლებაში, ასევე მის ცხოვრებაშიც ბრწყინავს ღმერთის ხასიათი. ერთი სახარებისეული ისტორია განსაკუთრებულად აღსანიშნავია, რადგან ის ადასტურებს: როდესაც ვინმე ეპასუხება იესოს, ის მაინც უსმენს.

`წაიკითხეთ იესოსა და ქანაანელი ქალის შეხვედრა ტვიროსისა და სიდონის მხარეებიდან (მათ. 15:21-28; მარკ. 7:24-30). მიაქციეთ ყურადღება: მოწაფეები შეუწყნარებელი არიან ამ ქალის მიმართ და იესოც თითქოს უკუაგდებს მის თხოვნას. რას ფიქრობთ ქანაანელი ქალის დაჟინებულობაზე? რას გვიმჟღავნებს ეს ისტორია იმის შესახებ, თუ როგორ ასწავლიდა ხალხს თავად იესო?`

იესო ტვიროსისა და სიდონის მახლობლად იმყოფებოდა. მან მოინახულა ისეთი ადგილები, სადაც ბევრი უცხოტომელი ცხოვრობდა და ეთნოსთაშორისი დაძაბულობა მძვინვარებდა. ბერძნულენოვანი მოსახლეობა ზემოდან უყურებდა მიწათმოქმედ ებრაელებს პროვინციებიდან, მიწათმოქმედი ებრაელები კი საპასუხოდ  ასევე ზემოდან უყურებდნენ მათ.

არცთუ დიდი ხნით ადრე, ჰეროდემ, გალილეის, იესოს მშობლიური მხარის მარიონეტმა მმართველმა იოანე ნათლისმცემელი სიკვდილით დასაჯა. მაგრამ იოანე იყო ადამიანი, რომლის ხედვასაც იესო მნიშვნელოვანწილად იზიარებდა, ამიტომ წინასწარმეტყველის სიკვდილი ავის მომასწავებელი ჩანდა მხსნელის მისიისთვის.

იესო "სახლში რომ შევიდა, არ უნდოდა ვინმეს გაეგო" (მარკ. 7:24) მისი ადგილმდებარეობა, მაგრამ ქანაანელმა ქალმა მაინც იპოვა ის.

იმ დროის კულტურასა და ადგილებში ქალს არ ჰქონდა უფლება განეცხადებინა საკუთარი თავის შესახებ. მეტიც, ქანაანელი ქალი ისეთ კულტურასა და ეთნიკურ ჯგუფს მიეკუთვნებოდა, რომელიც ებრაელებს აეთვალწუნებინათ, რაც მას კიდევ უფრო არასახეირო მდგომარეობაში აყენებდა.

მაგრამ ამ ქალის ქალიშვილი ავად იყო. დედას დახმარება სჭირდებოდა და დაჟინებით ითხოვდა მას.

იესომ უკუაგდო მისი თხოვნა. "არ არის კარგი, რომ შვილებს წაართვა პური და ძაღლებს გადაუგდო", - მიუგო მან (მათ. 15:26). ასეთ შენიშვნას შეეძლო შეელახა მისი გრძნობები.

და აქ მეტად შესანიშნავი რამ მოხდა. ქალი შეეკამათა მას. ის გათვითცნობიერებული იყო ძაღლებში (განსხვავებით ებრაელებისაგან, რომლებიც ძაღლებს არ გაიჩერებდნენ შინაურ ცხოველებად), ამიტომ უპასუხა: "დიახ, უფალო, მაგრამ ძაღლებიც ხომ ჭამენ ნამცეცებს, მათი ბატონების სუფრიდან რომ ცვივა" (მათ. 15:27). ორიგინალში აქ საუბარია პატარა ძაღლებზე, რომლებიც ოთახში ჰყავთ და არა ქუჩაში.

ქანაანელი ქალის პასუხი ამჟღავნებს მის ღრმა რწმენას, სიმამაცეს და თვინიერებას. მან გაიარა გამოცდა. იესო კმაყოფილია და უსრულებს მას თხოვნას.

`"მოგეცეს, როგორც შენ გსურს" (მათ. 15:28). როგორ გვესმის ეს სიტყვები? მაგრამ როგორ ვრეაგირებთ, როდესაც ყველაფერი ჩვენი სცენარის მიხედვით არ წარიმართება? `