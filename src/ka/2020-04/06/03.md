---
title: გაქცეული
date:  02/11/2020
---

`წაიკითხეთ დაბ. 28:10-17.  რა კონტექსტი აქვს ამ ისტორიას და რას გვიხსნის ის ღვთის მადლის შესახებ მათთვის, ვინც გარკვეული გაგებით გაურბის საკუთარ ცოდვებს?`

იაკობმა დედამისის შემწეობით სხვა ოჯახის წევრებთან ურთიერთობის საშუალებად ტყუილი გამოიყენა და ახლა ამის შედეგებს იმკის. მისი ძმა მის მიმართ მუქარით სულდგმულობს, ამიტომ იაკობი იძულებულია გაიქცეს და ხარანში, ბიძამისთან შეაფაროს თავი. ყველაფერი არასტაბილური და საშიშია.

ერთ დღესაც იაკობი დაეხეტება ბინდში, შემდეგ კი სიბნელეში. ის უდაბურ, მიყრუებულ ადგილას იმყოფებოდა და სახურავის მაგივრობას ცა უწევდა. ბალიშის ნაცვლად თავი ქვის ლოდზე ჩამოდო და დაიძინა. თუმცა ღამის ბურანი მალევე წყდება. უფალი იაკობს საკვირველ სიზმარს უგზავნის: იგი ხედავს კიბეს, რომელიც დედამიწიდან ზეცამდე არის გადაჭიმული. კიბეზე ადიან და ჩამოდიან ანგელოზები. შემდეგ მას ესმის ხმა, რომელიც ეუბნება: "მე ვარ უფალი, ღმერთი აბრაამისა". ეს ხმა უმეორებს იაკობს აღთქმებს, რომლებიც კარგად იყო მისთვის ნაცნობი მშობლებისგან: "შენი შთამომავლები დიდებული იქნებიან. ისინი მიწის ყველა ტომისათვის კურთხევად იქცევიან". "მე შენთან ვარ, და დაგიცავ ყველგან, სადაც კი წახვალ. და დაგაბრუნებ ამ მიწაზე, რადგან არ მიგატოვებ, ვიდრე არ გავაკეთებ იმას, რაც გითხარი" (დაბ. 28:15).

ელენ უაითმა იმის შესახებ დაწერა, რომ პავლე ათასწლეულების შემდეგ "ხედავს კიბეს იაკობის ხილვიდან, რომელიც ქრისტეს სიმბოლოა და ერთმანეთთან აკავშირებს დედამიწასა და ზეცას, მოკვდავ ადამიანსა და უკვდავ ღმერთს. მისი რწმენა მტკიცდება, როდესაც ახსენდება, როგორ ენდობოდნენ პატრიარქები და წინასწარმეტყველები იმას, ვინც მისი საყრდენი და ნუგეშია და ვის გამოც სწირავს თავის სიცოცხლეს" (ე. უაითი. მოციქულთა საქმეები, გვ. 512).

იაკობი იღვიძებს და ამბობს: "ჭეშმარიტად უფალია ამ ადგილზე და მე არ ვიცოდი!" (დაბ. 28:16). ის, რაც აქ მოხდა შიშის მომგვრელია. მას არასოდეს დაავიწყდება ეს ადგილი და მას სახელს არქმევს. შემდეგ კი ღმერთისდამი მარადიული ერთგულების ფიცს დებს.

`რა შეგვიძლია შევიტყოთ წაკითხული ისტორიიდან იმის შესახებ, თუ როგორ ცდილობს ქრისტეში ღმერთი ჩვენამდე მოღწევას, ჩვენი ცოდვილობის მიუხედავად? რატომ უნდა იყოს ეს პრინციპი ყოველთვის ძირითადი ქრისტიანულ განათლებაში?`