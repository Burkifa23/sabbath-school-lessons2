---
title: რჯულის დამცველთა შრომა და ბრძოლა
date:  14/10/2020
---

ღვთის რჯულის მიმდევრობას დიდი სარგებელი მოაქვს, რასაც ადასტურებს იმ ადამიანთა ცხოვრება, რომლებსაც ღმერთმა წარმატება მისცა. იესო ნავეს ძე საგულდაგულოდ იცავდა ღმერთის მცნებებს და ერთგულად ხელმძღვანელობდა ისრაელის ერს. უფალი არაერთხელ არწმუნებდა თავის ხალხს: თუ ისრაელიანები დაემორჩილებიან რჯულს, მხოლოდ მაშინ აყვავდებიან.

`წაიკითხეთ 2ნეშტ. 31:20,21. რა იყო იეხიზკიაჰუს წარმატების ის ძირითადი მიზეზები, რომლებიც ამ მუხლებშია მოხსენიებული?`

რომელ სასწავლო დაწესებულებაშიც არ უნდა ვიმყოფებოდეთ, ჩვენ ხაზს უნდა ვუსვამდეთ მორჩილების მნიშვნელობას. ჩვენი მოსწავლეები სულელები არ არიან. ადრე თუ გვიან ისინი მაინც შეამჩნევენ იმ უმოწყალო ფაქტს, რომ ზოგიერთი ერთგული, მოსიყვარულე და მორჩილი ადამიანი მაინც აწყდება ცხოვრებაში უბედურებებს. როგორ შეგვიძლია ამის განმარტება?

საქმე ის არის, რომ ჩვენ არ გვაქვს ყველაფრის ახსნის უნარი, რადგან ცოდვისა და ბოროტების სამყაროში ვცხოვრობთ, რომელშიც დიადი ბრძოლა მიმდინარეობს და არცერთი ჩვენგანი არ არის დაცული უბედურებისაგან.

`რას გვაუწყებს მოყვანილი მუხლები ამ რთულ საკითხთან დაკავშირებით?  იხ. მარკ. 6:25-27; იობ. 1,2; 2კორ. 11:23-29.`

ეჭვგარეშეა, რომ კარგ, ერთგულ და კანონმორჩილ ადამიანებს ყოველთვის როდი ულხინთ, ყოველ შემთხვევაში, იმ გაგებით, რა გაგებითაც წუთისოფელს ესმის ეს. ნაწილობრივ ამაშიც კი შეიძლება ინახებოდეს პასუხი ამ რთულ შეკითხვაზე, რომელიც უჩნდებათ მოწაფეებს, როდესაც ვცდილობთ, რომ მათ რჯულის მნიშვნელობა ვასწავლოთ. რას ვგულისხმობთ "მოლხენაში"? რა თქვა მეფსალმუნემ? "ჩემი ღმერთის სახლის ზღურბლთან დგომას ვარჩევ ბოროტების კარვებში ბინადრობას" (ფსალმ. 83:11).  ისინიც კი, ვინც ღმერთის ერთგულია და ემორჩილება მის რჯულს, ყოველთვის როდი "ილხენენ" (ამ სამყაროს ნორმების მიხედვით), ყოველ შემთხვევაში, ამ ეტაპზე ასეა. ჩვენ ვამახინჯებთ ცოდვილი სამყაროს რეალობას, თუკი მოსწავლეებს სხვა რამეს ვეუბნებით.

`წაიკითხეთ ებრ. 11:13-16. როგორ გვეხმარება ეს მუხლები იმის გაცნობიერებაში, თუ რატომ იტანჯებიან ცხოვრებაში ერთგული ადამიანები ჯერ კიდევ?`