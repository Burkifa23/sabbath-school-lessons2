---
title: ღმერთის შიში და სიყვარული
date:  11/10/2020
---

მეორე რჯულის წიგნი შეიცავს მოსეს ბოლო სიტყვას ისრაელის მიმართ, ახალი თაობის მიმართ, რომელიც, ბოლოსდაბოლოს, შევა აღთქმულ მიწაზე. მაგრამ ვიდრე იუდეველები ამას გააკეთებენ, წინამძღოლი მათ მკაფიო მითითებებით მიმართავს.

`წაიკითხეთ რჯლ. 31:9-13. რას ნიშნავს ღმერთის შიში?`

ღმერთი გამიზნულად იყენებდა გარკვეულ გზებს, რომლებითაც გადასცემდა ისრაელს თავის რჯულს. მან გააკეთა ყველაფერი, რაც შეიძლებოდა იმისათვის, რომ მისი რჯული დავიწყებას არ მისცემოდა. მაშ ასე, უფალი – სულგრძელი დამრიგებელი, აღმზრდელი და მასწავლებელია. იგი ასწავლის, იმეორებს, აგზავნის თავის წინასწარმეტყველებს და იყენებს თავის მსახურთ თავისი უწყების გადასაცემად. და ამას კვლავ და კვლავ აკეთებდა. და მართლაც, განა ძველი აღთქმის მთელი წერილი არ მოწმობს იმის შესახებ, რომ ღმერთი ცდილობდა თავისი ხალხისთვის სიცოცხლის გზით სიარული ესწავლებინა?

მოყვანილ მუხლებში ყურადღება მიაქციეთ იმას, თუ როგორ უსვამს ხაზს მოსე მომდევნო თაობებისათვის რჯულის შესწავლის მნიშვნელობას. მოსე ამ შესწავლის პროცესს ორ ეტაპად წარმოაჩენს. შვილები ჯერ მოისმენენ რჯულს, რათა შემდეგ "ეშინოდეთ უფლისა, თქვენი ღმერთისა" (რჯლ. 31:13).

შვილები ჯერ ისმენენ, შემდეგ კი სწავლობენ ღმერთის შიშს. ანუ რჯულის შესწავლა გულისხმობს, რომ შიში (მოწიწება) არ იქნება რჯულის ცოდნის ბუნებრივი შედეგი. მოსეს მხედველობაში აქვს, რომ ღმერთის შიშს სწავლა სჭირდება. შემეცნება და შიში (მოწიწება) - ეს არის პროცესი და არა მიზეზ-შედეგობრივი კავშირის მყისიერი განხორციელება.

რას ნიშნავს "გეშინოდეს ღმერთის" უდიდესი მცნების კონტექსტში: "და შეიყვარე უფალი, ღმერთი შენი, მთელი შენი გულითა და სულით, და მთელი შენი ძალით" (რჯლ. 6:5)? შესაძლოა ამ ურთიერთკავშირს უკეთ ჩავწვდებით ბავშვის  მაგალითზე, რომელსაც უყვარს და ეშინია კარგი მამის. ასეთი მამა თავის ზრუნვასა და სიყვარულს წარმოაჩენს, როდესაც ამბობს იმას, რასაც გულისხმობს და გულისხმობს იმას, რასაც ამბობს. თუ არასწორად მოიქცევით, ნამდვილად დაიტანჯებით ამ საქციელის შედეგით. დიახ, ჩვენ შეგვიძლია და ვალდებული ვართ ერთდროულად გვიყვარდეს და გვეშინოდეს უფლის. ეს იდეები არ ეწინააღმდეგება ერთმანეთს. რაც მეტად შევიცნობთ ღმერთს, მით მეტად გვიყვარდება ის მისი სიკეთისთვის;  ამავე დროს, რაც მეტად ვეცნობით ღმერთს, მით მეტი მოწიწება გვიჩნდება მის მიმართ, რადგან ვაცნობიერებთ, რამდენად წმიდა და მართალია ის, ჩვენ კი პირიქით, ცოდვილი და მანკიერი. მაშინ ვხვდებით, რომ განადგურებული არ ვართ მხოლოდ მადლის - უფლის დაუმსახურებელი წყალობის გამო.

`როგორ გესმით, რას ნიშნავს ერთდროულად გვიყვარდეს და გვეშინოდეს ღმერთის?`