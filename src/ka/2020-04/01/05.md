---
title: დანაკარგის დაბრუნება
date:  30/09/2020
---

როდესაც ადამმა და ევამ გველის უწყების დამორჩილება გადაწყვიტეს, ყველა სხვა შედეგთან ერთად ამან მათი ღმერთის "კლასიდან" გაძევებაც გამოიწვია. დაფიქრდით იმაზე, თუ რა დაკარგეს ჩვენმა წინაპრებმა თავიანთი შეცოდების გამო. მათი დაცემის გაცნობიერების შედეგად დღეს ჩვენ უკეთ შეგვიძლია ჩავწვდეთ, თუ რა მნიშვნელობა აქვს განათლებას ჩვენთვის ახლანდელ დროში. პირველი ადამიანების გაძევების მიუხედავად, არასრულყოფილ სამყაროში ცხოვრებამ განათლების ახალი დანიშნულება წარმოაჩინა.

თუკი ცოდვით დაცემამდე განათლების საშუალებით ღმერთი აჩვენებდა  ადამსა და ევას საკუთარ თავს, საკუთარ ხასიათს, სიკეთესა და სიყვარულს, ედემის ბაღიდან გაძევების შემდეგ განათლებამ ხელახლა უნდა გააცნოს კაცობრიობას ეს ცნებები და  ჩვენში ღვთის ხატების აღდგენასაც უნდა შეუწყოს ხელი. უფლის თანდასწრებისაგან ფიზიკური დაშორების მიუხედავად, მის შვილებს ჯერ კიდევ აქვთ შესაძლებლობა, რომ შეიცნონ ღმერთი, მისი სიკეთე და სიყვარული. ლოცვის, მსახურებისა და მისი სიტყვის შესწავლის მეშვეობით ჩვენ შეგვიძლია დავუახლოვდეთ ჩვენს შემოქმედს, ისევე, როგორც ამას ადამი და ევა აკეთებდნენ ედემის ბაღში.

კეთილი უწყება ისაა, რომ იესოსა და გამოსყიდვის გეგმის წყალობით ჩვენთვის ყველაფერი უიმედოდ არ არის დაკარგული. ჩვენ გვაქვს გადარჩენისა და აღდგენის იმედი. ქრისტიანული განათლების უდიდესი ამოცანაა, რომ მოწაფეებს მიუთითოს იესოზე, იმაზე, თუ რა მოიმოქმედა ჩვენთვის და მის მიერ შემოთავაზებულ აღდგენაზე.

`წაიკითხეთ 2პეტრ. 1:3-11. იმის გათვალისწინებით, თუ რა დანაკარგი განიცადა კაცობრიობამ, როდესაც ადამიანმა ედემის ბაღი დატოვა, ეს მუხლები გამამხნევებელია და მოწმობს იმაზე, რომ ბევრი რამის დაბრუნება ჯერ კიდევ შეიძლება. პეტრეს სიტყვების თანახმად, რა უნდა მოვიმოქმედოთ, როდესაც ვცდილობთ ჩვენში ღვთის ხატების აღდგენას?`

იესოს მეშვეობით ჩვენ მოგვენიჭა "ყოველივე, რაც სიცოცხლისა და ღვთისმოსაობისთვის გვჭირდება". როგორი დაპირებაა! და მაინც რა არის ეს "ყოველივე... რაც გვჭირდება"? პეტრე გვაძლევს ჩამონათვალს: რწმენა, სათნოება, ცოდნა, თავშეკავება, მოთმინება და ა.შ. მიაქციეთ ყურადღება, რომ ყველა სხვა თვისებასთან ერთად პეტრე მოიხსენიებს ცოდნას (ბერძ. გნოსის - ცოდნა, გაგება). ცოდნა, რა თქმა უნდა, დაკავშირებულია განათლებასთან. ჭეშმარიტი განათლება წარგვიძღვება ქრისტეს ჭეშმარიტი შეცნობისაკენ, ამიტომ ჩვენ არა მხოლოდ დავემსგავსებით მას, არამედ შევძლებთ მის შესახებ ცოდნის სხვებისთვის გაზიარებასაც.

`დაფიქრდით იმაზე, რომ აკრძალული ხე - "კეთილისა და ბოროტის შეცნობის" ხე იყო. რას გვაუწყებს ეს იმის შესახებ, რომ ყველანაირი ცოდნა სასიკეთო არ არის? როგორ შეგვიძლია გავიგოთ სხვაობა კარგ და ცუდ ცოდნას შორის?`