---
title: პირველი სკოლა
date:  27/09/2020
---

ჩვენ არ ვფიქრობთ ბაღზე, როგორც საკლასო ოთახზე და ეს ლოგიკურია, განსაკუთრებით ისეთ ადგილთან მიმართებით, როგორიც ედემია, რომელიც სავსეა ღვთის ქმნილებათა ხელუხლებელი სიმდიდრეებით. დღესდღეობით ჩვენთვის რთულად წარმოსადგენია, რაოდენ ბევრი რამ უნდა შეესწავლათ უცოდველ სამყაროში ამ უცოდველ არსებებს, რომელთაც უშუალოდ მათი შემოქმედი ასწავლიდა ამ "კლასში".

`წაიკითხეთ დაბ. 2:7-23. რა შეგიძლიათ თქვათ ჩანაფიქრზე ღმერთისა, რომელმაც შექმნა ადამი, დააბინავა ის ედემში და დაავალა, რომ "დაემუშავებინა და დაეცვა" იგი?`

ღმერთმა შექმნა მამაკაცი და დედაკაცი თავის ხატად და დაავალა მათ კონკრეტული სამუშაო. მასწავლებელსა და მოსწავლეს შორის ურთიერთობის თვალსაზრისით ეს იდეალური ურთიერთობაა. უფალმა იცოდა ადამის უნარები, რადგან მან შექმნა ის. მას შეეძლო ესწავლებინა ადამიანისთვის, რადგან იცოდა, რომ ის შეძლებდა თავისი დანიშნულების სრულად შესრულებას.

ღმერთმა დააკისრა ადამიანს პასუხისმგებლობა, მაგრამ ამასთან ერთად, მას მისი ბედნიერებაც სურდა. შესაძლოა, მისთვის ბედნიერების მინიჭების გზა სწორედ მასზე ამ პასუხისმგებლობის დაკისრება იყო. ბედნიერად ცხოვრება შესაძლებელია იმ პირობით, რომ ადამიანს აქვს ვალდებულებები, რომელთაც ის პირნათლად უნდა ასრულებდეს. ღმერთმა იცოდა ადამის გული და იცოდა, რა სჭირდებოდა მას განვითარებისათვის, სწორედ ამიტომ დაავალა ბაღის მოვლა. "და აიყვანა უფალმა ღმერთმა ადამი და დასვა იგი ედემის ბაღში, რათა დაემუშავებინა და დაეცვა იგი" (დაბ. 2:15). ჩვენთვის, რომლებიც მხოლოდ ცოდვისა და სიკვდილის სამყაროს ვიცნობთ, რთული წარმოსადგენია, რა სახის სამუშოს ასრულებდა ადამი და რა გაკვეთილები აითვისა მან, როდესაც ამუშავებდა და იცავდა ბაღს.

დაბ. 2:19-23-ში ვკითხულობთ იმის შესახებ, რომ ღმერთმა ადამისთვის შექმნა მისი მეგობარი ცხოველები, რომელთაც ადამმა თავად უწოდა სახელები. უფალმა  იცოდა, რომ ადამს სჭირდებოდა მეგობრული ურთიერთობა და დახმარება მისი თანასწორი არსებისაგან, ამიტომ შეუქმნა მას ცოლი – ევა.

ღმერთმა იცოდა ასევე, რომ ადამიანისთვის მასთან მჭიდრო ურთიერთობაც იყო საჭირო, ამიტომ შექმნა იდუმალი სივრცე ედემში, ბაღის ფარგლებში. ყოველივე ეს მოწმობს უფლის ზრახვებზე ქმნილებასთან მიმართებით და მის სიყვარულზე კაცობრიობისდამი. ისევ და ისევ, ჩვენსა და ედემს შორის მრავალწლიანი დროითი შუალედის გამო რთული წარმოსადგენია ცხოვრება სამოთხეში, თუმცა როდესაც ვცდილობთ ამის გაკეთებას, ეს დიდ სიამოვნებას გვანიჭებს, ასე არ არის?

`მიუხედავად იმისა, რომ სამოთხის არსებობის დროიდან ძალიან შორს მდგარ ეპოქაში ვცხოვრობთ, ჩვენ მაინც შეგვიძლია ბუნებიდან გაკვეთილების გამოტანა (იხ. ფსალმ. 18:2-4; რომ. 1:20). რა გაკვეთილებია ეს და რა შეგვიძლია მათგან ვისწავლოთ მათი წმიდა წერილის საფუძველზე განხილვისას? `