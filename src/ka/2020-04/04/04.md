---
title: ბიბლიური მსოფლმხედველობა
date:  20/10/2020
---

როგორც გაკვეთილის შესავალში აღინიშნა, არცერთი ჩვენგანი არ აღიქვამს სამყაროს ნეიტრალური პოზიციიდან. მაგალითად, ათეისტი უყურებს ცისარტყელას ცაში და ვერაფერს ხედავს ბუნებრივი ფენომენის გარდა. იგი თვლის, რომ ამ მოვლენას არ გააჩნია არავითარი მნიშვნელობა გარდა იმისა, რასაც თავად ადამიანები გადაწყვეტენ რომ მას მიანიჭონ. ამის საწინააღმდეგოდ, როდესაც მორწმუნე უყურებს ცისარტყელას ბიბლიურ ჭრილში, ის არა მხოლოდ ბუნებრივ ფენომენს ხედავს წყლისა და სინათლის ურთიერთქმედების სახით, არამედ ღმერთის აღთქმის დადასტურებასაც იმის შესახებ, რომ სამყარო მეტად აღარ განადგურდება წყლით (იხ. დაბ. 9:13-16). "რა დიდია უფლის მოწყალება და სიყვარული დედამიწის გზააბნეულ შვილთა მიმართ, გაცხადებული მშვენიერ ცისარტყელაში - უფალსა და ადამიანთა შორის აღთქმის სიმბოლოში! უფალი ამბობს, რომ ცისარტყელას ყოველ დანახვაზე გაიხსენებს აღთქმას, რომელიც დედამიწის მკვიდრთ დაუდო. მაგრამ ეს იმას არ ნიშნავს, რომ მას შეიძლება დაავიწყდეს ის. უფალი მიწიერი ენით გვესაუბრება, რათა უკეთესად გავიგოთ მისი ნათქვამი. უფალს სურდა, რომ როდესაც მომავალი თაობები დაინტერესდებოდნენ ცისარტყელას მნიშვნელობით, მშობლებს მოეთხროთ მათთვის წარღვნის ისტორია და ამბავი იმისა, თუ როგორ მოათავსა უზენაესმა იგი ღრუბლებში იმის ნიშნად, რომ დედამიწას წარღვნით არასოდეს გაანადგურებდა" (ე. უაითი. პატრიარქები და წინასწარმეტყველები, გვ.106).

მეშვიდე დღის ადვენტისტთათვის ბიბლია რჩება რწმენის ძირითად სახელმძღვანელოდ. ბიბლია გვთავაზობს მსოფლმხედველობას, "ფილტრს", რომლის დახმარებითაც უნდა დავინახოთ და გავაცნობიეროთ მსოფლიო - ზოგჯერ ძალიან რთული და ჩახლართული ადგილი სამყაროში. წმიდა წერილი ქმნის გარკვეულ ნიმუშს, რათა დაგვეხმაროს უკეთ ჩავწვდეთ გარემომცველ სინამდვილეს, რომლის ნაწილიც ვართ და რომელიც ხშირად გვაცბუნებს და საგონებელში გვაგდებს.

`მოცემულ მუხლებში ჩაწერილ რომელ ჭეშმარიტებებს შეუძლიათ, რომ გარემომცველი სინამდვილის უკეთ გაგებაში დაგვეხმაროს? იხ. ეფეს. 6:12; მარკ. 13:7; რომ. 5:8; 8:28; ეკლ. 9:5; გამოცხ. 20:5,6.`

როგორც მეშვიდე დღის ადვენტისტებმა, ჩვენ მტკიცედ უნდა გავყვეთ ბიბლიის სწავლებას, ვინაიდან ეს არის ადამიანთათვის გაცხადებული ღვთის ჭეშმარიტება, რომელიც განგვიმარტავს სამყაროს შესახებ მრავალ ისეთ საკითხს, რომელსაც სხვაგვარად ვერ შევიტყობდით ან ვერ ჩავწვდებოდით. აქედან გამომდინარე, ნებისმიერი ქრისტიანული განათლება უნდა ეფუძნებოდეს ღვთის სიტყვას და მასში უნდა იყოს გამყარებული, ხოლო მასთან წინააღმდეგობაში მყოფი ნებისმიერი სწავლება უარყოფილი უნდა იყოს.

`რომელი ბიბლიური სწავლებები ეწინააღმდეგება ზოგიერთ ხალხში გავრცელებულ შეხედულებებს? რას გვეუბნება ეს განსხვავებები იმის შესახებ, თუ რამდენად მნიშვნელოვანია ღვთის სიტყვაზე ჩაჭიდება?`