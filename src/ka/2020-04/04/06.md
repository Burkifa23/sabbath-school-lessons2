---
title: ღმერთის რჯული
date:  22/10/2020
---

მრავალი წლის წინ საფრანგეთში ხალხი განიხილავდა სიკვდილით დასჯის საკითხს: უნდა გაუქმდეს ის თუ არა? მისი გაუქმების მომხრეები დაუკავშირდნენ ცნობილ ფრანგ მწერალსა და ფილოსოფოსს, მიშელ ფუკოს და სთხოვეს, რომ მათი მხარდამჭერი სარედაქციო სტატია დაეწერა. თუმცაღა მწერალი არა უბრალოდ სიკვდილით დასჯის წინააღმდეგ, არამედ მთელი პენიტენციური სისტემის სრულად გაბათილებისა და ყველა პატიმრის გათავისუფლების მომხრედ გამოვიდა.

რატომ? იმიტომ, რომ მიშელ ფუკოსათვის მორალის ყველა სისტემა იყო უბრალოდ ადამიანური კონცეფციები, ადამიანური იდეები, შექმნილი ხელისუფალთა მიერ მასების გასაკონტროლებლად. შესაბამისად, ეს მორალური კოდექსები რეალობაში მისთვის არ იყო ლეგიტიმური.

როგორი რადიკალურიც არ უნდა იყოს მწერლის პოზიცია, ის ლოგიკური შედეგია იმ პრობლემისა, რომელიც სინამდვილეში ახალი არ არის. მოსე გადააწყდა მას უძველეს ისრაელში ათასობით წლის წინ. "არ გააკეთოთ ყოველივე ის, რასაც ჩვენ აქ ვაკეთებთ დღეს - თითოეული ყველაფერ იმას აკეთებს, რაც მის თვალშია სწორი" (რჯლ. 12:8; იხ. აგრეთვე მსაჯ. 17:6).

მაგრამ თუ არ უნდა ვაკეთოთ ის, რაც უბრალოდ სწორად მიგვაჩნია, - რადგან თავადაც არ ვართ მართალი და წმიდა და არასაკმარისად ობიექტური ვართ იმისათვის, რომ  ვიცოდეთ რა არის სწორი ზნეობის თვალსაზრისით, - მაშინ საიდან გავიგოთ, როგორ მოვიქცეთ? საბედნიეროდ უფალმა, რომელმაც შეგვქმნა, მოგვცა ასევე ზნეობრივი ნორმები (მორალური კოდექსი), რომელთა მიხედვითაც უნდა ვიცხოვროთ. ჩვენ შეიძლება არ მიგვაჩნდეს ისინი სწორად, მაგრამ უფალს განსხვავებული  აზრი აქვს.

`რას გვეუბნება მოცემული მუხლები ზნეობრივი საქციელის შესახებ? იხ. რჯლ. 6:5; მარკ. 12:29-31; გამოცხ. 14:12.`

თუკი ვაპირებთ, რომ გამოსყიდვა ჩვენი ქრისტიანული მსოფლმხედველობის ძირითად დოქტრინად ვაქციოთ, მაშინ (როგორც გასულ კვირაში ვიმსჯელეთ) ღმერთის რჯული (ათი მცნება) ასევე ძირითადი დოქტრინა უნდა იყოს. ბოლოს და ბოლოს, რისგან ვართ დახსნილი, თუ არა ცოდვისაგან, რომელიც რჯულით შეიცნობა (იხ. რომ 3:20)? სახარებას მართლაც ეკარგება აზრი ღმერთის რჯულის გარეშე, ეს ერთ-ერთი ჩვენთვის ნაცნობი მიზეზია იმისა, თუ რატომ არის რჯული ჯერ კიდევ აუცილებელი ჩვენთვის მიუხედავად იმისა, რომ ჩვენი გადარჩენა მას არ შეუძლია. სწორედ ამიტომ გვჭირდება სახარება!

მაშ ასე, მეშვიდე დღის ადვენტისტთა მთელი განათლების სისტემა ხაზს უნდა უსვამდეს იმას, რომ "ღმერთის კანონი ხელშეუხებელი და უცვლელია" (ე. უაითი. დიადი ბრძოლა, გვ. 63), მათ შორის, შაბათი. თუ განათლება მოწოდებულია აღადგინოს ჩვენში ღმერთის ხატება, რამდენადაც ეს მიწიერ ცხოვრებაში იქნება შესაძლებელი, მაშინ ქრისტეს მაგალითის გათვალისწინებით, იმთავითვე საჭიროა მივსდიოთ ღმერთის რჯულს, როგორც ზნეობრივ ნორმებს, რომლებიც გვიჩვენებს, რა არის ჭეშმარიტად სწორი ღმერთის თვალში.