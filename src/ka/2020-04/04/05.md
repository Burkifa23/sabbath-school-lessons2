---
title: თაყვანი ეცით გამომსყიდველს
date:  21/10/2020
---

ჩვენი რწმენისთვის ისეთივე მნიშვნელოვანია დოქტრინა გამოსყიდვის შესახებ, როგორც დოქტრინა სამყაროს შექმნის შესახებ. ის არ ჩნდება დამოუკიდებლად, განსაკუთრებით ახალ აღთქმაში, არამედ ფეხდაფეხ მიყვება სამყაროს შექმნის დოქტრინას და მისგან განუყოფელიც კი არის. მიზეზი ისაა, რომ ცოდვისა და სიკვდილის ამ დაცემულ სამყაროში საკმარისი არ არის მხოლოდ შექმნის შესახებ ცოდნა. ჩვენ ყველანი ვცხოვრობთ, ვიბრძვით, ვიტანჯებით, და რა ხდება ამის შემდეგ? ვკვდებით და საბოლოო ჯამში აღმოჩნდება, რომ  გზის განაპირას დატოვებული მკვდარი ცხოველების გვამისაგან არაფრით განვსხვავდებით? არა, ეს ასე არ არის! ჩვენ გვაქვს ჩვენი მსოფლმხედველობისათვის ასევე ძალიან მნიშვნელოვანი დოქტრინა გამოსყიდვის შესახებ, ეს კი იმას ნიშნავს, რომ ყველაფერ იმის ცენტრში, რისიც გვწამს, ჯვარცმული და  მკვდრეთით აღმდგარი იესო ქრისტეა.

`წაიკითხეთ იოან. 1:1-14. რას გვაუწყებს ეს მუხლები იმის შესახებ, თუ ვინ არის იესო და რა მოიმოქმედა ჩვენთვის?`

დაუკვირდით ასევე პირველი ანგელოზის ხარებას: "ვიხილე სხვა ანგელოზი, რომელიც ზეცის შუა დაფრინავდა. მას ჰქონდა მარადიული სახარება, მიწის მკვიდრთათვის - ყოველი ერის და ტომის, ენისა და ხალხისათვის სახარებლად. ამბობდა დიდი ხმით: "გეშინოდეთ ღვთისა და დიდება მიაგეთ მას, ვინაიდან დადგა მისი სამსჯავროს ჟამი. თაყვანი ეცით ცისა და დედამიწის, ზღვისა და წყალთა წყაროების შემქმნელს" (გამოცხ. 14:6,7). მიაქციეთ ყურადღება, რომ "მარადიული სახარება" პირდაპირ არის დაკვშირებული ღმერთთან, როგორც შემოქმედთან. თუკი ჩვენი შემქმნელი ღმერთი იგივე ღმერთია, რომელმაც ადამიანის სხეულში იტვირთა სასჯელი ჩვენი ცოდვებისათვის, მაშინ რა გასაკვირია, რომ მოწოდებული ვართ მისი თაყვანისცემისკენ. სხვა რა სახის გამოხმაურება უნდა გვქონდეს, როცა ვაცნობიერებთ, როგორია სინამდვილეში ჩვენი ღმერთი?

სწორედ ამიტომ, ჯვარცმული ქრისტე უნდა რჩებოდეს წინა პლანზე და ცენტრში ყველაფრისა, რასაც ვასწავლით; ეს სწავლება თავის თავში უნდა მოიცავდეს ჭეშმარიტებას მეორედ მოსვლის შესახებ, რადგან ქრისტეს პირველი მოსვლა ვერავითარ იმედს ვერ მოგვანიჭებდა მეორეს გარეშე, ასე არ არის? წმიდა წერილზე დაყრდნობით შეგვიძლია იმის მტკიცება, რომ ქრისტეს პირველი და მეორედ მოსვლა არის ორი შემადგენელი ნაწილი ერთი მთელისა – გამოსყიდვის გეგმის.

`დაფიქრდით: ის, ვისითაც "ყოველივე შეიქმნა, რაც კი შეიქმნა" (იოან. 1:3), მოკვდა ჩვენთვის ჯვარზე. რატომ უნდა იყოს თაყვანისცემა დაუოკებელი და ბუნებრივი გამოხმაურება ამ მოსაზრებაზე?`