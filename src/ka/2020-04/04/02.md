---
title: თვალნი უფლისა
date:  18/10/2020
---

ოქსფორდის უნივერსიტეტის ერთ-ერთმა პროფესორმა გამოთქვა ვარაუდი, რომ არც ჩვენ, არც სამყარო, არც არაფერი, რაც ჩვენ გარშემოა – არაფერი არ არის რეალური. ჩვენ ციფრული ქმნილებები ვართ გადამთიელთა რასიდან ზემძლავრი კომპიუტერებით.

მიუხედავად იმისა, რომ ეს უბრალოდ ფანტასტიკური იდეაა, ის მნიშვნელოვან კითხვას წარმოშობს: როგორია რეალობის ბუნება?

არსებობს მხოლოდ და მხოლოდ ორი შესაძლო პასუხი, თუნდაც მხოლოდ ერთი იყოს მათ შორის რაციონალური. ერთი პასუხის მიხედვით სამყარო და ყველაფერი რაც მასშია, ჩვენი ჩათვლით, უბრალოდ არსებობს. ის არაფერს შეუქმნია და არაფერს წარმოუშვია. ის უბრალოდ არის. ეს უბრალოდ უხეში ფაქტია. არ არის ღმერთი, არ არიან ღმერთები, არ არის არაფერი ღვთაებრივი. სინამდვილე უაღრესად მატერიალური, უაღრესად ბუნებრივია. როგორც დემოკრიტე ამბობდა 2400 წლის წინ (ეს არ არის ახალი იდეა), არის მხოლოდ "ატომები და სიცარიელე".

მეორე პასუხი ან შეხედულება მდგომარეობს იმაში, რომ სამყარო შექმნა ღვთაებრივმა არსებამ (ან არსებებმა). ეს შეხედულება ნამდვილად უფრო ლოგიკურად, უფრო რაციონალურად, უფრო გონივრულად  ჟღერს, ვიდრე იდეა იმის შესახებ, რომ სამყარო უბრალოდ არსებობს და ამის ახსნა შეუძლებელია. მეორე შეხედულება მოიცავს ბუნების სამყაროს, "ატომებისა და სიცარიელის" სამყაროს, მაგრამ მისით არ შემოიფარგლება. ის მიუთითებს სინამდვილეზე, რომელიც გაცილებთ უფრო ფართე, ღრმა და მრავალწახნაგოვანია, ვიდრე ათეისტურ-მატერიალისტური ხედვა, რომელიც ასე ხშირად ჟღერს დღეს.

`რას გვაუწყებს მოცემული მუხლები იმ იდეების შესახებ, რომლებიც დღევანდელ გაკვეთილშია მოყვანილი? იხ. ფსალმ. 52:2; იგავ. 15:3; იოან. 3:16; ეს. 45:21; ლუკ. 1:26-35.`

ნებისმიერი ქრისტიანული განათლების ცენტრალური საკითხია არა უბრალოდ ღმერთის რეალურობა, არამედ ისეთი ღმერთისა, როგორიც ის არის, - ღვთაებრივი პიროვნება, რომელსაც ვუყვარვართ და ურთიერთქმედებს ჩვენთან. ის სასწაულების ღმერთია, რომელიც მართალია იყენებს ბუნების კანონებს, მაგრამ არ არის ამ კანონებით შემოფარგლული და შეუძლია, რომ გასცდეს მათ საზღვრებს, როდესაც მოისურვებს (მაგალითად, იესოს უმანკო ჩასახვაში). ამ შეხედულების სწავლება განსაკუთრებით აქტუალურია ჩვენს დღეებში, რადგან ინტელექტუალური სამყაროს უდიდესი ნაწილი ღიად და ურცხვად ასწავლის ათეისტურ და ნატურალისტურ მსოფლმხედველობას და შეცდომით აცხადებს, რომ მეცნიერება მხარს უჭერს მას.

`დაფიქრდით იმაზე, თუ რამდენად ვიწრო და შეზღუდულია ათეისტური მსოფლმხედველობა ბიბლიურისაგან განსხვავებით, რომელიც (როგორც ზემოთ აღინიშნა) მოიცავს ბუნების სამყაროს, მაგრამ მისით არ შემოიფარგლება. რატომ არის  ბიბლიური, თეისტური მსოფლმხედველობა გაცილებით უფრო ლოგიკური და რაციონალური, ვიდრე მისი ათეისტური "მეტოქე"?`