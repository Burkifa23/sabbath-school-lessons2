---
title: ღვთის ხატად
date:  15/11/2020
---

`წაიკითხეთ დაბ. 1:26,27; 5:1,3. რას გვაუწყებს ეს მუხლები იმის შესახებ, თუ როგორი შექმნა ღმერთმა თავდაპირველად კაცობრიობა და რა დაემართა მას ცოდვით დაცემის შემდეგ?`

საუკუნეების განმავლობაში სიტყვათშეთანხმება "ღვთის ხატი" საგონებელში აგდებდა ბიბლიის მკვლევარებს. რა ხატი იყო ეს, რომლითაც შეიქმნა პირველი ადამიანი? ნიშნავს თუ არა ეს იმას, რომ ღმერთმა თავისი ახალი ქმნილება გარეგნობით თავის მსგავსად გამოსახა? თუ ადამიანები უფრო მეტად ჰგვანან ღმერთს, ვიდრე სიცოცხლის ყველა სხვა ფორმა? ან იქნებ გამონათქვამი "ღვთის ხატი" შემოქმედსა და მის ადამიანურ ქმნილებას შორის ინტელექტუალურ მსგავსებასა და თავსებადობას გულისხმობს? ბიბლია არ გვაძლევს ამ გამოთქმის ზუსტ განმარტებას, თუმცა მკვლევარებმა მისი არაერთი ინტერპრეტაცია შემოგვთავაზეს. მაგრამ ჩვენ შეგვიძლია დავინახოთ, რომ ცოდვით დაცემის შემდეგ ეს ხატება იცვლება, სწორედ ამიტომ თქვა ელენ უაითმა, რომ განათლების მიზანი – ადამიანში მისი შემოქმედის ხატების აღდგენაა (იხ. აღზრდა, გვ. 14-16).

როგორ შეუძლია ქრისტიანულ განათლებას ამ შესანიშნავი მიზნის მიღწევა?

ჩვენ უნდა გვახსოვდეს, რომ უფალმა შეგვქმნა მასთან ურთიერთობისთვის, რომელიც მშობლებსა და შვილებს შორის ურთიერთობას ჰგავს. ღმერთმა შეგვქმნა თავის ხატად (ისევე, როგორც შვილები ჰგვანან თავიანთ მშობლებს, შეესაბამებიან მათს ხატებას – იხ. დაბ. 5:3), რომ აღვეზარდეთ და ვყოფილიყავით მისი შვილები, მისი ოჯახის წევრები. უფალს შეუძლია გვესაუბროს და დაამყაროს ჩვენთან  ხანგრძლივი ურთიერთობა. შესაბამისად, ღვთის ხატი – სავარაუდოდ აზროვნების სახეა, რომელიც ღმერთს და ადამიანს ერთმანეთთან ურთიერთობის საშუალებას აძლევს. სწორედ ეს ხდება აღზრდისა და განათლების პროცესში: ჯერ სახლში მშობლებსა და შვილებს შორის, და შემდეგ უკვე სკოლაში, როდესაც მასწავლებლები იტვირთავენ განათლების შრომას. ღმერთმა ჩაიფიქრა სწავლების ეს პროცესი, როდესაც სიცოცხლის მრავალი სხვა ფორმისაგან გამორჩეულად, თავის ხატად გვქმნიდა. უფალმა ეს იმისთვის გააკეთა, რომ შეგვეძლოს ვისწავლოთ მისგან და უკეთ შევიცნოთ ის.