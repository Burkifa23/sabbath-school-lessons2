---
title: მოსე და წინასწარმეტყველნი
date:  17/11/2020
---

`წაიკითხეთ 2ტიმ. 3:14-17. რას გვაუწყებს ეს მუხლები წმიდა წერილის როლის შესახებ ქრისტიანულ განათლებაში?`

სიტყვა "თორა" - წმიდა წერილის პირველი ხუთი წიგნის სახელწოდება - ზოგჯერ ითარგმნება, როგორც "რჯული", ნაწილობრივ იმის გამო, რომ ამ წიგნებში უამრავი კანონია ჩაწერილი. მაგრამ ტერმინი "თორა" ნიშნავს ასევე "სწავლებას" ან "დამოძღვრას". ასეთი გაგება ძალიან განსხვავდება იმისაგან, რასაც ბევრი გულისხმობს  ბიბლიურ "რჯულში", რადგან მიიჩნევენ, რომ რჯული - ეს არის კანონები და მითითებები, რომლებსაც უნდა მივსდიოთ, რათა არ დავკაგროთ ღმერთის კეთილგანწყობა. მაგრამ რჯული განკუთვნილია იმისათვის, რომ გამოვიყენოთ სასწავლო და პრაქტიკულ მასალად იმის შესახებ, თუ როგორ შეგვიძლია ღმერთის პრინციპების გამოყენებით ვიცხოვროთ წარმატებულად და უსაფრთხოდ იმ დაპირებების შესაბამისად, რომლებიც ღმერთმა ჯერ კიდევ ადამიანის შექმნის დროს ჩაიფიქრა.

ებრაული ბიბლიის მომდევნო ნაწილი შედგება ორი განყოფილებისგან. "წინასარმეტყველები" გვამცნობენ, რამდენად კარგად აითვისა ღვთის ერმა ეს სახელმძღვანელო მასალა და რამდენად ცხოვრობდა მასთან შესაბამისობაში (ადრეული წინასწარმეტყველები, ან ისტორიული წიგნები), ასევე იმას, თუ რა უნდა ესწავლა ხალხს ამ მასალიდან (გვიანი წინასწარმეტყველები). ძველი აღთქმის დარჩენილი ნაწილი (რომელსაც ებრაულად ეწოდება "წერილები") სავსეა წარმატებული და წარუმატებელი მასწავლებლებისა და მოსწავლეების მაგალითებით, და მათი გამოცდილებით განათლების სფეროში. წარმატებული მოსწავლეებისა და მასწავლებლების მაგალითებად შეგვიძლია დავასახელოთ ესთერი, რუთი, დანიელი და იობი. ფსალმუნების წიგნი უდავოდ ჰიმნთა კრებულია, მაგრამ ისიც კი შეიცავს დარიგებებს: მაგალითად, ფსალმუნები 1, 36, 72.

სახარებებში საკმაოდ დიდია სასწავლო დანიშნულების მასალა, განსაკუთრებით იესოს იგავები. პავლეს არაერთი წერილი იწყება კეთილი უწყების მძლავრი გაჟღერებით, მაგრამ მთავრდება მეთოდური მასალით და პრაქტიკული გაკვეთილებით ქრისტიანების ყოველდღიური ცხოვრებისათვის. გამოცხადების წიგნი სავსეა სასწავლო მასალით. მაგალითად, ქრისტეს ეკლესიის მომავალი სრულად არის წარმოდგენილი წიგნში, რომლის გახსნაც მხოლოდ ღვთის კრავს – იესოს, უდიდეს მოძღვარს შეუძლია (იხ. გამოცხ. 5:1-5).

`ზოგიერთებმა შეიძლება თქვან, რომ მოსეს სასწავლო მასალიდან ყველაფერი არ არის დღეს გამოყენებადი, და ეს მართალია. მაგალითად, რჯლ. 17:14-20 შეიცავს ძალიან მკაფიო მითითებებს იმაზე, თუ როგორ უნდა იყოს არჩეული მეფე. დღეს, რა თქმა უნდა, ჩვენ არ ვნიშნავთ მეფეებს (მაგრამ ვმონაწილეობთ არჩევნებში). როგორ განვსაზღვრავთ, რამდენად გამოყენებადია წმიდა წერილის მთელი სასწავლო მასალა ჩვენს დროში?`