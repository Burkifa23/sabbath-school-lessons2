---
title: მამის ჩვენება ნაწილი I
date:  25/10/2020
---

`რომელ განსაკუთრებულად ნიშვნელოვან მომენტებს გამოყოფს მოციქული, როდესაც იესოს შესახებ საუბრობს ებრაელთა მიმართ წერილის დასაწყისში? იხ. ებრ. 1:1-4.`

ახალი აღთქმის ავტორები ყოველთვის უსვამენ ხაზს ერთ მნიშვნელოვან აზრს: იესო მოვიდა დედამიწაზე, რათა ეჩვენებინა ადამიანური არსებებისათვის, თუ როგორია მამა. წარსულში ღმერთი ნაწილობრივ ეცხადებოდა ადამიანებს წინასწარმეტყველთა მეშვეობით, თუმცა ღმერთის საბოლოო და სრული გამოცხადება იესოში გამოვლინდა.

გარდა ამისა, იესო - ღმერთის "დიდების ბრწყინვალებაა" (ებრ. 1:3). როგორც ცოდვილი ადამიანები, ჩვენ ვერ გავუძლებდით ღმერთის დიდებას. მაგრამ იესო, განკაცებული ძე, ამ დიდების ანარეკლი იყო. ეს დიდება  დაფარულია ქრისტეს ადამიანურ ბუნებაში, რათა ვიხილოთ ის და მთელი სიცხადით გავაცნობიეროთ ღმერთის ხასიათი.

ამასთან ერთად, იესო - "მისი არსების ანაბეჭდია" (ებრ. 1:3). მოცემულ მუხლში გამოყენებულია ებრაული სიტყვა ხარაკტერ, რომელიც ზოგჯერ გამოიყენება ცვილზე ბეჭდის ნაჭდევის, ან მონეტაზე ამოჭრილი გამოსახულების აღსანიშნავად. ამის მსგავსად, იესო არის მამის ხატება, მისი არსების (პიროვნების) ანაბეჭდი.

თუ გვსურს შევიცნოთ მამა, ძალიან ყურადღებით უნდა მოვუსმინოთ რას ამბობს მის შესახებ მთავარი მოძღვარი და დავაკვირდეთ თავად მოძღვარს. მამა ხილული ხდება ძეში.

`შეადარეთ ებრ. 1:1-4 და 2კორ. 4:1-6. რა არის ნათქვამი 2კორ. 4:1-6-ში იმის შესახებ, თუ ვინ არის იესო და რას ვსწავლობთ ჩვენ მისგან?`

პავლე და მისი თანამშრომლები ღმერთის შესახებ სწავლებისას ცდილობდნენ მოეყვანათ იესოს დამმოძღვრელი სწავლება მამა ღმერთზე. როგორც "ღვთის ხატმა (ეიკონ)" (2კორ. 4:4) იესომ მოგვიტანა ცოდნა მამა ღმერთის შესახებ. ამის მსგავსად პავლეც გაურბის ეშმაკობებსა და ღმერთის სიტყვის დამახინჯებას და ამის ნაცვლად მკაფიოდ აცხადებს ჭეშმარიტებას (იხ. 2კორ. 4:2).

მსგავსად იმისა, თუ როგორ იყენებდა ღმერთი  სინათლეს სიბნელის გასაფანტად სამყაროს შექმნის დროს, ასევე გვიბოძა საკუთარი ძე, იესო, რათა გაეფანტა მცდარი შეხედულებები მამა ღმერთზე და ეჩვენებინა ჭეშმარიტება მის შესახებ. სწორედ იესოს სახით გვეძლევა ყველაზე ნათელი ცოდნა ღმერთის შესახებ (იხ. 2კორ. 4:6).

`იესო ზუსტი ანარეკლი იყო მამის. ჩვენც ასევე მოწოდებული ვართ "მივბაძოთ ღმერთს, როგორც საყვარელმა შვილებმა" (ეფეს. 5:1). რას ნიშნავს ეს და რა შეგვიძლია ვისწავლოთ იესოსგან იმის შესახებ, თუ როგორ მივბაძოთ ღმერთს?`