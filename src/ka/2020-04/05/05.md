---
title: უდიდესი მოძღვარი და შერიგება
date:  28/10/2020
---

ადამიანური ურთიერთობები ზედმეტად ხშირად ინგრევა. ჩვენ ვშორდებით ერთმანეთს, დროთა განმავლობაში ვკარგავთ ნდობას ერთ დროს ახლო მეგობრისდამი. თუმცა ასეთი დანგრეული ურთიერთობების აღდგენა მაინც  შესაძლებელია და როდესაც ეს ხდება, ჩვენ ვხდებით შერიგების სასწაულის მონაწილე. ცოტა თუ არის ისეთი ადამიანური განცდა,  რომელიც ასეთივე სასიამოვნო შეიძლება იყოს.

`რატომ არის შერიგება ქრისტეს განსხეულებისა და მისი, როგორც მთავარი მასწავლებლის როლის საფუძველი? იხ. 2კორ. 5:16-21.`

თუ სხვა ადამიანთან ურთიერთობის აღდგენით თავს ბედნიერად ვგრძნობთ,  რაოდენ ამაღლებული უნდა იყოს ჩვენი განცდები ღმერთთან შერიგების დროს?! 2კორ. 5:16-21-ში პავლე გარკვევით ამბობს, თუ ვინ ახორციელებს შერიგებას: მამა ღმერთმა საკუთარ თაზე აიღო ჩვენი მასთან გაწყვეტილი ურთიერთობების აღდგენის ინიციატივა. ეს შემრიგებლური საქმე მან იესო ქრისტეს მეშვეობით განახორციელა (იხ. 2კორ. 5:18). "ღმერთმა ქრისტეში შეირიგა სოფელი" (მუხლი 19).

კიდევ ერთხელ აღვნიშნოთ: ჩვენ არ ვართ უბრალოდ შერიგების სიხარულის მომხმარებლები. ჩვენ უნდა ვსწავლობდეთ მთავარი მოძღვრისაგან. თავისი განკაცების  წყალობით იესო მონაწილეობდა შერიგების მისიაში. ამაში მონაწილეობის მისაღებად ჩვენც ვართ მოწოდებული. ღმერთმა ქრისტეს მეშვეობით შეგვირიგა საკუთარ თავთან და ახლა ჩვენც, პავლესთან ერთად, მოგვეცა "შერიგების მსახურება" (2კორ. 5:18).

კოლ. 1:15-20 კიდევ ერთი დიდებული ბიბლიური მონაკვეთია ქრისტეს განკაცების შესახებ. ამ ფრაგმენტის პირველი ნახევარი (15-17 მუხლები), რომელსაც ჰიმნად კითხულობენ, ასახავს ქრისტეს როლს სამყაროს შექმნაში, მაშინ, როდესაც მეორე ნაწილი (18-20 მუხლები) კონცენტრირებულია ქრისტეს როლზე გამოსყიდვაში. ღმერთი ქრისტეს, როგორც შემოქმედი-მხსნელის დახმარებით შეირიგებს ყველაფერს. შერიგების საქმეს, რომელსაც ღმერთი ქრისტეს მეშვეობით აღასრულებს, მსოფლიო მასშტაბები აქვს და ზემოქმედებს ყველაფერზე, "რათა მისით შემოერიგებინა ყოველი, დაემშვიდებინა მისი ჯვრის სისხლით მიწაზე თუ ცაში" (კოლ. 1:20).

მართალია ჩვენ ვერასოდეს მივაღწევთ მთავარი მოძღვრის შემრიგებლური მსახურების მსოფლიო მასშტაბებს, მაგრამ მოწოდებული ვართ, რომ ჩვენს წრეში მივიღოთ მონაწილეობა "შერიგების მსახურებაში" (იხ. 2კორ. 5:18). შეიძლება სწორედ ეს ჰქონდა იესოს მხედველობაში, როდესაც ლოცულობდა: "როგორც შენ მომავლინე სოფელში, მეც ასევე მივავლინე ისინი სოფელში" (იოან. 17:18).

`როგორ უნდა გავყვეთ შემრიგებელი ღმერთის მისიას პრაქტიკაში? ანუ რა სიტუაციებში შეგვიძლია დავეხმაროთ ადამიანებს, რომ შეურიგდნენ ერთმანეთს? `