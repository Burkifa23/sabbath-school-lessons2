---
title: კერპთაყვანისმცემლობის პრობლემა 
date: 18/02/2021
---

კერპთაყვანისმცემლობა ანადგურებს უნიკალურ, ახლო ურთიერთობებს ღმერთთან და ღმერთს ჩაანაცვლებს სხვა რამით (იხ. გამ. 20:4, 5; ეს. 42:8); ამიტომ წინასწარმეტყველები საუბრობენ კერპთაყვანისმცემლობაზე, როგორც სულიერ "მრუშობაზე" (იერ. 3:6-9; ეზეკ. 16:15-19).

`წაიკითხეთ ეს. 41:29 როგორ ახასიათებს ესაია კერპებს? თქვენ როგორ გესმით წინასწარმეტყველის სიტყვები კერპების შესახებ? რატომ არის ეს ძალიან ზუსტი დახასიათება ნებისმიერი კერპისა, როგორიც არ უნდა იყოს ის?`

ძველად წარმართებს სწამდათ, რომ ეთაყვანებიან ღმერთებს, როდესაც ქედს იხრიან მათი გამოსახულებებისა და სიმბოლოების წინაშე. თაყვანისცემა კერპისა, რომელიც სხვა ღმერთს გამოხატავს, პირველი მცნების დარღვევაა: "არ იყოლიო სხვა ღმერთები ჩემს გარდა" (გამ. 20:3). მაგრამ თუ კერპის სახით ჭეშმარიტი ღმერთის გამოსახვას ცდილობენ, მაგალითად, როგორც, ოქროს ხბოს სახით (იხ. გამ. 32:4,5,), უფალი უარყოფს მას, როგორც თავის მსგავსს, რადგან არავინ იცის, როგორ გამოიყურება ღმერთი (იხ. რჯლ. 4:15-19), და არაფერს შეუძლია მისი შეუდარებელი ძალისა და დიდებულების გადმოცემა. ამგვარად, კერპი თავისთავად სხვა ღმერთის როლს ასრულებს, მისი თაყვანისცემა - პირველი და მეორე მცნების დარღვევაა.

ღმერთის ხალხს არ სჭირდება კერპები, მასთან ხომ რეალურად არის **შეკინა** (ღვთის დიდება) უფლის საწმიდარში. კეპრების თაყვანისცემა ნიშნავს მისი რეალური თანდასწრების ჩანაცვლებას და შესაბამისად, უარყოფასაც.

`კერპთაყვანისმცემლობის რა სახეებს ვაწყდებით ჩვენ, როგორც ეკლესია დღეს? ჩნდება თუ არა კერპთაყვანისმცემლობა დღეს ეკლესიაში უფრო დახვეწილი ფორმით? თუ კი, მაშინ რა ფორმებია ეს?`

"მრავალი, ვინც ქრისტიანის სახელს ატარებს, სხვა ღმერთებს ემსახურება უფლის ნაცვლად. შემოქმედი ჩვენგან სრულ მიძღვნასა და ერთგულებას ითხოვს. ყველაფერი, რაც ასუსტებს ჩვენს სიყვარულს ღმერთისადმი ან ხელს გვიშლის შევასრულოთ მისთვის სათანადო მსახურება, ხდება კერპი" (მეშვიდე დღის ადვენტისტთა ბიბლიური კომენტარები, ტ. 2, გვ. 1011,1012).

ძველი წყაროებიდან ვიცით, რომ კერპთაყვანისმცემლობა ძალიან მიმზიდველი იყო, რადგან რაღაც მატერიალურს შეიცავდა. თაყვანისცემის ასეთ ფორმებში მონაწილეობით კერპთაყვანისმცემლები პატივს მიაგებდნენ ძალებს, რომლებიც, მათი რწმენით, ნაყოფიერებასა და კეთილდღეობას მიანიჭებდნენ. ეს იყო რელიგია დევიზით "თავად დაეხმარე საკუთარ თავს". ნაცნობია, ასე არ არის?

უფლის დაბრუნებამდე, როდესაც მის წინაშე მომზადებული იქნება გზა უკანასკნელი ელიას უწყებით შერიგების შესახებ (იხ. მალ. 4), ხალხი ისეთივე არჩევანის წინაშე დადგება, როგორც ესაიას დღეებში: ვის სცემთ თაყვანს - შემოქმედს თუ რაიმე/ვინმე სხვას (იხ. გამოცხ. 13,14). ბოლოს და ბოლოს, ყველა ადამიანს აქვს თაყვანისცემის ობიექტი.