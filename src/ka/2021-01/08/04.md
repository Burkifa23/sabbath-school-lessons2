---
title: კეთილი უწყების დაბადება 
date: 16/02/2021
---

`რა მოვლენა არის აღწერილი ეს. 40:9-11-ში?`

მოგვიანებით ესაიას წიგნში ჩნდება მამრობითი სქესის მაცნე, რომელიც კეთილ უწყებას აჟღერებს  იერუსალიმისთვის (იხ. ეს. 41:27; 52:7). მაგრამ ეს. 40:9-ში უწყებას "აჰა, თქვენი ღმერთი!" ქალი მაცნე აჟღერებს, როგორც ეს ებრაული ტექსტიდან ჩანს.

67-ე ფსალმუნში დავითი განადიდებს ღმერთს, რადგან "ბინას აძლევს ეულებს და გამოჰყავს ტყვეები" (მუხლი 7). მართალია აქ საუბარია ეგვიპტის მონობიდან გამოსვლაზე, მაგრამ ესაია იმავე იდეებს იყენებს მეორე "გამოსვლის" - ბაბილონის ტყვეობიდან დაბრუნების გადმოსაცემად.

ხოლო ახალი აღთქმა იყენებს ეს. 40:3-5 სიტყვებს იოანე ნათლისმცემელთან მიმართებით, რომელიც ამზადებდა გზას ქრისტესთვის, მარადიული **სიტყვისთვის**, რომელიც ხორცი იქმნა და დაემკვიდრა ჩვენს შორის (იხ. იოან. 1:14).

ჯერ კიდევ იოანე ნათლისმცემლამდე აჟღერებდნენ ადამიანები კეთილ უწყებას ქრისტეს მოსვლის შესახებ. პირველთა შორის იყვენენ მოხუცებული სიმონი და ანა, რომლებიც ყრმა იესოს მისი ტაძარში კურთხევისას შეხვდნენ (იხ. ლუკ. 2:25-38). ესაიას წიგნში ნახსენები მაცნეების მსგავსად, ეს იყვნენ მამაკაცი და დედაკაცი. სიმონი იმედით ელოდა ისრაელის ნუგეშს მესიის მოსვლასთან ერთად (იხ. ლუკ. 2:25,26).

ესაიას წინასწარმეტყველების ჭრილში დამთხვევა ხომ არ არის, რომ ანა წინასწარმეტყველმა პირველმა და საჯაროდ გააჟღერა ტაძრის სიმაღლიდან მთელი იერუსალიმის გასაგონად, რომ უფალი მოვიდა: "ისიც იმავე ჟამს იყო მისული და ადიდებდა ღმერთს და ელაპარაკებოდა მასზე ყველას, ვინც კი გამოსყიდვას მოელოდა იერუსალიმში" (იხ. ლუკ. 2:38)? მაშინ დაიბადა ქრისტიანული კეთილი უწყება, როგორც ახლა ვუწოდებთ: სახარების გამოცხადება, კეთილი უწყების გაჟღერება იმის შესახებ, რომ იესო ქრისტე მოვიდა ხსნის მოსანიჭებლად. მოგვიანებით ქრისტემ სხვა ქალს, მარიამ მაგდალინელს ანდო მისი ტრიუმფალური მკვდრეთით აღდგომის უწყების პირველად გაჟერება (იხ. იოან. 20:17,18). ეს უწყება ადასტურებდა, რომ ქრისტეს სახარებისეული მისია პლანეტა დედამიწისათვის აღსრულდა. ყოველი ხორციელი - ბალახივითაა, მაგრამ ღვთაებრივი სიტყვა, რომელიც ხორცი იქმნა - მარადიულია (იხ. ეს. 40:6-8)!

`წაიკითხეთ ეს. 40:11. რა შედარებაა გამოყენებული ამ მუხლში? დაწერეთ რამდენიმე სტროფი იმის შესახებ,  თუ როგორ გამოსცადეთ პირადად თქვენ უფლის, როგორც მწყემსის ზრუნვა. რატომ არის სასრგებლო იმ გზის გახსენება, რომლითაც უფალი გატარებდათ?`