---
title: თანდასწრება, სიტყვა და საგზაო სამუშაოები 
date: 15/02/2021
---

`როგორ მიიღო ღვთის ხალხმა ნუგეში? (იხ. ეს. 40:1-8)`

უსახელო მაცნე აცხადებს, რომ ღმერთი მოდის თავისი დიდების საჩვენებლად (იხ. ეს. 40:3-5). სხვა ხმა იუწყება: მართალია ადამიანები წარმავალი არიან, როგორც ბალახი, მაგრამ "ღმერთის სიტყვა საუკუნოდ დგას" (მუხლი 8)

დატყვევების შემდეგ ღვთის ხალხი კვლავ დაიბრუნებს იმას, რაც სინას მთაზე მიიღო, შემდეგ კი თავისი განდგომილების გამო დაკარგა - ღმერთის და მისი სიტყვის თანდასწრება. ეს არის ისრაელიანებთან  ღმერთის აღთქმის ძირითადი შემადგენლები, რომლებსაც ასე უფრთხილდებოდნენ მის საწმიდარში (იხ. გამ. 25:8,16). იუდეველებმა დაარღვიეს ღმერთის სიტყვა, ამიტომ მან დატოვა თავისი ტაძარი (იხ. ეზეკ. 9-11), მაგრამ  ისევ დაბრუნდა. უფლისა და მისი მარად საიმედო სიტყვის თანდასწრებას მოაქვს ნუგეში, თავისუფლება და იმედი.

`რა სამზადისია საჭირო უფლის დაბრუნებამდე? იხ. ეს. 40:3-5`

არცერთ მეფეს არ შეშვენის ოღროჩოღრო გზაზე სიარული. ამიტომ მისი დაბრუნების წინ საჭიროა საგზაო სამუშაოების შესრულება, რათა მომზადდეს გზა. მით უმეტეს აუცილებელია ამის გაკეთება მეფეთა მეფისთვის! მის დაბრუნებას იმ მიწიდან, სადაც იმყოფებოდა თავის ხალხთან ერთად, მათი საკურთხევლის სახით (იხ. ეზეკ. 11:16), დასჭირდებოდა ადგილის სერიოზული გარდაქმნა. სწორი გზის დაგება პალესტინის ციცაბო ფერდობებს შორის დინამიტისა და ბულდოზერების გამოყენების შემთხვევაშიც რთული საქმე იქნებოდა. მხოლოდ ღმერთს შეუძლია ასეთი სამუშაოს გაწევა, მხოლოდ მას შეუძლია "ოღროჩოღროების ვაკეებად ქცევა" (ეს. 42:16). მაგრამ გადაადგილებისთვის მას არ სჭრიდება პირდაპირი მნიშვნელობით გზები, მას ხომ ეტლი და ქერუბიმები ჰყავს (იხ. ეზეკ. 1:9-11).

ახალი აღთქმა ესაიას წინასწარმეტყველების მოხსენიებისას ნათლად საუბრობს სულიერი გზის გამოსწორებაზე იოანე ნათლისმცემლის ქადაგების მეშვეობით (იხ. მათ. 3:3). იგი ამბობდა: "მოინანიეთ, ვინაიდან მოახლოებულია ცათა სასუფეველი" (იხ. მათ 3;2), და მის მიერ შესრულებული ნათლობა იყო "სინანულის ნათლისცემა ცოდვების მისატევებლად" (იხ. მარკ. 1:4). ამგვარად გზის გამოსწორება, ეს არის მონანიება და ცოდვების მიტოვება, რომელსაც მოაქვს  სიმშვიდე, როგორც ღმერთის მიტევების და მისი თანდასწრების შედეგი. 

იერ. 31:31-34 მუხლები იმავე უწყებას აჟღერებს: სულიერი ტყვეობის დროს იუდეველებისთვის აუცილებელი იყო გამოსწორების სულიერი ბუნების გააზრება. ამ ნაწყვეტში უფალი მსურველებს ყველაფრის თავიდან დაწყებას სთავაზობს "ახალი აღთქმის" დადებით, რომლითაც ის თავის რჯულს ჩადებს მათ გულებში და იქნება მათი ღმერთი. მათ ეცოდინებათ ღმერთი და მისი ხასიათი, ვინადან მან მიუტევა მათ. 

`ყურადღებით წაიკითხეთ ეს. 40:6-8. რა იმედს ვპოულობთ ამ მუხლებში ჩვენ,  რომლებიც ვჭკნებით, როგორც ბალახი? რაზე უნდა დავამყაროთ იმედი?`