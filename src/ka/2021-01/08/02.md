---
title: ნუგეში მომავლისთვის 
date: 14/02/2021
---

`ეს. 40:1,2 მუხლებში ღმერთი ანუგეშებს თავის ხალხს. მისი დასჯის დრო, როგორც იქნა, ამოიწურა. რა იყო ეს სასჯელი?`

იუდეამ გადაიტანა სასჯელი, რომელიც განხორციელდა აშურის მეშვეობით - ღმერთის რისხვის კვერთხით (იხ. ეს. 10), რომლისგანაც ღმერთმა სანხერიბის ლაშქარის განადგურებით იხსნა ისინი ძვ.წ. 701 წელს (იხ. ეს. 37). სხვა სასჯელი განახორციელა ბაბილონის მეფემ ნაბუქოდონოსორმა, რომელმაც გაიტაცა მთელი ძვირფასეულობა და დაატყვევა იუდეველი ხალხი, რადგან ხიზკიაჰუმ თავისი განძი მეროდახ ბალადანის ელჩებს უჩვენა (იხ. ეს. 39). იუდეას სხვა ერებიც სჯიდნენ, რომელთა წინააღმდეგაც წარმოთქვა ესაიამ წინასწარმეტყველება (იხ. ეს. 14-23).
"აშური" და "აშურელები" ეს. 7:17-38:6-ში 43-ჯერ არის მოხსენიებული, მაგრამ მომდევნო თავებში მხოლოდ ერთხელ არის ნახსენები, რომ მათ ადრე ავიწროებდა ეგვიპტე, ხოლო შემდეგ - აშური (იხ. ეს. 52:4). ესაიას წიგნის მომდევნო თავებში საუბარია ბაბილონის ტყვეობიდან იუდეველების გათავისუფლებაზე (იხ. ეს. 43:14; 47:1; 48:14,20). სპარსეთის მეფე კიროსმა ბაბილონი ძვ.წ. 539 წელს დაიპყრო და გაათავისუფლა უდეველები ტყვეობისგან (იხ. ეს. 44:28; 45:1,13).
ესაიას 1-39 თავები აღწერს მოვლენებს, რომლებსაც ძვ.წ. 701 წელს აშურისაგან გათავისუფლებამდე მივყავართ. მაგრამ მე-40 თავის დასაწყისში თხრობა საუკუნენახევრით წინ უსწრებს მოვლენებს და აღწერს ძვ.წ. 539 წელს ბაბილონის დაცემას და ებრაელების დაბრუნებას.

`ესაიას მიერ უფრო ადრე (39-ე თავამდე) ნაწინასწარმეტყველებმა რომელმა მოვლენამ  შეუწყო ხელი ღვთის ხალხის ბაბილონიდან დაბრუნებას?`

39-ე თავი შემდეგ თავებზე გადასვლაა, ის წინასწარმეტყველებს ბაბილონის ტყვეობას, ყოველ შემთხვევაში, ხიზკიაჰუს ზოგიერთი შთამომავლისათვის (იხ. ეს. 39:6,7). უფრო მეტიც, ეს. 13,14,21 წინასწარმეტყველებები ბაბილონის დაცემას და ამის თანმდევ მოვლენას - ღვთის ხალხის გათავისუფლებას აღწერს: "როდესაც შეიწყნარებს უფალი იაკობს და ისევ აირჩევს ისრაელს, და დაასახლებს მათ თავიანთ მიწაზე… და იქნება იმ დღეს, რომ დაგასვენებს უფალი ტანჯვისა და წამებისაგან და მძიმე ჯაფისაგან, რომლითაც დამონებული იყავით, მაშინ წარმოსთქვამ შენ ამ იგავს ბაბილონის მეფეზე" (ეს. 14:1-4). მიაქციეთ ყურადღება მჭიდრო კავშირს ამ ნაწყვეტსა და ეს. 40:1,2-ს შორის, სადაც ღმერთი თავის ხალხს ჰპირდება, რომ ბოლოს მოუღებს მათ ტანჯვას.

`რას ნიშნავს პირადად თქვენთვის, თქვენი დღევანდელი განსაცდელების ფონზე, ბიბლიური დაპირება ტანჯვის დასასრულის შესახებ? რამდენად ძლიერი იქნებოდა ჩვენი რწმენა ამ დაპირებების გარეშე? რატომ არის ასეთი მნიშვნელოვანი ყველაფრის მიუხედავად მათზე დაიმედება?`