---
title: "ჩვენი ღმერთის შურისგების დღე" 
date: 18/03/2021
---

`რატომ აცხადებს 61-ე თავში მესია ყველა სხვა კეთილ უწყებასთან ერთად შურისგების დღეს? როდის აღსრულდება ეს წინასწარმეტყველება?`

ნაზარეთში ქადაგების და ეს. 61-ის პირველი მუხლების კითხვის დროს იესომ, მესიამ ციტატა დაასრულა სიტყვებით: "გამოვაცხადო უფლის სასურველი წელი" (ეს. 61:2; ლუკ. 4:19). შემდეგ შეჩერდა და თქვა: "დღეს აღსრულდა ეს წერილი, თქვენ რომ მოისმინეთ" (ლუკ.4:21) ამრიგად, იესომ შეგნებულად გამოტოვა იმავე მუხლის მომდევნო სიტყვები: "და ჩვენი ღმერთის შურისგების დღე" (ეს. 61:2). როდესაც იწყებოდა მისი კეთილი უწყების გაჟღერების, გათავისუფლებისა და ნუგეშისცემის მსახურება, რომლითაც ტყვეობიდან უნდა დაეხსნა სატანის ტირანიის ტყვეები, შურისგების დღე ჯერ არ იყო დამდგარი. მათ. 24-ში (შეადარეთ მარკ. 13; ლუკ. 21) უფალმა წინასწარ აღუთქვა თავის მოწაფეებს, რომ ღვთიური სამსჯავრო მომავალში იქნებოდა.

მართლაც, ეს. 61-ში ღმერთის შურისგების დღე - ეს არის "უფლის დღე, დიდი და საშინელი" (იოელ. 2:31; მალ. 4:5), რომელიც მაშინ დადგება, როდესაც ქრისტე მეორედ მოვა პლანეტა დედამიწის უსამართლობისაგან გასათავისუფლებლად, დაამარცხებს თავის მტრებს და ხსნას მიანიჭებს თავისი ხალხის დაჩაგრულ ნარჩენს (გამოცხ. 19; შეადარეთ დან. 2:44, 45). ამგვარად, ქრისტემ გამოაცხადა "უფლის სასურველი წლის" დასაწყისი, რომელიც უმაღლეს საფეხურს მეორედ მოსვლის დროს მიაღწევს.

`როგორ შეიძლება ერთმანეთს შეეთავსოს ღმერთის მოსიყვარულე ბუნების ცნება და მისი დაპირება შურისგების შესახებ? არის თუ არა ეს იდეები შეუთავსებელი? თუ შურისგებას ღმერთის სიყვარულის გამოვლინებად იაზრებთ? განმარტეთ თქვენი პასუხი.`

მართალია იესო გვირჩევს, რომ მეორე ლოყა მივუშვიროთ (იხ. მათ. 5:39), მაგრამ ცოტა მოგვიანებით, ამავე სახარებაში მან ნათლად აჩვენა, რომ სამართლიანობა და სასჯელიც ასევე ასრულდება (იხ. მათ. 8:12). მართალია პავლე მოგვიწოდებს, რომ არ მივაგოთ "ბოროტის წილ ბოროტი" (1თეს. 5:15), მაგრამ ის ასევე გვაუწყებს: ზეცით მომავალი, ცეცხლის ალით გარემოცული, იგი "შურს იძიებს მათზე, ვინც არ შეიცნო ღმერთი" (2თეს. 1:8).

განსხვავება, რა თქმა უნდა, ის არის, რომ უფალი თავისი უსაზღვრო სიბრძნითა და წყალობით ერთადერთია, ვისაც სრული სამართლიანობით შეუძლია შურისგება. ღმერთის სამართლიანობის საწინააღმდეგოდ, ადამიანის სამართლიანობას, და ადამიანის შურისგებას თან ახლავს ადამიანის ცოდვილი ბუნების ყველა სახის  ნაკლოვანება, მანკიერება და არასრულფასოვნება.

`მოყვანილი შემთხვევებიდან რომელი გიბიძგებდათ გეხილათ მჩაგვრელის შურისგება? 1) ადამიანი ზიანს აყენებს მას, ვინც არ გიყვართ თუ 2) ადამიანი ზიანს აყენებს მას, ვინც გიყვართ? როგორ გვეხმარება ეს მაგალითი უკეთესად გავიგოთ კავშირი ღმერთის ჩვენდამი სიყვარულსა და შურისგების შესახებ გაფრთხილებას შორის?`