---
title: ცოდვის შედეგები 
date: 14/03/2021
---

ეს. 58:3-ში ადამიანები ეკითხებიან ღმერთს: "რატომ ვმარხულობთ, შენ კი ვერ ხედავ? ვაწამებთ ჩვენს სულს, შენ კი არ იცი?" 

ამის საპირისპიროდ ეს. 59:1-ში ნაგულისხმებია სხვა შეკითხვა: "რატომ არ გვიხსნის უფლის ხელი, როდესაც მოვუწოდებთ მის სახელს? რატომ არ ესმის, როდესაც შევღაღადებთ?" ესაია პასუხობს, რომ ღმერთს უწინდებურად შესწევს გადარჩენისა და მოსმენის ძალა (იხ. ეს. 59:1). მაგრამ რატომ არ აკეთებს არც ერთს და არც მეორეს, ეს უკვე ცალკე საკითხია.

`წაიკითხეთ ეს. 59:2.  რა უწყებაა აქ გაჟღერებული ეს. 59:1-ში დასმულ შეკითხვაზე საპასუხოდ?`

ღმერთმა გადაწყვიტა "არ ისმინოს" თავისი ხალხის ხმა არა იმიტომ, რომ არ უნდა, არამედ იმიტომ, რომ "თქვენმა ურჯულოებამ გაგმიჯნათ ერთმანეთისაგან თქვენ და თქვენი ღმერთი" (ეს. 59:2). აქ ჩვენ ვხვდებით ბიბლიის ერთ-ერთ ყველაზე მკაფიო მტკიცებას ცოდვის ზეგავლენის შესახებ ღმერთსა და ადამიანს შორის ურთიერთობაზე. 59-ე თავის დანარჩენ ნაწილში ესაია ავითარებს ამ თემას, რომელიც კაცობრიობის მთელ ისტორიას გასდევს: ცოდვა ანგრევს ჩვენს ურთიერთობას უფალთან და მარადიული სიკვდილისკენ მივყავართ არა იმიტომ, რომ ღმერთს აშორებს ჩვენგან, არამედ იმიტომ, რომ ჩვენ გვაშორებს ღმერთისგან. 

`წაიკითხეთ დაბ. 3:8. როგორ ადასტურებს ეს მაგალითი წინა აბზაცში აღწერილ პრინციპს?`

ცოდვა - პირველ რიგში ღმერთის უარყოფაა, რადგან ადამიანი თავად აქცევს მას ზურგს. ცოდვილი ქმედება ფაქტობრივად თავის თავს ასაზრდოებს, რადგან ღმერთისგან ჩამოშორებას არა მხოლოდ თავად ქმედება იწვევს, არამედ შემდგომში მისი შედეგებიც აიძულებს ცოდვილს, რომ უფრო მეტად დაშორდეს უფალს. ცოდვა გვმიჯნავს  ღმერთისგან არა იმიტომ, რომ ღმერთს არ სურს ცოდვილს შეეხოს (სინამდვილეში, მთელი ბიბლია არის ისტორია იმის შესახებ, თუ როგორ ცდილობს და ისწრაფვის ღმერთი ცოდვილებთან დაახლოებას მათ გადასარჩენად), არამედ იმიტომ, რომ ცოდვა გვიბიძგებს უარვყოთ მისი ღვთაებრივი ნაბიჯები შერიგებისკენ. აი, რატომ არის მნიშვნელოვანი ჩვენს ცხოვრებაში ყველა ცოდვის დამარცხება.

`გამოგიცდიათ თუ არა იმის რეალურობა, რომ ცოდვას ღმერთისგან გამიჯვნამდე მივყავართ? თქვენი გამოცდილების თანახმად, რა არის ამ პრობლემიდან ერთადერთი გამოსავალი?`