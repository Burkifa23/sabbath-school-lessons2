---
title: "უფლის სასურველი წელი" 
date: 17/03/2021
---

`ვინ აჟღერებს  უწყებას ეს. 61:1-ში?`

უფლის სულია ამ ცხებულ ადამიანზე, და ეს ნიშნავს, რომ ის არის მაშიახ,  ანუ მესია. მან უნდა "ახაროს შეჭირვებულთ... შეუხვიოს გულგატეხილთ, გამოუცხადოს ტყვეებს თავისუფლება და პატიმართ - ბორკილების ახსნა" (ეს. 61:1). ვის აღწერას გვაგონებს ეს? შეადარეთ ეს. 42:1-7, სადაც იმავე სიტყვებით ღმერთის მსახურია გამოსახული.

ეს. 61:2 საუბრობს "უფლის სასურველ წელზე". მესია, რომელიც ცხებულია, როგორც მეფე დავითის შტოდან და მხსნელი, აცხადებს განსაკუთრებულ წელიწადს ღვთიური წყალობისა მაშინ, როდესაც თავისუფლებას ქადაგებს. შეადარეთ ლევ. 25:10, სადაც ღმერთი ისრაელიანებს უბრძანებს, რომ თავისუფლება გამოაცხადონ წმიდა ორმოცდამეათე წელს: "ვერძობის წელი იყოს იგი თქვენთვის. და დაუბრუნდით თითოეული თავის სამფლობელოს, და თითოეული თავის საგვარეულოს დაუბრუნდით". ეს იმას ნიშნავდა, რომ ადამიანები, რომლებსაც რთული დღეების გადასატანად უწევდათ თავიანთი სამემკვიდრეო მიწების გაყიდვა და მონებად ჩაბარება (იხ. ლევ. 25:25-55), შეძლებდნენ მიწების დაბრუნებას და თავისუფლების მოპოვებას. რადგანაც ვერძობის წელი გამოსყიდვის დღის საყვირთან ერთად იწყებოდა, ჩვენ აქამდეც მოვიხსენიეთ ლევ. 25:9 მუხლი, როდესაც ეს. 58-ის შესახებ ვსაუბრობდით.

მაშინ, როდესაც "უფლის სასურველი წელი" ეს. 61:2-ში აღწერილია, როგორც ვერძობის წელი, ეს არ არის უბრალოდ ლევ. 25-ის დადგენილების აღსრულება. ამ წელს აცხადებს მესია, მეფე, როდესაც საკუთარ თავს ამჟღავნებს გათავისუფლებისა და აღდგენის მსახურების მეშვეობით. ეს გვახსენებს ზოგიერთი ძველი მესოპოტამიელი მეფის პრაქტიკას, რომლებიც წაახალისებდნენ სოციალურ ქველმოქმედებას და ამისთვის თავიანთი მეფობის პირველ წლებში ვალებისგან ათავისუფლებდნენ. მესიის მსახურება საკმაოდ სცილდება ლევ. 25-ში მოცემულ კანონს. მესია არა მხოლოდ "უცხადებს ტყვეებს თავისუფლებას", არამედ ასევე კურნავს გულგატეხილებს, ანუგეშებს მგლოვიარეებს და აღადგენს მათ (იხ. ეს. 61:1-11). უფრო მეტიც, "უფლის სასურველ წელთან" ერთად ის "ჩვენი ღმერთის შურისგების დღესაც" აცხადებს (ეს. 61:2).

`როდის შესრულდა ეს. 61-ის წინასწარმეტყველება? იხ. ლუკ. 4:16-21. როგორ აღასრულა იესომ ეს წინასწარმეტყველება თავის მსახურებაში? ჩვენ, როგორც ქრისტიანებმა, როგორ უნდა წარმოვუჩინოთ ქრისტე სამყაროს? რას ასრულებდა მესია და რა უნდა შევასრულოთ ჩვენც, ჩვენი შეზღუდული შესაძლებლობების მიუხედავად? ჩამოთვალეთ ასეთი მსახურების შესრულების რამდენიმე პრაქტიკული ხერხი.`