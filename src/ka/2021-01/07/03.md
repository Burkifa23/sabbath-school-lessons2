---
title: პროპაგანდა 
date: 08/02/2021
---

აშურის მმართველები არა მხოლოდ სასტიკი, არამედ გონებამახვილიც იყვნენ. მათი მიზანი - სიმდიდრე და ძალაუფლებაა, და არა უბრალოდ განადგურება (შეადარეთ ეს. 10:13,14). რა საჭიროა ლაშქარის გამოყენება ქალაქის დასაპყრობად, თუკი შესაძლებელია მისი მოქალაქების დათანხმება დანებებაზე? ამიტომ სანხერიბი, რომელსაც იმ დროისთვის ლახიში ალყაში ჰქონდა მოქცეული, აგზავნის თავის რაბშაკეს (მხედართმთავარი ან საკუთარი სახელი: რავ-შაკე) იერუსალიმის ასაღებად პროპაგანდის, იდეოლოგიური დივერსიის გზით.

`რა არგუმენტები გამოიყენა რაბშაკემ იუდეველების დასაშინებლად? იხ. ეს. 36:2-20; წაიკითხეთ აგრეთვე 4მეფ. 18:17-35; 2ნეშტ. 32:9-19.`

რაბშაკემ რამდენიმე საკმაოდ ძლიერი არგუმენტი მოიყვანა:

- თქვენ ვერ დაეყრდნობით ეგვიპტეს, რადგან სუსტი და არასაიმედოა.
- თქვენ ვერ მიენდობით უფალს, რადგან ხიზკიაჰუმ შეურაცხყო ის, როდესაც მთელ იუდეაში გაანადგურა მისი სიმაღლეები და სამსხვერპლოები და ხალხს უბრძანა, რომ იერუსალიმში მხოლოდ ერთ სამსხვერპლოსთან აღესრულებინათ თაყვანისცემა. ფაქტობრივად, უფალი აშურის მხარეზეა და მან უბრძანა სანხერიბს იუდეის დანგრევა. თქვენ მომზადებული მხედრებიც კი არ გყოფნით, რომ ორი ათასი ცხენი შეკაზმოთ.
- თავიდან რომ აიცილოთ ალყა, როდესაც არ გექნებათ წყალი და საკვები, დანებდით ახლა და კარგად მოგექცევიან. ხიზკიაჰუ ვერ გადაგარჩენთ და რადგანაც აშურის მიერ დამარცხებული ხალხების ღმერთებმა ვერ გადაარჩინეს ეს ხალხები, შეგიძლიათ დარწმუნებული იყოთ, რომ ვერც თქვენი ღმერთი გადაგარჩენთ თქვენ.

`ამბობდა თუ არა რაბშაკე სიმართლეს?`

რაბშაკემ თავის სიტყვაში ბევრი რეალური ფაქტი დაასახელა, ამიტომ ის საკმაოდ დამაჯერებლად ჟღერდა. ამას გარდა, არსებობდა კიდევ ორი გამოუთქმელი არგუმენტი. პირველ რიგში, რაბშაკე ახალი მოსული იყო ლახიშიდან, რომელიც იერუსალიმიდან სულ რაღაც 48 კილომეტრითაა დაშორებული; იქ აშურელებმა აჩვენეს, თუ რა შეიძლება დაემართოს კარგად გამაგრებულ ქალაქს, რომელიც გაბედავს წინააღმდეგობა გაუწიოს მათ. მეორეც, რაბშაკესთან ერთად იყო აშურის ლაშქარის ძლიერი ქვედანაყოფი (იხ. ეს. 36:2). იუდეველებმა იცოდნენ სხვა ლაშქრებისა და ქალაქების ბედი (მათ შორის, ჩრდილოეთ ისრაელის დედაქალაქის, სამარიის. იხ. 4მეფ. 18:9,10), რომლებიც დამორჩილდნენ აშურს, ამიტომ ადამიანური თვალსაზრისით, არცერთ იუდეველს არ ჰქონია მიზეზი საიმისოდ, რომ იერუსალიმის განწირულობაში ეჭვი შეეტანა (იხ. ეს. 10:8-11). რაბშაკეც მართალი იყო, როდესაც ამბობდა, რომ ხიზკიაჰუმ დაანგრია სამსხვერპლოები, რათა თაყვანისცემა მხოლოდ იერუსალიმის ტაძარში შესრულებულიყო (იხ. 4მეფ. 18:4; 2ნეშტ. 31:1). მაგრამ განა ამ რეფორმამ შეურაცხჰყო უფალი, რომელიც ერთადერთი იმედი იყო ხალხისა? მოისურვებს, თუ არა და შეძლებს თუ არა ის იუდეველთა გადარჩენას? ამ შეკითხვაზე პასუხის გაცემა მხოლოდ ღმერთს შეეძლო!

`ყოფილხართ ოდესმე მსგავს, ერთი შეხედვით გამოუვალ მდგომარეობაში? რა იყო თქვენი ერთადერთი იმედი? სურვილის შემთხვევაში გაუზიარეთ ჯგუფს თქვენი გამოცდილება: როგორ გაუმკლავდით ამ მდგომარეობას და რით დამთავრდა ყველაფერი?`