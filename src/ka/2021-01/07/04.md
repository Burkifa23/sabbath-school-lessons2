---
title: თავზარდაცემული, მაგრამ არა მიტოვებული 
date: 09/02/2021
---

`როგორ იმოქმედა რაბშაკეს ჭკვიანურმა სიტყვამ ხიზკიაჰუსა და მის კარისკაცებზე? იხ. 4მეფ. 18:37-19:4; ეს. 36:21-37:4`

სულის სიღრმემდე თავზარდაცემული და დარდით მოცული ხიზკიაჰუ მიმართავს ღმერთს და მორჩილად ეყრდნობა ესაიას შუამდგომლობას - იმ წინასწარმეტყველს, რომლის რჩევაც უარყო მამამისმა. 

`როგორ გაამხნევა ღმერთმა ხიზკიაჰუ? იხ. ეს. 37:1-5`

უწყება მოკლე მაგრამ მრავლისმთქმელი იყო. ღმერთი თავისი ხალხის მხარეს იყო. ესაიამ იწინასწარმეტყველა, რომ სანხერიბი მნიშვნელოვან უწყებას მოისმენს და არ დაესხმება თავს იუდეას. ეს წინასწარმეტყველება მაშინვე ასრულდა.

მაგრამ სანხერიბი არ აპირებდა ალყის შემორტყმის დიდი ხნით გადავადებას და ხიზკიაჰუს მუქარის გზავნილით მიმართა: "ნუ გაცდუნებს შენი ღმერთი, რომლის იმედიც გაქვს, რომ გეუბნება: ‘არ გადაეცემა იერუსალიმი აშურის მეფის ხელში"… თუ იხსნეს ისინი ღმერთებმა იმ ხალხებისა, რომლებიც ჩემმა მამებმა ააოხრეს?" (ეს. 37:10, 12; იხ. აგრეთვე 2ნეშტ. 32:17).

ამჯერად ხიზკიაჰუ ტაძარში მივიდა და სანხერიბის გზავნილი ქერუბიმებზე მჯდომი ლაშქართა მეუფის წინაშე გახსნა (იხ. ეს. 37:14-16).

`როგორ აჩვენებს ხიზკიაჰუს ლოცვა, თუ რას ემუქრებოდა საფრთხე ამ კრიზისულ პერიოდში? იხ. ეს. 37:15-20`

სანხერიბი ხაზგასმით უტევდა ხიზკიაჰუს ყველაზე ძლიერ დაცვას: მის რწმენას ღმერთისდამი. მაგრამ დანებების ნაცვლად ხიზკიაჰუმ შეჰღაღადა ღმერთს, რათა მას გაეცხადებინა საკუთარი თავი და "შეიტყობს ქვეყნის ყველა სამეფო, რომ მარტო შენა ხარ უფალი" (ეს. 37:20).

`წაიკითხეთ ხიზკიაჰუს ლოცვა (იხ. ეს. 37:15-20). უფლის რომელ მახასიათებლებზე ამახვილებს ყურადღებას მეფე? რა პრინციპებს შეიცავს ეს ლოცვა, რომლებსაც შეუძლია გაგვამხნევოს და მოგვცეს ძალა შევინარჩუნოთ ერთგულება პირადი კრიზისის დროს?`