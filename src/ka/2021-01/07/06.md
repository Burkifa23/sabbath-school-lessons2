---
title: ავადმყოფობასა და სიმდიდრეში 
date: 11/02/2021
---

ეს. 38 და 39-შია ასახული მოვლენები (იხ. 4მეფ. 20), ხდებოდა წინა დღით, სანამ უფალი ხიზკიაჰუს გაათავისუფლებდა სანხერიბისგან, ანუ 37-ე თავში აღწერილი გათავისუფლება ჯერ არ იყო მომხდარი (იხ. აგრეთვე 4მეფ. 19). მართლაც, ეს. 38:5, 6 და 4მეფ. 20:6 მიუთითებს, რომ იუდეას ჯერ კიდევ ემუქრება საფრთხე აშურის მხრიდან.

"სატანამ მტკიცედ გადაწყვიტა ხიზკიაჰუს სიკვდილი, შემდეგ კი - იერუსალიმის დაცემა. მას მიაჩნდა, რომ თუ ხიზკიაჰუს ჩამოიშორებდა გზიდან, შეწყდება რეფორმები და იერუსალიმიც მაშინვე დაეცემა" (მეშვიდე დღის ადვენტისტთა ბიბლიური კომენტარები, ტ. 4, გვ. 240).

`რას ამოწმებს მოყვანილი ციტატა იმის შესახებ, თუ რამდენად მნიშვნელოვანია, რომ ღმერთის ხალხს მისი ერთგული ადამიანები ხელმძღვანელობდნენ? რა ნიშანს აძლევს უფალი ხიზკიაჰუს მისი რწმენის განსამტკიცებლად? იხ. 4მეფ. 20:8-11; ეს. 38:6-8`

ღმერთის მიერ შეთავაზებული ნიშნის მიღებაზე უარის თქმით (იხ. ეს 7), ახაზმა ისეთი მოვლენების ჯაჭვი გამოიწვია, რომელმაც ხალხს პრობლემები შეუქმნა აშურთან. ხიზკიაჰუმ კი ითხოვა ნიშანი (4მეფ. 20:8), და ღმერთმა გააძლიერა ის ამ ნიშნით, რათა შეძლებოდა იმ კრიზისის გადალახვა, რომლამდეც მამამისმა მიიყვანა იუდეა. მართლაც, ახაზის მზის საათზე ჩრდილის დაბრუნება მხოლოდ სასწაულის მეშვეობით იყო შესაძლებელი.

ბაბილონელები სწავლობდნენ ციური სხეულების მოძრაობას და დეტალურად იწერდნენ ინფორმაციას ამის შესახებ. მათ შენიშნეს უცნაური მოვლენა და მოისურვეს გაერკვიათ მისი მნიშვნელობა. ის ფაქტი, რომ მეფე მეროდან ბალადანი ამ დროს ელჩებს აგზავნის იუდეაში, შემთხვევითი არ არის. ბაბილონელებმა შეიტყეს ხიზკიაჰუს გამოჯანმრთელებასა და მზის საათზე ჩრდილის სასწაულებრივ გადაადგილებას შორის კავშირის შესახებ.

ახლა ჩვენ ვიცით, რატომ აირჩია ღმერთმა ეს განსაკუთრებული ნიშანი. როგორც ბეთლემის ვარსკვლავს გამოიყენებს უფალი მოგვიანებით იმისათვის, რომ მოიყვანოს აღმოსავლელი მოგვები, ისევე გამოიყენა მოცემულ შემთხვევაში ხიზკიაჰუსთვის მიცემული ნიშანი ბაბილონელი ელჩების ჩამოსაყვანად. მათთვის ეს უნიკალური შესაძლებლობა იყო, რომ გაეგოთ ჭეშმარიტი ღმერთის შესახებ. მთელი თავისი მეფობის განმავლობაში მეროდან ბალადანი ცდილობდა აშურეთისაგან  მყარი დამოუკიდებლობა მოეპოვებინა. მას ძლიერი მოკავშირეები სჭირდებოდა, ამიტომაც სურდა ხიზკიაჰუსთან საუბარი. თუკი ხიზკიაჰუს თხოვნით ასეთი სასწაული მოხდა, მაშინ რა შეეძლო მას გაეკეთებინა აშურელებისთვის?

`როგორ გაუშვა ხიზკიაჰუმ  ხელიდან ღმერთის განდიდების და ბაბილონელებისთვის მასზე მითითების შესაძლებლობა? როგორ იყო შედეგი? (იხ. ეს. 39). ხიზკიაჰუ, რომელსაც უნდა დაემოწმებინა ბაბილონელი ელჩებისთვის ღმერთი, ამის ნაცვლად მიუთითებს მათ საკუთარ დიდებაზე. რა გაკვეთილის გამოტანა შეგვიძლია ამ მოვლენიდან?`