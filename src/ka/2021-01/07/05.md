---
title: ისტორიის დასასრული 
date: 10/02/2021
---

როგორც სანხერიბი თავის ხელნაწერში წერს, მან აიღო 46 გამაგრებული ქალაქი, ალყა შემოარტყა იერუსალიმს და "ხიზკია-იუდეველი… როგორც ფრინველი გალიაში, ისე გამოვკეტე იერუსალიმში, მის სამეფო ქალაქში" (James B. Pritchard, Ancient Near Texts Relating to the Old Testament, p.288). მაგრამ მიუხედავად თავისი სიყვარულისა პროპაგანდის მიმართ, რომელითაც საკუთარ "მე"-ს ასაზრდოებდა, არც ჩანაწერებში და არც ბარელიეფზე ის არ ამტკიცებს, რომ იერუსალიმი აიღო. ადამიანური თვალსაზრისით ამის არმოხსენიება გასაკვირი უნდა იყოს, მით უმეტეს თუ გავითვალისწინებთ სანხერიბის ძალაუფლების სისასტიკეს და იმ ფაქტს, რომ ხიზკიაჰუ მის წინააღმდეგ აჯანყებას ჩაუდგა სათავეში. აშურის წინააღმდეგ აჯანყებულთა იმედებს დიდხანს არ უცოცხლია და ყველაფერი შემზარავი სიკვდილით დასჯით დასრულდა.

მკვლევარები აღიარებენ: ბიბლიური ცნობების არქონის შემთხვევაშიც იძულებული ვიქნებოდით გვეღიარებინა, რომ სასწაული მოხდა. ის ფაქტი, რომ სანხერიბმა ლახიშის წარმატებული აღების ამსახველი ბარელიეფებით დაფარა იმ სასახლის კედლები, "რომლის მსგავსიც არ არსებობს", მეტყველებს იმაზე, რომ მეფეს სურდა შეენარჩუნებინა თავისი, როგორც უძლეველი მონარქის სახე. რომ არა ღმერთის მოწყალება, ამ ბარელიეფებზე იერუსალიმი იქნებოდა გამოსახული! სანხერიბმა არ მოგვითხრო ისტორიის დასასრული, მაგრამ ეს ბიბლიამ გააკეთა.

`როგორ დასრულდა ეს ისტორია? იხ. ეს. 37:21-37`

აბსოლუტური რწმენით წარმოთქმულ ხიზკიაჰუს ლოცვაზე საპასუხოდ, ღმერთმა იუდეას გაუგზავნა აბსოლუტური რწმუნება იმისა, რომ მისი რისხვა აბობოქრდა აშურის ამაყი მეფის წინააღმდეგ, რომელმაც გაბედა ხმის ამაღლება მეფეთა-მეფეზე (იხ. ეს. 37:23). შემდეგ უფალმა დაუყოვნებლივ შეასრულა თავისი დაპირება დაეცვა იერუსალიმი (იხ. 4მეფ. 19:35-37; 2ნეშტ. 32:21,22; ეს. 37:36-38).

დიდ კრიზისს დიდი სასწაული სჭირდება და სწორედ ასეთი იყო ეს სასწაული - დაიღუპა 185 000 აშურელი მეომარი. ასე და ამგვარად, სანხერიბს უკვე აღარაფერი რჩებოდა გარდა იმისა, რომ დაბრუნებულიყო შინ, სადაც მას სიკვდილი ელოდა (შეადარეთ წინასწარმეტყველებას ეს. 37:7-38).

"ებრაელების ღმერთმა დაამარცხა ქედმაღალი აშურელები. უფლის პატივი გარშემომყოფი ხალხების თვალში კვლავ აღდგა. იერუსალიმში ხალხი წმიდა სიხარულმა მოიცვა" (ე. უაითი. წინასწარმეტყველები და მეფეები, გვ. 361). გარდა ამისა, სანხერიბს იერუსალიმი რომ დაეპყრო, ის გადაასახლებდა მოსახლეობას და იუდეა დაკარგავდა საკუთარ იდენტობას, როგორც ეს ჩრდილოეთ ისრაელის შემთხვევაში მოხდა. მაშინ აღარ იარსებებდა ებრაელი ხალხი, რომელშიც უნდა დაბადებულიყო მესია. იუდეველთა ისტორია დასრულდებოდა. მაგრამ ღმერთმა იმედი ცოცხლად შეინახა. 

`რა შეგიძლიათ უპასუხოთ ადამიანს, რომელსაც ჯერ არ სწამს ბიბლია და ბიბლიის ღმერთი, შემდეგ შეკითხვაზე: სამართლიანი იყო თუ არა, რომ ის აშურელი მეომრები, რომლებიც მაინცდამაინც იმ დროსა და იმ ადგილას დაიბადნენ, ასეთი რაოდენობით უნდა დახოცილიყვნენ? პირადად თქვენ როგორ გესმით ღმერთის მოქმედება ამ შემთხვევაში?`