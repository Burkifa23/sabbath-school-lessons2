---
title: სიყვარულის ავისმომასწავებელი სიმღერა 
date: 31/12/2020
---

`წაიკითხეთ სიყვარულის სიმღერა ესაიას წიგნის მე-5 თავში. რას ნიშნავს ეს იგავი?`

ღმერთი იგავის მნიშვნელობას მხოლოდ ბოლო, მე-7 მუხლში განმარტავს. იგავის გამოყენებით ის ეხმარება ადამიანებს, რომ შორიდან დაინახონ საკუთარი თავი და აღიარონ მათი მდგომარეობა. უფალი აქტიურად იყენებდა ანალოგიურ მეთოდს მეფე დავითთანაც (იხ. 2მეფ. 12:1-13). ამ ფრაგმენტის "სიყვარულის სიმღერად" დასათაურებით ღმერთი ხაზს უსვამს თავის დამოკიდებულებას საკუთარი ხალხისადმი. ამ დამოკიდებულების საწყისი კი მის ხასიათშია, რომელიც თავად არის სიყვარული (იხ. 1იოან. 4:8). უფალი საპასუხოდაც სიყვარულს ელის. მაგრამ "ყურძნის" ნაცვლად "ველურ ნაყოფს" იღებს, ებრაულად ეს სიტყვა "მყრალს", "უსარგებლოს" აღნიშნავს.

რას გულისხმობდა უფალი, როდესაც ეს. 5:4-ში ამბობდა: "რა უნდა გამეკეთებინა მეტი ჩემი ვენახისთვის და არ გავუკეთე მას?"

მომდევნო მუხლებში ღმერთი განაგრძობს: "და ახლა კი გაუწყებთ თქვენ, თუ რას გავუკეთებ ჩემს ვენახს: შემოვაცლი მას კაწანს და იქნება საძოვრად, შემოვაცლი მას ღობეს და იქნება გასათელად, და უკაცრიელად ვაქცევ მას" (ეს. 5:5,6).

ღმერთი არ ამბობს ჩვენზე უარს მაშინვე, როდესაც შევცოდავთ, მყისვე არ გვაცლის თავის მფარველობას და არ გვწირავს დასაღუპავად. იგი მოთმინებით გვაძლევს მიტევების მიღების შესაძლებლობას (იხ. 2პეტრ. 3:9). უფალი ხელს არავის ჰკრავს, ვინც მის მოწოდებას გამოეხმაურება. ის იქამდე მოუწოდებს, სანამ არსებობს პასუხის მიღების იმედი. ღმერთი არ იღებს ჩვენგან უარს დაჩქარებულად, ვინაიდან იცის, რომ უმეცარნი და ცოდვისაგან მოტყუებული ვართ. მაგრამ თუ ვაგრძელებთ წინააღმდეგობის გაწევას, საბოლოო ჯამში ის მიიღებს ჩვენს არჩევანს და მოგვცემს საშუალებას, რომ ვიაროთ ჩვენი გზებით (იხ. გამოცხ. 22:11).

როდესაც გამუდმებით უარვყოფთ ღმერთის სულის მოწოდებებს, შეიძლება გავცდეთ უბრუნებელ წერტილს (იხ. მათ. 12:31, 32). ქრისტესთვის ზურგის შექცევა სახიფათოა (იხ. ებრ. 6:4-6). ამის შემდეგ ღმერთი მეტს არაფერს გააკეთებს ჩვენთვის, რადგან პატივს სცემს ჩვენს თავისუფალ არჩევანს.

`იმსჯელეთ შეკითხვაზე:  "რა უნდა გამეკეთებინა მეტი ჩემი ვენახისათვის?" გოლგოთის ჯვრის ჭრილში, სადაც ღმერთი საკუთარ თავს გვთავაზობს, როგორც მსხვერპლს ჩვენი ცოდვებისათვის. იყო თუ არა შესაძლებელი იმაზე მეტის გაკეთება, ვიდრე მან გააკეთა? როგორ გვაძლევს იესოს ჯვარი გადარჩენაში დარწმუნებულობას და როგორ გვიბიძგებს, რომ მოვინანიოთ და შევცვალოთ საკუთარი ცხოვრება?`