---
title: დოვლათის ჭამა ან მოსპობა 
date: 30/12/2020
---

`წაიკითხეთ  ეს. 1:19-31. მთელი ბიბლიისათვის დამახასიათებელი რომელი თემაა წამოჭრილი ამ მუხლებში?`

მიაქციეთ ყურადღება ეს. 1:19, 20 მუხლების ლოგიკურ წყობას: თუ ხალხი მოისურვებს ღმერთის მოსმენას, ისინი მიწის დოვლათს შეჭამენ (იხ. ეს. 1:19), მაგრამ თუ უარს იტყვიან მათთვის შეთავაზებულ მიტევებასა და აღდგენაზე, მათ მოსპობა ელით (იხ. ეს. 1:20). არჩევანი მათზეა. ეს მუხლები შეიცავს კურთხევასა და წყევლას, რომლებიც გარკვეულ პირობებს ეფუძნება.

ესაიას წიგნის პირველ თავში გამეორებული და გამოყენებულია მოსეს სიტყვები რჯლ. 30:19,20-დან. ამ სიტყვებმა მაშინ გაიჟღერა, როდესაც ღმერთი თავის ხალხთან აღთქმას დებდა: "მოწმედ მოვუწოდებ დღეს თქვენს წინაშე ცასა და მიწას: სიცოცხლე და სიკვდილი, კურთხევა და წყევლა დაგიდევი წინაშე". 

`დაფიქრდით მოსეს სიტყვებზე. მიაქციეთ ყურადღება იმას, რომ მათში არ არის მესამე ვარიანტი. არის მხოლოდ სიცოცხლე ან სიკვდილი, კურთხევა ან წყევლა. როგორ ფიქრობთ, რატომ არსებობს არჩევანის მხოლოდ ორი ვარიანტი? რატომ არ შეიძლება არსებობდეს მესამე, კომპრომისული ვარიანტი?`

მოსეს ამ სიტყვებით შეჯამებულია გაფრთხილებების, კურთხევებისა და წყევლის მთელი სერია, რომლებითაც მთავრდება აღთქმის დადება რჯლ. 27-30-ში (შეადარეთ ლევ. 26-ს). აღთქმა მოიცავს შემდეგ ელემენტებს: 1) ჩამონათვალი ყოველივე იმისა, რაც ღმერთმა გააკეთა ისრაელიანთათვის, 2) პირობები (მცნებები), რომელთა დაცვაც საჭიროა აღთქმის შესანარჩუნებლად, 3) მოწმეების მითითება, 4) კურთხევები და წყევლა, რომელთაც უნდა გაეფრთხილებინა ხალხი იმის შესახებ, თუ რა მოხდება მათი მხრიდან აღთქმის პირობების დარღვევის შემთხვევაში.

მეცნიერებმა აღმოაჩინეს, რომ მოცემული ელემენტები ანალოგიური თანმიმდევრობით სხვა ხალხების, მაგალითად, ხეთების პოლიტიკურ ხელშეკრულებებშიც არსებობდა. ამგვარად, ისრაელიანებთან აღთქმის დასადებად ღმერთმა ის ფორმა გამოიყენა, რომელიც მათთვის გასაგები იქნებოდა და იმოქმედებდა მათ ცნობიერებაზე. აღთქმის პოტენციური უპირატესობები განსაცვიფრებელი იყო, მაგრამ თუ ისრაელი შეთანხმებას თავის მხრივ დაარღვევდა, იმაზე უარეს დღეში ჩავარდებოდა, ვიდრე ოდესმე ყოფილა. 

`გამოგიცდიათ თუ არა თქვენს ქრისტიანულ ცხოვრებაში კურთხევებისა და წყევლის იმ პრინციპის მოქმედება, რომელზეც ვსაუბრობთ?`