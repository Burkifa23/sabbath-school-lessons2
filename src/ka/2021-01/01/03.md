---
title: გახრწნილი რიტუალიზმი 
date: 28/12/2020
---

`წაიკითხეთ ეს. 1:10. როგორ ფიქრობთ, რატომ არის აქ გამოყენებული სოდომისა და გომორას სახეები?`
 
`წაიკითხეთ ეს. 1:11-15. რის შესახებ ესაუბრება ღმერთი ხალხს ამ მუხლებში? რატომ უარყოფს უფალი ისრაელიანთა მიერ შესრულებულ მისდამი თაყვანისცემას?`

იგივე ხელები, რომლებსაც მსხვერპლი მოჰქონდა და ლოცვაში ზეაღიმართებოდა, "სავსე იყო სისხლით"; ანუ დამნაშავე იყო ძალადობასა და მოყვასის ჩაგვრაში (იხ. ეს. 1:15; 58:3,4). აღთქმის საზოგადოების სხვა წევრებისდამი ცუდი დამოკიდებულებით ეს ადამიანები უპატივცემულობას ამჟღავნებდნენ ყველა ისრაელიანის დამცველის მიმართ. მოყვასის წინააღმდეგ ჩადენილი ცოდვები უფლის წინააღმდეგ შეცოდება იყო.

რასაკვირველია, თაყვანისცემის რიტუალური სისტემა თავად უფალმა დაადგინა (იხ. ლევ. 1-16) და მისი ჩანაფიქრის თანახმად, იერუსალიმის ტაძარი იყო ის ადგილი, რომელიც ამ მიზანს ემსახურებოდა (იხ. 3მეფ. 8:10,11). მაგრამ ყოველი წესი უნდა შესრულებულიყო იმ აღთქმის კონტექსტში, რომელიც ღმერთმა დაუდო თავის ხალხს. სწორედ ისრაელიანებთან დადებული აღთქმა ხდიდა შესაძლებელს უფლის ყოფნას თავის ხალხს შორის საწმიდარში/ტაძარში. ამიტომ რიტუალები და ლოცვები მხოლოდ მაშინ იყო მოქმედი, თუ ღმერთისა და მისი აღთქმისდამი ერთგულებას გამოხატავდა. ადამიანები, რომლებსაც მოჰქონდათ მსხვერპლშესაწირი, არ ინანიებდნენ საზოგადოების სხვა წევრებისადმი ჩადენილ ბოროტმოქმედებებს, რითაც ამახინჯებდნენ რიტუალის აზრს. აქედან გამომდინარე, მათი მსხვერპლი არა მხოლოდ ფუჭი იყო, არამედ ცოდვას წარმოადგენდა! მათ მიერ შესრულებული წეს-ჩვეულებები თითქოსდა მოწმობდა ღმერთისდამი ერთგულებაზე, მაგრამ მათი საქციელები აჩვენებდა, რომ მათ დაარღვიეს აღთქმა. 

`წაიკითხეთ ეს. 1:16,17. რა უბრძანა უფალმა თავის ხალხს? გაავლეთ პარალელები ამ მუხლებსა და იესოს სიტყვებს შორის მათ. 23:23-28-ში. რა უწყება შეგვიძლია ვიპოვოთ ჩვენთვის ამ მუხლებში, თუ გავითვალისწინებთ მათ კონტექსტს?`