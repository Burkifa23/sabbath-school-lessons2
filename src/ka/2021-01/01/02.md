---
title: "ისმინეთ ცანო!" 
date: 27/12/2020
---

ესაიას წიგნში ავტორი მოკლედ წარადგენს საკუთარ თავს ("ამოსის ძე"), აცნობებს საკუთარი გზავნილის წყაროს ("ხილვა") და მის თემატიკას (იუდეა, თავისი დედაქალაქით, იერუსალიმით, ოთხი მეფის მმართველობის პერიოდში). ეს თემატიკა განსაზღვრავს ამ უწყების პირველად აუდიტორიას - წინასწარმეტყველის თანამედროვენი და მისი თანამემამულენი. ესაია მიმართავდა მათ მათი მდგომარეობითა და ბედით შეწუხებული.

იმ მეფეთა მოხსენიებით, რომელთა დროშიც მოღვაწეობდა, ესაია ავიწროებს კონტექსტს და წიგნს უკავშირებს გარკვეული პერიოდის ისტორიულ და პოლიტიკურ მოვლენებს. ეს დროითი ჩარჩოები მზერას მიგვაპყრობინებს იმ მოვლენათა აღწერაზე, რომლებიც მოცემულია 4მეფ. 15-20-სა და 2ნეშტ. 26-32-ში.

`წაიკითხეთ   ეს. 1:2.  რაში მდგომარეობს აქ ჩაწერილი უწყების აზრი? რას ამბობს უფალი? როგორ განმსჭვალავს ეს იდეა მთელ წმიდა ისტორიას? შეიძლება თუ არა ამ იდეის მისადაგება დღევანდელ ქრისტიანულ ეკლესიასთან? დაასაბუთეთ თქვენი პასუხი.`

მიაქციეთ ყურადღება, რომ ესაიას უწყება იწყება სიტყვებით: "ისმინეთ ცანო და ყური დაუგდე, ქვეყანავ" (შეადარეთ რჯლ. 30:19; 31:28). უფალს არ ჰქონია მხედველობაში, რომ ზეცას და დედამიწას თავისთავად შეუძლიათ მოისმინონ და გააცნობიერონ, იგი ამ გამოთქმას მის მიერ წარმოთქმული სიტყვების გასამძაფრებლად იყენებს.

როდესაც უძველესი ახლო აღმოსავლეთის მეფეები, მაგალითად, ხეთების იმპერატორი ხელშეკრულებას მასზე უფრო დაბალი რანგის მმართველთან აფორმებდა, იგი მოწმეებად მოუხმობდა თავის ღმერთებს, რითაც ხაზს უსვამდა: ხელშეკრულების ნებისმიერი პირობის დარღვევა დაუყოვნებლივ იქნება შემჩნეული და დასჯილი. მაგრამ როდესაც მოსეს დღეებში ღვთაებრივი მეფეთა მეფე დებდა ხელშეკრულებას ისრაელიანებთან, მას არ დაუმოწმებია ღმერთები. ამის ნაცვლად, ის, ერთადერთი და ჭეშმარიტი ღმერთი, ცასა და დედამიწას მოუხმობდა მოწმეებად (იხ. აგრეთვე რჯლ. 4:26).

`ყურადღებით წაიკითხეთ ეს. 1:1-9. შეაჯამეთ და დაწერეთ, რაში მდგომარეობდა ისრაელის შეცოდებანი. აღწერეთ აგრეთვე ამ ცოდვების შედეგები. რაში მიუძღოდა იუდეას დანაშაული? ამავდროულად, რა იმედი შეგვიძლია ვიპოვოთ მე-9 მუხლში?`