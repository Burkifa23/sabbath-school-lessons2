---
title: მიტევება, როგორც არგუმენტი 
date: 29/12/2020
---

`წაიკითხეთ ეს. 1:18. ამ სიტყვებზე დაფიქრების შემდეგ დაწერეთ, თქვენი აზრით, რას ამბობს უფალი ამ მუხლებში (წაიკითხეთ რამდენიმე წინამდებარე მუხლიც, რომ დაინახოთ კონტექსტი).`

დამაჯერებელი მტკიცებულებების გამოყენებით, ღმერთი ამტკიცებს, რომ იუდეველებს ბრალი ედებათ შეთანხმების დარღვევაში (იხ. ეს. 1:2-15) და მოუწოდებს, რომ შეიცვალონ (იხ. ეს. 1:16,17). თვით ამ მონაკვეთში ჩადებულია იმედის უწყება. ბოლოსდაბოლოს, რისთვისღაა საჭირო დამნაშავეს, რომელიც სასჯელს იმსახურებს, საკუთარი გზების შეცვლა სთხოვო? როგორ შეუძლია სიკვდილმისჯილს გაამაგროს ჩაგრული, გაასამართლოს ობოლი და გამოესარჩლოს ქვრივს? მაგრამ როდესაც ღმერთი ამბობს: "მოდით და ვიკამათოთ" (ეს. 1:18), ჩვენ ვხვდებით, რომ მას ჯერ კიდევ აქვს თავის ხალხთან დიალოგის სურვილი, მათი დაცემის მასშტაბების მიუხედავად, მას სურს, რომ მოინანიონ და მიატოვონ ბოროტების გზები.

უფალი დებს პირობას, რომ თავისი ერის ყირმიზივით ცოდვებს თოვლივით გაასპეტაკებს (ან მატყლივით აქცევს). რატომ არის მათი ცოდვები ყირმიზივით? ეს "სისხლის" ფერია, იუდეველებს ბრალი ედებათ მკვლელობაში: "თქვენი ხელები სავსეა სისხლით" (ეს. 1:15). ამის საპირისპიროდ, თეთრი - სისპეტაკის, უმანკოების ფერია. ღმერთი ისრაელიანებს მათ შეცვლას სთავაზობს. ასეთივე სიმბოლურ ენას იყენებს მეფე დავითი, როდესაც მიტევებას ევედრება ღმერთს, მან ხომ ბათ-შებაყთან შესცოდა და მისი ქმარი სასიკვდილოდ გაწირა (იხ. ფსალმ. 50:7, 14). ეს. 1:18-ში ღმერთი თავად სთავაზობს თავის ხალხს მიტევებას!

`რანაირად წარმოადგენს ღმერთის მხრიდან მიტევების შეთავაზება იმის არგუმენტს, რომ ხალხმა გამოასწოროს თავისი გზები?  შეადარეთ ეს. 1:18 და 44:22.`

ახლა ჩვენთვის გასაგებია ღმერთის იმ მკაცრი, გამაფრთხილებელი სიტყვების მიზანი, რომლებითაც ის თავის ხალხს მიმართავს. მათ გაიჟღერეს არა ხალხის უარსაყოფად, არამედ მათ მოსაბრუნებლად უფლისკენ. მის მიერ შეთავაზებული მიტევება მძლავრ არგუმენტს წარმოადგენს განწმედისაკენ ხალხის მოწოდებისთვის (იხ. ეს. 1:16,17). ღმერთის მიტევება საშუალებას აძლევს მათ, რომ შეიცვალონ მისი ძალით. აქ ვპოულობთ იმ "ახალი აღთქმის" მარცვლებს, რომელთა შესახებაც მიდის საუბარი იერ. 31:31-34-ში, სადაც "ახალი გულის" ღმერთთან ურთიერთობას მიტევება უდევს საფუძვლად. ცვლილებებისკენ მიმავალი გზა იწყება იმის გაცნობიერებით, რომ ჩვენ ყირმიზივით ცოდვებში ვართ ჩაფლული და გვეკისრება ვალი, რომელსაც ვერასოდეს დავფარავთ. ასეთ შემთხვევაში, მიტევების აუცილებლობის გაცნობიერების შემდეგ ჩვენ უკვე მზად ვართ მივიღოთ ყველაფერი, რასაც ღმერთი შემოგვთავაზებს. 