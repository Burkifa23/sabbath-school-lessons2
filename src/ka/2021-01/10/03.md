---
title: პოემა ტანჯული მსახურის შესახებ 
date: 01/03/2021
---

ეს. 52:13-53:12 - ეს ნაწყვეტი, რომელიც ცნობილია, როგორც "პოემა ტანჯული მსახურის შესახებ", ესაიას ანიჭებს მახარობელი წინასწარმეტყველის სტატუსს. სახარების სრულყოფილებასთან ჰარმონიაში, ეს საგალობელი სხვა ლიტერატურულ ქმნილებებზე მაღლდება. სიმცირის მიუხედავად მისი ყოველი ფრაზა სავსეა ღრმა შინაარსით, რომელიც გვიმჟღავნებს ღმერთის უდიდეს სურვილს იხსნას ცოდვაში ჩაფლული ადამიანები.

ამ საგალობლის აღსაქმელად ესაიამ წინასწარ შეამზადა თავისი აუდიტორია, როდესაც მესიის თემას წიგნის პირველ ნაწილებში ავითარებდა. დედამიწაზე მესიის ცხოვრების ზოგად დახასიათებას წინასწარმეტყველი მისი ჩასახვითა და შობით იწყებს (იხ. ეს. 7:14), წარმოაჩენს მას როგორც ღვათებრივ მეფეს დავითის საგვარეულოდან (იხ. ეს. 9:6,7), აღწერს, თუ რა მოიმოქმედა ისრაელის აღსადგენად (იხ. ეს. 11:1-16) და ასახავს უსამართლობისა და ტანჯვისაგან ხსნის მორჩილ მსახურებას (იხ. ეს. 42:1-7). ამის შემდეგ ესაიამ აჩვენა, რომ მესიის დიადი დრამა თავის თავში კონტრასტს მოიცავს: ტრაგედია განდიდების წინ (იხ. ეს. 49:1-12; 50:6-10). გალობა ტანჯულ მსახურზე ტრაგედიის სიღრმეებამდე აღწევს.

`კიდევ ერთხელ წაიკითხეთ წინა აბზაცში ნახსენები თავები მესია იესოს შესახებ. როგორ გვამზადებს ისინი ეს. 53-ე და 52-ე თავებში ჩაწერილი უწყების მისაღებად? თუ ისინი უბრალოდ ამძაფრებს იმას, რაც 52-ე და 53-ე თავებში წერია?`

ეს. 52:13-53:1 - ეს არის გალობის შესავალი, რომელიც განსაცვიფრებელ კონტრასტს შეიცავს: მსახური წარმატებული იქნება და აღიმართება, მაგრამ მისი სახე სრულიად შეიცვალა. ვის შეუძლია ამის დაჯერება?

53-ე თავი იწყება მსახურის მტკივნეული თვითდამცირების სიტყვებით - წარმომავლობისა და უბრალო გარეგნობიდან - მის ტანჯვასა და უარყოფამდე (მუხლი 2,3). მუხლები 4-6 განმარტავენ, რომ სინამდვილეში მისი ტანჯვა ეს ჩვენი სასჯელია, რომელიც მან იტვირთა, რათა ჩვენ განვეკურნეთ. მუხლები 7-9 განაგრძობს უდანაშაულო მსახურის გზის აღწერას მის სიკვდილსა და დაკრძალვამდე.

მე-10-12 მუხლებში მსახური გაცოცხლდება, რომ მიიღოს გალობის დასაწყისში აღწერილი ჯილდო (იხ. ეს. 52:13), ამასთან, მჟღავნდება ჭეშმარიტება, რომ მისი მსხვერპლი სხვების გადასარჩენად ღმერთის ნება იყო.

შეადარეთ ეს გალობა თვითდამცირებისა და შემდგომი ამაღლების აღწერას ფილიპ. 2:5-11-ში, სადაც თავიდან იესოს ეწოდება ღვთის ხატება, შემდეგ კი მოთხრობილია, როგორ დაიმდაბლა მან თავი, მიიღო მონის ხატება და გახდა კაცთა მსგავსი; მორჩილი გახდა თვით სიკვდილამდე, სიკვდილთა შორის ყველაზე დამამცირებელ - ჯვარცმით სიკვდილამდე. ამიტომ ღმერთმა აღამაღლა იგი, რათა ყველამ აღიაროს იგი უფლად (შეადარეთ ეს. 49:7).

`წაიკითხეთ  ეს. 52:13-53:12. ჩაიწერეთ ყველაფერი, რაც ამ გალობაშია ნათქვამი იმის შესახებ, თუ რა მოიმოქმედა ჩვენთვის იესომ. დაფიქრდით, რას ნიშნავს მისი ეს ნამოქმედარი ჩვენთვის.`