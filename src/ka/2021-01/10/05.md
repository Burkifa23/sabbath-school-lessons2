---
title: შემცვლელი მსხვერპლი 
date: 03/03/2021
---

დაუცველი მცენარის მსგავსად, რომელსაც აშკარად არ აქვს არავითარი ღირებულება, შესაზიზღი (ეს. 53:2,3) - აი, ასე არის აქ აღწერილი ტანჯული მსახური. ესაიას სწრაფად გადაჰყავს მკითხველი უმანკო სიყმაწვილიდან "გატანჯულობაზე". იმის მიუხედავად, რომ ვიცით, რა მოყვება ტანჯვას (ეს. 52:13), მსახურის ბედს მაინც ვერ ვეგუებით. ესაია გვასწავლის, რომ გავუფრთხილდეთ ჩვენთვის მოვლენილ ყრმას, სამყაროს უზენაეს მეუფეს. სხვებმა შეიზიზღეს ის, მაგრამ ჩვენ ზუსტად ვიცით, ვინ არის ის სინამდვილეში.

როგორც ნათქვამია: "ჩვენ შევხვდით ჩვენს მტერს და ეს ჩვენ თვითონ ვართ". მსახური პირველი არ არის, ვინც შეიზიზღეს, უარყვეს და ვინც იტანჯა. ყველაფერი ეს განიცადა მეფე დავითმაც თავისივე დანაშაულით, როდესაც საკუთარ ძეს, აბესალომს გაურბოდა (იხ. 2მეფ. 15:30). მაგრამ ამ მსახურის მიერ გადატანილი ტანჯვა მისი ცოდვის შედეგი არ ყოფილა. ის არ იტანჯება ასევე ერთი კონკრეტული ადამიანის გამო. "უფალმა მას დააკისრა ყველა ჩვენგანის ურჯულოება" (ეს. 53:6).

პასუხი კითხვაზე "რატომ?" - ეს გამომცდელი ჭეშმარიტებაა ესაიასი. რადგან ღმერთი სიყვარულია, მესია აირჩევს ტანჯვას. რატომ? ესაია გვპასუხობს: იგი აირჩევს ტანჯვას, რათა მიუწვდომელთ მისწვდეს, მიუწვდომელნი კი ჩვენ ვართ!

ისინი, რომლებიც ვერ იაზრებენ ამას, მსახურს ღმერთისაგან დასჯილად მიიჩნევენ (იხ. ეს. 53:4). როგორც იობის მეგობრებს ეგონათ, რომ მისი ტანჯვა მისი ცოდვითაა გამოწვეული, როგორც მოწაფეებმა ჰკითხეს იესოს: "ვინ შესცოდა, მან თუ მისმა მშობლებმა, ბრმა რომ დაიბადა?" (ლუკ. 9:2), ასევე ფიქრობდნენ ისინი, ვინც იესო ჯვარზე გაკრული იხილა, რომ ის ცოდვების გამო იტანჯება. განა მოსემ არ თქვა: "ღვთისაგან არის დაწყევლილი ძელზე ჩამოკიდებული" (რჯლ. 21:23; შეადარეთ რიცხვ. 25:4)?

მაგრამ ყველაფერი ეს ღმერთის ნება იყო (იხ. ეს. 53:10). რატომ? იმიტომ რომ "ქრისტემ გამოგვისყიდა რჯულის წყევლისაგან და გახდა წყეული ჩვენს ნაცვლად" (გალ. 3:13) "ვინც ცოდვა არ იცოდა, ის გახდა ცოდვად ჩვენს გამო, რათა გავხდეთ ღვთის სამართლიანობა მასში" (2კორ. 5:21).

"ქრისტემ, ჩვენმა შუამდგომელმა და გამომსყიდველმა იტვირთა ყველა ჩვენგანის ცოდვა. იგი "ავაზაკთა შორის შეირაცხა", რათა რჯულის განკითხვისაგან გავეთავისუფლებინეთ. ადამის მთელი მოდგმის დანაშაული ამძიმებდა მას. ცოდვისადმი უფლის სიძულვილი, ღვთის საშინელი რისხვა ყოველგვარი უწმიდურების მიმართ მწუხარებით ავსებდა უფლის ძის სულს. მთელი თავისი სიცოცხლე ქრისტე უქადაგებდა ამ დაცემულ წუთისოფელს სახარებას მამის გულმოწყალებისა და ყოვლისმიმტევებელი სიყვარულის შესახებ. იგი ყოველთვის ამბობდა, რომ შესაძლებელია ყველაზე დიდი ცოდვილის ხსნაც კი, მაგრამ ახლა, როდესაც თავად იტვირთა მთელი ქვეყნიერების ცოდვათა ეს საშინელი სიმძიმე, ვეღარ იხილა ზეციერი მამის თანამგრძნობი სახე. ტანჯვის წუთებში არ იყო მასთან მამის ხელი და ამის გამო ისეთი გულისტკივილი იგრძნო, როგორსაც ვერასოდეს შეიცნობს ადამიანი" (ე. უაითი. ქრისტე - წუთისოფლის იმედი, გვ. 753).

"რა ფასია ჩვეთვის გადახდილი! შეხედეთ ჯვარს და მასზე აღმართულ მსხვერპლს. შეხედეთ მის ხელებს, ლურსმნებით ნაიარევს. შეხედეთ მის ფეხებს, დაკბილული ლურსმნებით ჯვარზე მიჯაჭვულს. ქრისტემ იტვირთა ჩვენი ცოდვები თავის სხეულზე. ეს ტანჯვა, ეს აგონია - თქვენი გამოსყიდვის საფასურია" (ე. უაითი. მოწმობანი ეკლესიისთვის, ტ. 6, გვ. 479).

`დანაშაულის მთელი სიძიმე, სასჯელი მთელი სამყაროს ცოდვებისათვის - თითოეული ადამიანის თითოეული ცოდვის გამო - ერთდროულად დაეკისრა ჯვარცმულ ქრისტეს, როგორც ჩვენი ხსნის ერთადერთ საშუალებას! თუ ჩვენი ცოდვისაგან გამოსასყიდად ასეთი საფასურის გადახდა იყო საჭირო, რას გვეუბნება ეს იმის შესახებ, თუ რა საზარელია ცოდვა? რას გვეუბნება ღმერთის სიყვარულის შესახებ ის ფაქტი, რომ მან ასეთი საფასურის მიუხედავად მოისურვა ჩვენთვის ამის გაკეთება?`