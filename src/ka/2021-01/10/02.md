---
title: გამომცდელი ჭეშმარიტება ესაიასი
date: 28/02/2021
---

ესაიას რომ უბრალოდ ინფორმაციის გადაცემა ჰქონოდა მიზნად, ის მაშინვე ჩამოაყალიბებდა მესიასთან დაკავშირებულ ყველა დეტალს. მაგრამ იმისათვის, რომ თავისი აუდიტორიისთვის ესწავლებინა, დაერწმუნებინა და მიეცა უფლის მსახურთან შეხვედრის შესაძლებლობა, წინასწარმეტყველი ქმნის განმეორებადი თემების მდიდარ ნაწარმოებს სიმფონიურ ფორმაში. ის ნაბიჯ-ნაბიჯ განმარტავს ღმერთის უწყებას, რათა ყოველი ასპექტი სრულ სურათთან კავშირში აღიქმებოდეს. ესაია მხატვარია, რომლის ტილოც მსმენელის სულია.

`წაიკითხეთ ეს. 50:4-10. განაზოგადეთ რაზე საუბრობს ეს მუხლები. როგორ წარმოგიდგენიათ იესო ამ ნაწყვეტში?`

ეს. 49:7-დან გავიგეთ, რომ აბუჩად აგდებული და ყველასგან შეძულებული უფლის მსახური - "ბატონთა მსახურია", მაგრამ "მეფენი იხილავენ და აღდგებიან". ხოლო ეს. 50-დან ვიგებთ, რომ ეს მოძღვარი, რომლის სიტყვებიც "დაღლილს ამაგრებს" (ეს. 50:4), უსამართლოდ დაიტანჯება. გზა გამართლებისკენ ფიზიკურ ძალადობასა და დამცირებაზე გადის (იხ. ეს. 50:6).

ძველი ახლო აღმოსავლეთის კულტურაში ღირსება ადამიანისა და მისი გარშემომყოფებისათვის სიკვდილ-სიცოცხლის საკითხი იყო. ვინმესთვის რომ შეურაცხყოფა მიგეყენებინათ ან დაგემცირებინათ, საიმედო დაცვის პოვნა მოგიწევდათ; როგორც კი ოდნავი შესაძლებლობა მიეცემოდათ, დაზარალებული ან მისი კლანი აუცილებლად იძიებდა შურს.

მეფე დავითი თავს დაესხა ყამონელთა ქვეყანას და დაიპყრო ის (იხ. 2მეფ. 10:1-12), მხოლოდ იმტომ, რომ მეფემ უბრალოდ "ნახევარი წვერი მოპარსა დავითის მსახურთ, შემოაჭრა ნახევარი სამოსელი თეძოებამდე და გაისტუმრა" (2მეფ.10:4).  მაგრამ ეს. 50-ში ადამიანები სასტიკად სცემენ მსახურს, თმას აგლეჯენ წვერიდან და სახეში აფურთხებენ. რაც ამ ქმედებებს საერთაშორისო, კოსმიურ მასშტაბებს აძლევს არის ის, რომ მსხვერპლი - ღვთაებრივი მეფეთა მეფის წარგზავნილია. ფაქტობრივად, ეს. 9:6,7-სა და ეს. 11:1-16-ის შედარებისას მსახურის შესახებ სხვა მონაკვეთებთან აღმოვაჩენთ, რომ მსახური - ეს არის მეფე, ძლევამოსილი მხსნელი! მაგრამ მთელი ძალისა და დიდებულების ფლობის პირობებში, ის რაღაც წარმოუდგენელი მიზეზების გამო არ იხსნის საკუთარ თავს!  ეს საქციელი იმდენად უცნაურია, რომ ადამიანებმა ვერც კი დაიჯერეს. იესოს ჯვართან იუდეველთა სულიერი ხელმძღვანელები დასცინოდნენ მას: "სხვებს იხსნიდა, ახლა თავისი თავი იხსნას, თუ ეგ ქრისტეა, ღვთის რჩეული" (ლუკ. 23:35); "თუ ისრაელის მეფეა გადმოვიდეს ჯვრიდან და ვიწამებთ მას" (მათ. 27:42).

`წაიკითხეთ ეს. 50:4-10 მუხლები. ჩამოაყალიბეთ და ჩამოწერეთ ის სულიერი პრინციპები, რომლებიც აქ გვხვდება და რომელთა გამოყენებაც გვმართებს ჩვენს ცხოვრებაში. შეხედეთ საკუთარ თავს თქვენ მიერ შედგენილი სიის ჭრილში. თქვენი ცხოვრების რომელი სფეროების გაუმჯობესებას შეძლებდით? თუ სულით დაეცით, განაგრძეთ გაკვეთილის შესწავლა ამ კვირაში.`