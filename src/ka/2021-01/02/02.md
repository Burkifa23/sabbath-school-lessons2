---
title: მეფე მოკვდა. დიდება მეფეს!
date: 03/01/2021
---

`ეს. 6:1 გვაუწყებს მეფე ყუზიაჰუს სიკვდილის შესახებ. წაიკითხეთ 2ნეშტ. 26 და უპასუხეთ შეკითხვას: რა მნიშვნელობა ჰქონდა ყუზიაჰუს სიკდვილს?`

მეფე ყუზიაჰუს სიკვდილთან დაკავშირებით ურიგო არ იქნებოდა რამდენიმე მსგავსებისა და წინააღმდეგობის განხილვა.

1. მართალია ყუზიაჰუს მმართველობა ხანგრძლივი და წარმატებული იყო, მაგრამ "როცა გაძლიერდა გადიდგულდა და თავისდა დასაღუპავად შესცოდა უფალს" (2ნეშტ. 26:16) და ტაძარში საკმევლის დაკმევა სცადა. მღვდლებმა სამართლიანად შეაჩერეს ყუზიაჰუ, რადგან ის არ იყო მღვდელმთავართა შთამომავალი აარონის შტოდან (იხ. 2ნეშტ. 26:18), მაგრამ მეფე განრისხდა. როდესაც მეფემ სამართლიანი გაკიცხვა უარყო, უფალმა მყისვე დაასნეულა ის კეთრით და "სიკვდილამდე კეთროვანი იყო მეფე ყუზიაჰუ და ცხოვრობდა ცალკე სახლში, როგორც კეთროვანი, რადგან მოკვეთილი იყო უფლის სახლიდან" (2ნეშტ. 26:21). რა ირონიულია, რომ ესაია ხილვაში ხედავს წმიდა და უკვდავ, ღვთაებრივ მეფეს თავის სავანეში/ტაძარში სწორედ იმ წელს, როდესაც კვდება მიწიერი უწმიდური მეფე!

2. ჩვენ ვხედავთ წარმოუდგენელ კონტრასტს   ყუზიაჰუსა და ესაიას შორის. ყუზიაჰუ თავდაჯერებულობის გამოხატვითა და საკუთარი ამაყი გულისთქმების დაკმაყოფილებით ცდილობდა სიწმიდის მიღწევას. შედეგად, ის რიტუალურად უწმიდური გახდა და ჩამოშორდა სიწმიდეს. ამის საპირისპიროდ, ესაიამ ნება დართო ღმერთის სიწმიდეს, რომ გაცხადებულიყო მისთვის. მან თვინიერად აღიარა თავისი უმწეობა და ისურვა მორალური სიწმინდე, რომელიც მიიღო (იხ. ეს. 6:5-7). მებაჟის მსგავსად იესოს იგავიდან, ის გამართლებული დაბრუნდა შინ, "ვინაიდან ყველა, ვინც თავს აიმაღლებს, დამდაბლდება, და ვინც თავს დაიმდაბლებს, ამაღლდება" (ლუკ. 18:14).

3. ჩვენ ასევე ვხედავთ გასაოცარ პარალელს კეთრით დასნეულებულ მეფე ყუზიაჰუსა და ერის მორალურ გადაგვარებას შორის: "ფეხის გულიდან თავამდე არაფერია მასში უვნებელი: ჭრილობა და ნაგვემი და ჩირქოვანი წყლული" (ეს. 1:6).

4. ყუზიაჰუს სიკვდილი, ძვ.წ. დაახლოებით 740 წელს,  ღრმა კრიზისს მოასწავებს ღვთის ერის მმართველობაში. ნებისმიერი აბსოლუტური მმართველის სიკვდილი ქვეყანას დაუცველობის საფრთხის წინაშე აყენებს ხელისუფლებათა ცვლის პერიოდში. მაგრად იუდეას განსაკუთრებული საფრთხე ემუქრებოდა, რადგან ამ მოვლენებამდე რამდენიმე წლით ადრე, ძვ.წ. 745 წელს, ასურეთის ტახტზე ავიდა  ტიგლათფილესარ III, რომელმაც მაშინათვე დაიწყო საომარი მოქმედებები. შედეგად, მისი ერი დაუმარცხებელ ძალად იქცა, რომელიც ახლო აღმოსავლეთის ყველა ქვეყნის დამოუკიდებლობას უქმნიდა საფრთხეს. ამ კრიზისის დროს ღმერთმა გაამხნევა ესაია და აჩვენა წინასწარმეტყველს, რომ ყველაფერი კვლავაც მის ხელშია. 

`ყურადღებით წაიკითხეთ 2ნეშტ. 26:16. რა სახით შეიძლება ნებისმიერი ჩვენგანი გადააწყდეს რაიმე მსგავსს? როდესაც მუდმივად ვუმზერთ გოლგოთის ჯვარს, რატომ შეგვიძლია თავიდან ავიცილოთ დაცემა?