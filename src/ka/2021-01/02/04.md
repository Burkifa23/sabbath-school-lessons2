---
title: ახალი პიროვნება 
date: 05/01/2021
---

საწმიდარში/ტაძარში, ღმერთის თანდასწრებაში წმიდათა წმიდაში შესვლა მხოლოდ მღვდელმთავარს შეეძლო გამოსყიდვის დღეს, როდესაც საკმევლის მფარველობის ქვეშ იყო, წინააღმდეგ შემთხვევაში, ის შეიძლებოდა დაღუპულიყო (იხ. ლევ. 16:2,12,13).  ესაიამ იხილა უფალი, თუმცა ის არც მღვდელმთავარი იყო და არც საკმეველს აკმევდა! ტაძარი იყო სავსე საკმევლის კვამლით (იხ. ეს. 6:4), რომელიც იმ ღრუბელს მოგვაგონებს, რომლითაც გამოსყიდვის დღეს ღმერთის დიდება ეცხადებოდა ხალხს (იხ. ლევ. 16:2). მოწიწების შიშით აღვსილი, წინასწარმეტყველი ფიქრობდა, რომ მისი აღსასრული დგებოდა (შეადარეთ გამ. 33:20; მსაჯ. 6:22,23), მან გააცნობიერა საკუთარი თავისა და ერის ცოდვილი მდგომარეობა და სასოწარკვეთილმა შესძახა: "ვაიმე! დავიღუპე, რადგან ბაგეუწმიდური კაცი ვარ მე და ბაგეუწმიდურ ხალხს შორის ვცხოვრობ" (ეს. 6:5), ეს გამოსყიდვის დღეს მღვდელმთავრის აღსარებას ჰგავდა (იხ. ლევ. 16:21).

"ღვთიური თანდასწრების სინათლით გარემოცული, წმიდათა წმიდაში მდგარი ის აცნობიერებს, რომ თავისი მანკიერებითა და უმწეობით ნამდვილად ვერ შეძლებს იმ მისიის შესრულებას, რომელიც მას დაეკისრა" (ე. უაითი. წინასწარმეტყველები და მეფეები, გვ. 308).

`რატომ აიღო სერაფიმმა ნაკვერცხალი საწმიდრიდან, ესაიას ბაგის განსაწმედად? (იხ. ეს. 6:6,7).`

სერაფიმმა განმარტა, რომ წინასწარმეტყველის ბაგეზე ამ შეხების წყალობით, მისი ურჯულოება და ცოდვა მიეტევება (იხ. ეს.6:7). აქ არ იყო დასახელებული რომელიმე კონკრეტული ცოდვა, მიზანშეწონილი არ არის მხოლოდ ცოდვილი მეტყველებით შემოფარგვლა, რადგან ბაგე მხოლოდ მეტყველებას როდი განასახიერებს, არამედ მთლიანად პიროვნებას, რომელიც საუბრობს. მორალური სიწმიდის მიღების შემდეგ, ესაიას უკვე შეეძლო, რომ  ღმერთისთვის წმიდა ქება მიეძღვნა.

ცეცხლი – განმწმედი საშუალებაა, ვინაიდან ანადგურებს უწმიდურებას (იხ. რიცხ. 31:23). მაგრამ სერაფიმმა გამოიყენა განსაკუთრებული, წმიდა ცეცხლის ნაკვერცხალი საკურთხევლიდან, ანუ საკმევლის ოქროს სამსხვერპლოდან (იხ. გამ. 30:6-8). ამგვარად, სერაფიმმა განწმიდა ესაია. მეტიც, საწმიდარსა თუ ტაძარში ღვთისმსახურების დროს სამსხვერპლოს ნაკვერცხალს საკმევლის დასანთებად იღებდნენ. შეადარეთ სერაფიმის მოქმედება ლევ. 16:12,13 მუხლებს, რომლებიც გვიამბობენ, თუ როგორ იღებდა მღვდელმთავარი ნაკვერცხლებით სავსე საცეცხლურს  სამსხვერპლოდან და ანთებდა კეთილსურნელოვან საკმეველს. თუმცაღა სერაფიმი ნაკვერცხლით ეხება წინასწარმეტყველის ბაგეს და არა საკმეველს. მაშინ, როდესაც ყუზიაჰუ საკმევლის დანთებას ცდილობდა, ესაია თავად გახდა საკმევლის მსგავსი! როგორც წმიდა ცეცხლი ანთებს კეთილსურნელოვან საკმეველს და ავსებს ღვთის სახლს სურნელებით, ისე ანთებს ეს ცეცხლი წინასწარმეტყველის გულს წმიდა უწყების გასავრცელებლად. ამიტომ შემთხვევითი არ არის, რომ მე-6 თავის მომდევნო მუხლებში (იხ. ეს. 6:8 და შემდეგ) ღმერთი აგზავნის ესაიას მახარობლად თავისი ხალხისთვის. 

`ლოცვით წაიკითხეთ ესაიას გამოხმაურება ზეციურ ხილვაზე (იხ. ეს. 6:5). როგორ არის აქ ასახული ცოდვილი ადამიანების ძირითადი პრობლემა, რომლებიც  ცხოვრობენ ღმერთის მიერ შექმნილ სამყაროში, ღმერთის, რომელიც "წმდაა, წმიდაა, წმიდაა" (ეს. 6:3)? რატომ არის ჯვარზე ასული იესო ამ პრობლემის ერთადერთი შესაძლო პასუხი?`