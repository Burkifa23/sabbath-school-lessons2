---
title: "წმიდაა, წმიდაა, წმიდაა" 
date: 04/01/2021
---

მიაქციეთ ყურადღება რას გვაუწყებს ესაია წინასწარმეტყველის მე-6 თავის პირველი 4 მუხლი. მეფე კვდება სერიოზული პოლიტიკური ძვრების პირობებში. როდესაც ასურეთის მეფემ საომარი მოქმედებები დაიწყო. ეს ნამდვილი საშიშროებების დრო იყო, ესაია კი არ იყო დარწმუნებული იმაში, თუ ვინ განაგებდა ყველა მიმდინარე პროცესს.

რა ხდებოდა ამის შემდეგ? ხილვაში ზეატაცებული, ესაია უმზერდა თავის ტახტზე მჯდომარე ღმერთის საოცარ დიდებას, ისმენდა ბრწყინვალე სერაფიმების წარმტაც გალობას, რომლებიც ამბობდნენ: "წმიდაა, წმიდაა, წმიდაა", და გრძნობდა, როგორ იძვროდა მიწა მის ფეხქვეშ ამ დიადი ხმებისაგან. ის დაჟინებით მიაპყრობდა გამჭოლ  მზერას საკმევლის კვამლს, რომელიც ტაძარს ავსებდა. ეს განსაცვიფრებელი გამოცდილება იყო წინასწარმეტყველისთვის. ეჭვგარეშეა, რომ ახლა ესაიამ დანამდვილებით იცოდა, თუ ვინ აკონტროლებდა ვითარებას, მიმდინარე მოვლენების მიუხედავად. 

`სად იმყოფება უფალი ამ ხილვაში? (იხ. ეს. 6:1). რატომ გადაწყვიტა უფალმა, რომ სწორედ აქ გაეცხადებინა საკუთარი თავი წინასწარმეტყველისთვის და არა რომელიმე სხვა ადგილას? იხ. გამ. 25:8; 40:34-38.`

ეზეკიელი, დანიელი და იოანე დევნილობაში იყვნენ, როდესაც ღმერთი ხილვებს უგზავნიდა (იხ. ეზეკ. 1; დან. 7:9,10; გამოცხ. 4,5). ესაიას მსგავსად, მათაც სჭირდებოდათ განსაკუთრებული ნუგეში და გამხნევება, რათა დარწმუნებულიყვნენ, რომ ღმერთი უწინდებურად აკონტროლებს ყველაფერს, მიუხედავად იმისა, რომ მათი სამყარო ნადგურდებოდა (დანიელი და ეზეკიელი წარმართი ერების ტყვეობაში იყვნენ, საკუთარმა ხალხმა დაამონა და სასიკვდილოდ გაწირა ისინი, ხოლო იოანე მტერთა პოლიტიკურმა ძალაუფლებამ გადაასახლა უკაცრიელ კუნძულზე). ეჭვგარეშეა, რომ მიღებულმა ხილვებმა გააძლიერა ისინი და დაეხმარა მათ ღმერთისდამი ერთგულების შენარჩუნებაში კრისზისის დროსაც კი.

"როდესაც ამ სიდიადისა და დიდებულების გამოცხადებას უმზერდა, ესაია სავსებით იაზრებდა ღმერთის სიწმიდეს. რა გასაოცარი კონტრასტია შემოქმედის შეუდარებელ სრულყოფილებასა და იმ ადამიანთა ცოდვილ ცხოვრებას შორის, რომლებიც ისევე, როგორც ესაია, ამდენი ხნის განმავლობაში ისრაელისა და იუდას რჩეული ხალხის რიგებს მიეკუთვნებოდნენ!" (ე. უაითი. წინასწარმეტყველები და მეფეები, გვ. 307).

ღმერთის უსაზღვრო სიწმიდე, რომელსაც განსაკუთრებული მნიშვნელობა აქვს ესაიას ხილვაში, მისი უწყების საფუძველს წარმოადგენს. ღმერთი წმიდაა და ის ელის სიწმიდეს თავისი ერისაგან - სიწმიდეს, რომელსაც თავად მიანიჭებს, თუკი მოინანიებენ, მიატოვებენ თავიანთ ბოროტ გზებს და დაემორჩილებიან მას რწმენით.

`ჩვენ ყველას გვაქვს შემთხვევები, როდესაც იმედგაცრუების სიტუაციებში ვხვდებით, როდესაც გვგონია, რომ ყველაფერი დაკარგულია. თუნდაც არ გქონოდათ ხილვა ღმერთის დიდების შესახებ, როგორც ეს ესაიას შემთხვევაში მოხდა, გაგვიზიარეთ, როგორ გაგამხნევათ უფალმა თქვენ და თქვენი რწმენა კრიზისის დროს? რა გაკვეთილები გამოიტანეთ ამ გამოცდილებიდან? გააზიარეთ ისინი თქვენი საშაბათო სკოლის ჯგუფში.`