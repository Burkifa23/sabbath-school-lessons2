---
title: წინასწარმეტყველება აღსრულდა 
date: 17/01/2021
---

ეს. 7:14-16-ში ემანუელი – ის ნიშანია, რომელიც ახაზის განსაკუთრებულ არჩევანს უკავშირდება: ვიდრე ყმაწვილი ემანუელი კეთილისა და ბოროტის გარჩევას ისწავლის, "მიტოვებული იქნება ის მიწა, რომლის ორი მეფისაც შენ გეშინია" (ეს. 7:16).  ეს წინასწარმეტყველება ეხებოდა სირიისა და ჩრდილოეთ ისრაელის სამეფოებს (იხ. ეს. 7:1,2, 4-9) და იმეორებს ღმერთის აღთქმას იმის შესახებ, რომ მალე მათი ძლიერება დასრულდება. 

`რატომ ახსენებს ესაია "რძესა და თაფლს"? იხ. ეს. 7:21,22.`

იუდეის ყანები, სახნავ-სათესი განადგურდება აშურელების მიერ (იხ. ეს. 7:23-25), ამიტომ ადამიანები იძულებული იქნებიან დაუბრუნდნენ მომთაბარეთა დიეტას. მაგრამ მიუხედავად გაღატაკებისა, მათ საკმარისი ოდენობის საკვები ექნებათ იმისათვის, რომ გადარჩნენ.

`როდის აღსრულდა წინასწარმეტყველება სირიისა და ჩრდილოეთ ისრაელის შესახებ? იხ. 4მეფ. 15:29,30; 16:7-9; 1ნეშტ. 5:6,26. `

ესაიას ეს წინასწარმეტყველება თარიღდება დაახლოებით ძვ.წ. 734 წლით. ახაზის ქრთამზე საპასუხოდ, თიგლათ-ფილესერ III-მ გააკეთა ის, რასაც, დიდი ალბათობით, სხვა ნებისმიერ შემთხვევაშიც გააკეთებდა: დაშალა ჩრდილოეთის კოალიცია, დაიპყრო გალილეა და ჩრდილოეთ ისრაელის იორდანის გადაღმა რეგიონები; გადმოასახლა მოსახლეობის ნაწილი და ეს ტერიტორიები აშურეთის პროვინციად აქცია (ძვ.წ.  734-733 წწ.). ისრაელის ნარჩომი დაიხსნა მაშინ, როდესაც მეფე ფაკეას მკვლელობის შემდეგ, ოსია დანებდა და ხარკს იხდიდა. ძვ.წ. 733-732 წლებში თიგლათ-ფილესერმა დაიპყრო დამასკო, სირიის დედაქალაქი. შემდეგ სირიაც აშურეთის პროვინციად აქცია. ამგვარად, 732 წლისთვის, ესაიას წინასწარმეტყველებიდან ორი წლის განმავლობაში, სირია და ისრაელი საბოლოოდ მარცხდება და ყველაფერი მეტად სავალალოდ დასრულდა იმ ორი მეფისათვის, რომელთაც ასე უფრთხოდა ახაზი.

სამეფო ტახტზე თიგლათ-ფილესერ III-ს სალმანასარ V ჩაანაცვლებს და ამ მოვლენიდან არცთუ დიდი ხნის შემდეგ, ძვ.წ. 727 წელს, ისრაელის მეფე ოსია პოლიტიკურ თვითმკვლელობას ჩაიდენს, როდესაც აჯანყდება აშურეთის წინააღმდეგ. აშურელებმა დაიპყრეს დედაქალაქი სამარია ძვ.წ. 722 წელს და ათასობით ისრაელიანი მესოპოტამიასა და მიდიაში გადაასახლეს, სადაც ისინი ნელ-ნელა ერწყმოდნენ ადგილობრივ მოსახლეობას და დაკარგეს საკუთარი იდენტობა ("სამოცდახუთი წლის შემდეგ ეფრემი დაილეწება და აღარ იქნება ხალხი" - ეს. 7:8). ღმერთმა იწინასწარმეტყველა, რა მოელით იუდეის მტრებს, მაგრამ ახაზისდამი მიმართული მისი უწყება მდგომარეობდა იმაში, რომ ეს ნებისმიერ შემთხვევაში ასე იქნებოდა, აშურეთზე დაყრდნობის გარეშეც. 

`დაფიქრდით, თქვენ რომ გეცხოვრათ იმ პერიოდის ჩრდილოეთ სამეფოში, რამდენად ადვილი იქნებოდა რწმენის დაკარგვა? რა შეგვიძლია გავაკეთოთ ახლა, დღეს, რომ ვისწავლოთ რწმენის შენარჩუება, რათა ხვალინდელ განსაცდელთან შეტაკებისას შევძლოთ გაძლება? იხ. 1პეტრ. 1:13-25`