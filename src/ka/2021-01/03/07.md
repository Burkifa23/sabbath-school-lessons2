---
title: შემდგომი გამოკვლევისათვის
date: 15/01/2021
---

"და უწოდებენ სახელად ემანუელს… "ჩვენთან არს ღმერთი". "უფლის დიდების შემეცნების ნათელი" იესო ქრისტესაგან მოდის. დასაბამიდანვე იესო ქრისტე და მამა ერთნი არიან. იესო "ღვთის ხატებაა", უზენაესის ძლიერებისა და დიდების გამოცხადება და მისი დიდების ნათელია. იესო ქრისტე მოვიდა წუთისოფელში მამის სიდიადის გამოსაცხადებლად. იგი მოვიდა ამ ცოდვილ დედამიწაზე, რათა დაენახებინა ადამიანებისათვის უფლის სიყვარულის ნათელი და "ღმერთი ყოფილიყო ჩვენთან". ამიტომ არის მის შესახებ წინასწარმეტყველებაში ნათქვამი: "და უწოდებენ სახელად ემანუელს" (ე. უაითი. ქრისტე - წუთისოფლის იმედი, გვ. 19).

"რა კარგი იქნებოდა იუდეველთათვის, თუ ახაზი მიიღებდა ამ უწყებას, როგორც ზეციდან მომავალს. მაგრამ ადამიანებზე დაიმედებული, ის დასახმარებლად წარმართს მიმართავს. სასოწარკვეთილებაში ჩავარდნილი ახაზი აშურის მეფეს თიგლათ-ფილესერს უგზავნის თხოვნას: "შენი მსახური და შენი შვილი ვარ მე. მოდი და მიხსენი არამის მეფისა და ისრაელის მეფისაგან, რომელნიც აღდგნენ ჩემს წინააღმდეგ" (4მეფ. 16:7). მის თხოვნას თან ახლდა ძვირფასი ძღვენი, რომელიც სამეფო საგანძურიდან და ტაძრის საცავიდან იყო აღებული" (ე. უაითი. წინასწარმეტყველები და მეფეები, გვ. 329).

**კითხვები მსჯელობისთვის:**

`1. როდესაც მნიშვნელოვანი გადაწყვეტილების მიღება გიწევთ, რამდენად მიზანშეწონილია, რომ ღმერთს ნიშანი სთხოვოთ? რა შესაძლო საფრთხეები შეიძლება იყოს დაფარული ამ მიდგომაში?`

`2. კარგია, როდესაც შეგვიძლია დახმარებას ველოდოთ სხვა ადამიანებისგან, მაგრამ როგორ განსაზღვრავთ, სად გადის ამ დახმარების საზღვრები?`

`3. ლევ ტოლსტოიმ მეგობარს მისწერა: "როგორც კი ადამიანი აცნობიერებს, რომ სიკდვილი ყველაფრის დასასრულია, მაშინ მისთვის სიცოცხლეზე უარესი აღარაფერია". როგორ შეიძლება ჩვენმა ცოდნამ იმისა, რომ "ჩვენთან არს ღმერთი" უპასუხოს ამ მტკიცებას?`

**დასკვნა**

ღმერთმა ურწმუნო მეფე ახაზი ისეთ ვითარებაში მოაქცია, სადაც მას რთული გადაწყვეტილება უნდა მიეღო: ირწმუნოს ან არ ირწმუნოს - საკითხავი სწორედ ეს არის. მართალია უფალმა მეფეს ნებისმიერი ნიშნის თხოვნა შესთავაზა, ახაზმა არ ისურვა და ნება არ დართო, რომ ეჩვენებინა მისთვის მიზეზი, თუ რატომ უნდა ერწმუნა მისი. ამის ნაცვლად მან თავის "მეგობრად" აშურის მეფე აირჩია. 