---
title: ჩვენთან არს ღმერთი! 
date: 14/01/2021
---

ესაიას შვილების სახელების მსგავსად (შეარ-იაშუბი, რაც ნიშნავს "ნარჩომი დაბრუნდება", და მაჰერ შალალ ხაშ ბაზ - "იჩქარე ალაფობა, დააჩქარე ძარცვა"), სახელ ემანუელსაც გააჩნია თავისი მნიშვნელობა. სიტყვასიტყვით ის ნიშნავს "ჩვენთანაა ღმერთი". მაგრამ საზოგადოდ გავრცელებულ თარგმანში "ჩვენთანაა ღმერთი" არ არის გათვალისწინებული ერთი მნიშვნელოვანი თავისებურება. როგორც სხვა მსგავს ებრაულ სახელებში, ამ სახელშიც გამოტოვებულია ზმნა, ამიტომ საჭიროა ჩაემატოს ზმნა "ყოფნა". ამის მსგავსად სახელი "იესო" (ბერძნული და ებრაულიდან შემოკლებული "იეჰოშუა" ან "იეშუა") ნიშნავს "უფალი არის ხსნა" - ისევ და ისევ ზმნის ჩამატებით (შეადარეთ სახელს "ესაია" (იეშაიაჰუ), რომელიც უბრალოდ ნიშნავს "უფალი ხსნაა").

მაგრამ სახელი ემანუელი – ეს არ არის უბრალოდ განყენებული დახასიათება, ეს არის განაცხადი დაპირების შესახებ, რომელიც ახლა სრულდება: "ჩვენთან არს ღმერთი!"

`რატომ არის მნიშვნელოვანი დაპირება, რომ ღმერთი არის ჩვენთან?`

არ არსებობს ამაზე ძლიერი რწმუნება და ნუგეში. ღმერთი არ გვპირდება, რომ მისი ხალხი თავისუფალი იქნება სირთულეებისა და ტკივილისაგან, მაგრამ გვპირდება, რომ ის იქნება მასთან. მეფსალმუნე ამბობს: "შავეთის ველზეც რომ ვიარო, ბოროტებისა არ მეშინია, რადგან შენა ხარ ჩემთან; მანუგეშებენ შენი კვერთხი და შენი საყრდენი" (ფსალმ. 22:4).

უფალი ამბობს: "როდესაც გაივლით წყლებში, მე თქვენთანა ვარ, და – მდინარეებში, არ წაგლეკავენ. როდესაც ცეცხლში გაივლით, არ დაიწვებით და ალი არ დაგწვავთ" (ეს. 43:2).

სად იყო უფალი, როდესაც ბაბილონელებმა დანიელის სამი მეგობარი გავარვარებულ ღუმელში ჩაყარეს? ის იყო მათთან (იხ. დან. 3:23-25). და სად იყო უფალი იაკობის გასაჭირის ჟამს, როდესაც ის დილამდე იბრძოდა? იაკობის მკლავებში, იმდენად ახლოს, რამდენადაც მისი შენარჩუნება იყო შესაძლებელი (იხ. დაბ. 32:24-30).

მაშინაც კი, როდესაც უფალი ხილული სახით  არ არის დედამიწაზე, თავისი ხალხის ყველა განსაცდელს ისიც მასთან ერთად გადის. სად იყო უფალი, როდესაც ბრბომ სტეფანეს სასიკვდილო განაჩენი გამოუტანა? სტეფანე ხედავდა იესოს, "ღვთის მარჯვნივ მდგარს" (საქმე. 7:55). მაგრამ როდესაც იესო ზეცად ამაღლდა, ის "დაჯდა დიდების [ტახტის] მარჯვნივ მაღალთა შინა" (ებრ. 1:3). მაშ რატომ იდგა ის იმ მომენტში, როდესაც სტეფანე გასაჭირში იყო, როდესაც მას ქვებით ქოლავდნენ? როგორც მორის ვენდენმა თქვა: "იესო არ აპირებდა ამის აღქმას მჯდომარედ!" (Roy Gane, God’s Faulty Heroes, p.66)

`რას ცვლის აღთქმა "ჩვენთან არს ღმერთი", თუ მაინც გვიწევს საზარელ განსაცდელებთან შეჯახება  და ტანჯვის გადატანა? რა სიკეთეს გვაძლევს იმის გაცნობიერება, რომ ის ჩვენთან არის? განმარტეთ თქვენი პასუხი.`