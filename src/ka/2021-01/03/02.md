---
title: საფრთხე ჩრდილოეთიდან 
date: 10/01/2021
---

`რა შემაშფოთებელ საფრთხეს გადააწყდა მეფე ახაზი თავისი მმართველობის პირველსავე ეტაპზე? იხ. 4მეფ. 15:37,38; 16:5,6; ეს. 7:1,2.`

ჩრდილოეთ ისრაელის სამეფო (ეფრემი) და სირია (არამი) გამოვიდნენ უფრო მცირე ქვეყნის, იუდეის წინააღმდეგ, რომელიც სამხრეთით მდებარეობდა. ეს მოხდა მაშინ, როდესაც იუდეა დასუსტებული იყო ედომელებისა და ფილისტიმელების შემოსევებით. წარსულში იუდეა იბრძოდა ისრაელის წინააღმდეგ, მაგრამ ისრაელსა და სირიას შორის კავშირი დიდ საფრთხეს მალავდა თავის თავში. ისრაელსა და სირიას სურდა, რომ იუდეა გაერთიანებულიყო მათთან უძლეველი  თიგლათ-ფილესერ III-ის, აშურის მმართველის წინააღმდეგ ბრძოლაში (4მეფ. 15:19-ში ფულად არის მოხსენიებული), რომლის იმპერიაც ფართოვდებოდა და საფრთხეს უქმნიდა მათს ქვეყნებს. თუ ისინი იუდეის დაპყრობას მოახერხებდნენ და ტახტზე მარიონეტ მმართველს დასვამდნენ (იხ. ეს. 7:5,6), ეს მისცემდა მათ ამ ქვეყნის ხალხისა და რესურსების გამოყენების შესაძლებლობას. 

`რა გადაწყვეტილება მიიღო ახაზმა, როდესაც ნგრევა დაიწყო მისმა სამყარომ? იხ. 4მეფ. 16:7-9; 2ნეშტ. 28:16.`

იმის ნაცვლად, რომ ღმერთი ეღიარებინა ერთადერთ მეგობრად, რომელსაც შეეძლო მისი და მისი ქვეყნის გადარჩენა, ახაზი შეეცადა დაახლოებოდა თიგლათ-ფილესერ III-ს, თავისი მტრების მტერს. აშურის მეფემ საიმოვნებით შეასრულა მისი თხოვნა სირიისა და ისრაელის დაპყრობასთან დაკავშირებით. თიგლათ-ფილესერმა არა მხოლოდ კარგი ქრთამი მიიღო ამისათვის ახაზისგან, არამედ ასევე გაუჩნდა შესაძლებლობა, რომ ხელში ჩაეგდო სირია, რაც დაუყოვნებლივ შეასრულა (იხ. 4მეფ. 16:9). სირია-ისრაელის კავშირი დაინგრა. იმ მომენტისათვის ვითარება ისე გამოიყურებოდა, თითქოს ახაზმა იხსნა იუდეა.

ასეთი ქმედება ახაზის მხრიდან მოულოდნელი არ ყოფილა. ის ერთ-ერთი ყველაზე ცუდი მეფე იყო ამ დრომდე იუდეის მმართველთა შორის (იხ. 4მეფ. 16:3,4; 2ნეშტ. 28:2-4). 

`როდესაც ახაზის ისტორიას ვკითხულობთ, გასაგები ხდება, თუ რატომ მოიქცა საფრთხის ჟამს სწორედ ასე. რა გაკვეთილი შეგვიძლია გამოვიტანოთ ჩვენთვის ამ ისტორიიდან? თუ ჩვენ ახლა არ ვემორჩილებით უფალს, რატომ გვგონია, რომ რეალური განსაცდელების პირობებში შევინარჩუნებთ რწმენას და მასზე ვიქნებით დანდობილი? იხ. იაკ. 2:22; იერ. 12:5.`