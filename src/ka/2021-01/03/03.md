---
title: მეფის განზრახვებთან შეწინააღმდეგების მცდელობა 
date: 11/01/2021
---

როდესაც ახაზი ისრაელისა და სირიისაგან წამოსული საფრთხის დაძლევის გზებს განიხილავდა, ღმერთმა იცოდა ის, რაც არ იცოდა მეფემ. პირველ რიგში, სწორედ უფალმა დაუშვა ეს პრობლემა, რომ გაკვეთილი მიეცა მეფისთვის და გონს მოეყვანა იგი (იხ. 2ნეშტ. 28:5,19). უფრო მეტიც, მართალია დახმარების თხოვნა  თიგლათ-ფალესერისთვის ლოგიკურად და მიმზიდველად გამოიყურებოდა ადამიანური თვალსაზრისით, მაგრამ ღმერთმა იცოდა, რომ ეს გამოიწვევდა დავითის სამეფოს, იუდეას დამორჩილებას სხვა სახელმწიფოსდამი, რომლისგანაც ის უკვე ვერასოდეს გათავისუფლდებოდა.

საფრთხე საკმაოდ დიდი იყო, ამიტომ უფალი აგზავნის ესაიას მეფესთან შესახვედრად (რომელიც, როგორც ჩანს, იერუსალიმის წყალმომარაგების სისტემას ათვალიერებდა, ალყაში მოქცევის შემთხვევისთვის), რათა დაერწმუნებინა ის, რომ არ მიემართა აშურის მმართველისთვის.

`რატომ უბრძანა ღმერთმა ესაიას, რომ თან წაეყვანა თავისი შვილი, შეარ-იაშუბი? იხ. ეს. 7:3`

როგორც ჩანს, ახაზი დაფრთხა, როდესაც ესაია მიეგება მას და წარუდგინა თავისი ვაჟი, რომელსაც ერქვა "ნარჩომი დაბრუნდება". ვისი ნარჩომი? საიდან დაბრუნდება? რადგანაც ყმაწვილი წინასწარმეტყველის ძე იყო, მისი სახელი ჟღერდა, როგორც ავბედითი წინასწარმეტყველება ღმერთისგან ერის დამონების შესახებ. მაგრამ ის ასევე საუბრობდა ღმერთთან მონანიებით დაბრუნების შესახებ (ზმნა "დაბრუნებას" "მონანიების" მნიშვნელობაც აქვს). ღმერთის გზავნილი ახაზთან შემდეგნაირი იყო: უწყება დამოკიდებულია იმაზე, რასაც თავად ჩააქსოვ მასში! განუდექი ცოდვებს ან წადი ტყვეობაში, ხოლო ტყვეობიდან დაბრუნდება ნარჩომი. გადაწყვეტილება შენზეა!

`როგორ ეხებოდა ღმერთის უწყება ვითარებას, რომელშიც მეფე იმყოფებოდა? იხ. ეს. 7:4-9`

საფრთხე, რომელიც სირიისა და ისრაელისაგან მომდინარეობდა, ჩაივლიდა და იუდეა გადარჩებოდა. მტრის ძალები, რომლებიც ახაზს უზარმაზარ, ცეცხლისმფრქვეველ ვულკანებად ეჩვენებოდა, ღმერთის თვალში მხოლოდ ორი აბოლებული მუგუზლის კუდს წააგავდა (იხ. ეს. 7:4). ახაზისთვის სულაც არ იყო საჭირო აშურისთვის დახმარების თხოვნა.

თუმცაღა, სწორი გადაწყვეტილების მისაღებად ახაზი უნდა მინდობოდა ღმერთს და მის აღთქმებს. რომ გაეძლოთ, უნდა დაეჯერებინათ (იხ. ეს. 7:9). სიტყვებს "დაჯერება" და "გაძლება" ებრაულ ენაში ერთი ძირი აქვთ, რომლისგანაც წარმოიქმნება სიტყვა "ჭეშმარიტებაც" (ის, რასაც შეიძლება ენდო), ასევე სიტყვა "ამინ" (დადასტურება იმისა, რაც ჭეშმარიტია და იმსახურებს ნდობას). ახაზს უნდა ერწმუნა, რომ ნდობის ღირსი გამხდარიყო, მას უნდა ჰქონოდა იმედი, რომ თავადაც სანდო ყოფილიყო. 

`წაიკითხეთ ეს. 7:9 მუხლის ბოლო ნაწილი. რატომ არის რწმენა და ნდობა "გაძლებისათვის" ასეთი მნიშვნელოვანი? გაეძლოთ რისთვის? როგორ გამოიყენება ეს პრინციპი ქრისტიანის ცხოვრებაში?`