---
title: ძის ნიშანი 
date: 13/01/2021
---

შეთავაზება ნიშნის მიცემის შესახებ "ქვესკნელის სიღრმიდან ან მაღლა ციდან" (ეს. 7:11) ვერ  შეეხო ახაზს. ამიტომ როდესაც ღმერთი ამბობს, რომ თავად მოგვცემს  ნიშანს (იხ. ეს. 7:14), ჩვენ ველით რაიმე აღმაფრთოვანებელსა და შეუდარებელს, რისი შემოთავაზებაც მხოლოდ ღვთიურ ზრახვებს შეუძლია (იხ. ეს. 55:9; 1კორ. 2:9).

გასაოცარია! ეს ნიშანი არის ძე! მაგრამ როგორ შეიძლებოდა, რომ "ახალგაზრდა ქალის" (ებრაულ ენაში სიტყვა ალმა შეიძლება ნიშნავდეს "ახლაგაზრდა ქალს" ან "ქალწულს") მიერ ჩვილის, სახელად ემანუელის შობა, ბიბლიური მასშტაბის ნიშანი გამხდარიყო? 

`ვინ არის ეს ქალი და  ვინაა მისი ძე?`

ძველ აღთქმაში არსად არ არის მოხსენიებული ამ ნიშნის აღსრულება, როგორც ეს ჩვეულებრივ ხდებოდა სხვა ნიშნების შემთხვევაში, რომლებიც სხვა ადამიანებს ეძლეოდათ, მაგალითად, გედეონს (იხ. მსაჯ. 6:36-40). მაშ, მოდით, განვიხილოთ რამდენიმე შესაძლო აღსრულება, რომელიც მხოლოდ ძველ აღთქმას ეფუძნება:

1. ვინაიდან სიტყვა ალმა შეიძლებოდა გამოყენებულიყო ახალგაზრდა ქალის მნიშვნელობით, ბევრი ვარაუდობს, რომ ეს იყო გათხოვილი ქალი, რომელიც იერუსალიმში ცხოვრობდა, შესაძლოა, ესაიას ცოლი. ეს. 8:3-ში მართლაც არის საუბარი ესაიას ძის დაბადებაზე "წინასწარმეტყველი ქალისგან" (ანუ მისი ცოლისგან, რომლის წინასწარმეტყველური უწყებები, ყოველ შემთხვევაში, მის შვილებში ვლინდებოდა; შეადარეთ ეს. 7:3 და 8:18). თუმცაღა მის ძეს სახელად ეწოდა მაჰერ შალალ ხაშ ბაზ (იხ. ეს. 8:1-4) და არა ემანუელი. ამის მიუხედავად, ამ ორი ყმაწვილის ნიშანი ერთმანეთს იმით ჰგავს, რომ ვიდრე ისინი კეთილისა და ბოროტის გარჩევას ისწავლიან, სირია და ჩრდილოეთ ისრაელი დაცარიელდება (იხ. ეს. 7:16; 8:4). 
2. ზოგი ვარაუდობს, რომ ემანუელი ეს არის ხიზკია, ახაზის ძე, რომელიც მომდევნო მეფე გახდა. მაგრამ ის არსად არ არის ემანუელად მოხსენიებული.
3. რაკი ემანუელი იდუმალია და მისი სახელი, რომელიც ჩვეულებისამებრ  ითარგმნება, როგორც "ჩვენთან არს ღმერთი", მეტყველებს ღვთის თანდასწრებაზე, ეს შეიძლება იყოს იგივე პიროვნება, რაც განსაკუთრებული ძეა, რომლის შესახებაც ნაწინასწარმეტყველებია ესაიას წიგნის მე-9 და მე-11 თავებში. ასეთ შემთხვევაში მისი, როგორც ღმერთის (იხ. ეს. 9:6) და იესეს ფესვის (იხ. ეს. 11:10) აღმატებული აღწერილობა აჭარბებს ყველაფერს, რაც შეიძლება მიეწეროს თუნდაც კარგ მეფე ხიზკიას.

ახალი აღთქმა კონკრეტულად და ცალსახად ახდენს იესოს, როგორც ემანუელის  იდენტიფიცირებას (იხ. მათ. 1:21-23), რომელიც სასწაულებრივად იშვა უმანკო, გასათხოვარი, დანიშნული ქალწულისაგან. იესო - ღვთაებრივი ძე (იხ. ეს. 9:6; მათ. 3:17), "ყლორტი" და "ფესვი" იესესი (ეს. 11:1, 10; გამოცხ. 22:6). მაშ ასე, ჩვენ ვიცით ის, რაც აუცილებელია, რომ ვიცოდეთ: "როცა მოვიდა სისავსე ჟამისა, მოავლინა ღმერთმა თავისი [მხოლოდშობილი] ძე, რომელიც დედაკაცისაგან იშვა" (გალ. 4:4), რათა ღმერთი იყოს ჩვენთან. 

`დაფიქრდით ქრისტეს ჩვენს სამყაროში მოსვლის რეალურობაზე. რა ნუგეშს გვაძლევს ეს ჩვენ, უმეტესწილად სიცივისა და გულგრილობის გამომხატველ წუთისოფელში მცხოვრებ ადამიანებს?`