---
title: კიდევ ერთი შანსი 
date: 12/01/2021
---

ახაზმა არ შეისმინა ესაიას მოწოდება რწმენისკენ მობრუნების შესახებ, ამიტომ ღმერთმა გულმოწყალედ უბოძა მას მეორე შანსი, შესთავაზა, რომ მოეთხოვა ნიშნები "ქვესკნელის სიღრმიდან ან მაღლა ციდან" (ეს.7:11). აქ ჩვენ ვხვდებით ერთ-ერთ ყველაზე დიდ მოწოდებას რწმენისკენ, რომელიც კი ოდესმე მისცემია ადამიანებს. ლატარიებისა და გათამაშებებისაგან განსხვავებით, ღმერთს არ მიუწერია შეზღუდვები სადღაც ბოლოში, წვრილი შრიფტით. ღმერთს არ შემოუფარგლავს თავისი შეთავაზება მხოლოდ ნახევარი სამეფოთი, როგორც ამას  მიწიერი მმართველები აკეთებდნენ, როდესაც თავიანთი ხელგაშლილობის უმაღლეს მწვერვალს აღწევდნენ (იხ. ესთ. 5:6; 7:2; მარკ. 6:23). უფალი მზად იყო გაეცა ცისა და მიწის საუნჯენი ამ ცოდვილი მეფის გულისათვის, მხოლოდ თუ ირწმუნებდა! ახაზს ნიშნის სახით შეეძლო ეთხოვა აურაცხელი ოქრო, ან იმდენი ჯარისკაცი, რამდენიც ქვიშაა ხმელთაშუა ზღვის სანაპიროზე. 

`წაიკითხეთ ეს. 7:12. რატომ გასცა ახაზმა მაინცდამაინც ასეთი პასუხი?`

ერთი შეხედვით, ახაზის პასუხი კეთილშობილი და გამართლებული ჩანს. მას არ სურს უფლის გამოცდა, როგორც ამას ასწლეულებით ადრე ისრაელიანები აკეთებდნენ უდაბნოში ხეტიალის დროს (იხ. გამ. 17:2; რჯლ. 6:16). მაგრამ განსხვავება ის არის, რომ აქ თავად ღმერთი სთავაზობს მეფეს, რომ გამოსცადოს ის (შეადარეთ მალ. 3:10). უფალს ესიამოვნებოდა მეფეს რომ მისი გულუხვი ძღვენი მიეღო და არ გამოეცადა მისი მოთმინება. მაგრამ ახაზმა არ დართო ღმერთს ნება, რომ  დახმარებოდა მას რწმენაში. მან ურდული დაადო თავისი გულის კარს რწმენის წინაშე. 

`წაიკითხეთ ეს. 7:13. რის შესახებ საუბრობს აქ ესაია?`

წინასწარმეტყველი ხაზს უსვამს: როდესაც უარს ამბობს გამოსცადოს ღმერთი, თითქოს და იმ მიზეზით, რომ არ შეაწუხოს იგი, ახაზმა ზუსტადაც რომ შეაწუხა ის. მაგრამ ყველაზე საგანგაშო ამ მუხლში არის ესაიას გამოთქმა "ჩემი ღმერთი", განსხვავებით მე-11 მუხლისაგან, სადაც წინასწარმეტყველი სთავაზობს მეფეს, რომ მოსთხოვოს ნიშანი "უფალს, შენს ღმერთს". ღვთიური შემოთავაზების უარყოფით ახაზმა უარყო ღმერთი - "თავისი ღმერთი". ახლა ღმერთი მხოლოდ ესაიას ღმერთია, მაგრამ არა ახაზისა. 

`როგორ მჟღავნდება დღევანდელ გაკვეთილში ღმერთის შემწყნარებლობა და მისი სურვილი, რომ თითოეული ჩვენგანი მიიყვანოს გადარჩენასთან? რას გვიხსნის ეს გაკვეთილი ადამიანის გულის სიბრმავესა და სისასტიკეზე, როდესაც ის სრულად არ არის მიძღვნილი ღმერთისადმი? როგორ ფიქრობთ, ღმერთს რომ ახაზისთვის მიეცა ნებისმიერი ნიშანი, რომელსაც მოითხოვდა, ირწმუნებდა თუ არა ის? განმარტეთ თქვენი პასუხი.`