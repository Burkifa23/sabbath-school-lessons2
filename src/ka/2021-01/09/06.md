---
title: ტანჯული მსახური 
date: 25/02/2021
---

`ვინ არის ღმერთის ეს მსახური ეს. 49:1-12-ში?`

ღმერთი მოუწოდებს და სახელით მიმართავს ჯერ კიდევ მის დაბადებამდე, დასდო მისი პირი ბასრი მახვილივით და განდიდდა მასში. ღმერთი იყენებს ამ მსახურს, რომ დაიბუნოს ისრაელი ხალხი, რათა იყოს ხსნის სინათლე და აღთქმა მთელი ქვეყნიერებისთვის და გაათავისუფლოს ტყვეები. აქ ჩვენ ვხვდებით ბევრ პარალელს მოცემულ აღწერასა და ეს. 42-ს შორის, საიდანაც ვიგებთ, რომ ეს მსახური არის მესია. ახალი აღთქმა იესო ქრისტეს ამ მსახურის თვისებებით აღწერს მისი პირველი და მეორედ მოსვლის დროს: მათ. 1:21; იოან. 8:12; 9:5; 17:1-5; გამოცხ. 1:16; 2:16; 19:15. 

`თუ ეს მსახური მესიაა, რატომ უწოდებს მას აქ ღმერთი "ისრაელს"? იხ. ეს. 49:3.`

`უფრო ადრე აღმოვაჩინეთ, რომ წიგნის ამ ნაწილში მოხსენიებული ღმერთის მსახური "ისრაელი/იაკობი" მთლიანობაში ხალხთან მიმართებით გამოიყენება. მაგრამ ამ შემთხვევაში სახელი "ისრაელი" (პარალელურად "იაკობის" მოხსენიების გარეშე) დაკავშირებულია მსახურთან, როგორც ცალკეულ პიროვნებასთან, რომელიც აბრუნებს ღვთის ხალხს უფალთან (იხ. ეს. 49:5) ეს მსახური გახდა სრულყოფილი განსახიერება, ან წარმომადგენელი ხალხისა, რომლის დაცემაც შეურაცხყოფს მის მიერ "ისრაელის" სახელის ტარებას (ეს. 48:1). რა ახალი ელემენტი ჩნდება მსახურის შესახებ წინასწარმეტყველებაში? ეს. 49:4,7.`

აქ პირველად ვხვდებით მინიშნებას იმაზე, რომ მსახურის მისია რთული იქნება. იგი წუხს: "ამაოდ დავშვერი, ფუჭად და ტყუილად დავხარჯე ჩემი ძალა" (ეს. 49:4), რაც ექოსავით გაისმის დან. 9:26-ში: "მოიკვეთება ცხებული და აღარაფერი იქნება". თუმცა ის რწმენას ჩასჭიდებს ხელს: "მაგრამ ჩემი სამართალი უფალთანაა და ჩემი საზღაური – ჩემს ღმერთთან!" (ეს. 49:4). ალეკ მოტიერი აღნიშნავს: "ამგვარად, ესაია წინასწარ განჭვრეტდა მსახურის გამოჩენას, რომელიც ადამიანური ბუნებით იყო შემოსილი, რომელიც ჩვენს მსგავსად მიეცა ტანჯვას და დაამტკიცა, რომ ის არის რწმენის გზის ავტორი და აღმასრულებელი, ნამდვილი რწმენის, რომლის ფლობისას ადამიანს შეუძლია თქვას: "ღმერთო ჩემო, ღმერთო ჩემო", მაშინ, როდესაც ეჩვენება, რომ ღმერთმა მიატოვა" (J. Alec Motyer. The prophesy of Isaiah: An Introduction and Commentary, p. 387).

ეს. 49:7 გასაოცარი მუხლია. უფალი ეუბნება მსახურს: "ხალხთაგან შეძულებულთ, ბატონთა მსახურებს: "მეფენი იხილავენ და აღდგებიან, მთავარნი კი თაყვანს სცემენ უფლის გულისათვის, რომელიც მტკიცეა, ისრაელის წმიდას, რომელმაც ამოგარჩია". 

`დაფიქრდით ქრისტეს მსახურებაზე. განა არ ჰქონია საკუთარ მსახურებაში იმედგაცრუების მიზეზი? მაგრამ გარემო ფაქტორების მიუხედავად, მაინც ერთგული დარჩა. რა გაკვეთილი შეგვიძლია გამოვიტანოთ, რომ ნებისმიერ ვითარებაში ჩვენც ასე მოვიქცეთ?`