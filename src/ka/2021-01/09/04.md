---
title: სპარსი "მესია" 
date: 23/02/2021
---

`რომელ განსაცვიფრებელ წინასწარმეტყველებას შეიცავს ეს. 44:26-45:6?`

ესაიას მსახურება გრძელდებოდა დაახლოებით ძვ.წ. 745-685 წლების პერიოდში. აღმოსავლეთელი დამპყრობლის მოხსენიების შემდეგ (იხ. ეს. 41:22,3,25), ესაია წინასწარმეტყველებს მსოფლიო არენაზე კიროსის გამოჩენის შესახებ, ზუსტად ასახელებს მის სახელს და აღწერს მის ქმედებებს, და ამას იერუსალიმისთვის კეთილ უწყებად მოიაზრებს (იხ. ეს. 41:27). ბაბილონისთვის კიროსი მართლაც  ჩრდილო-აღმოსავლეთიდან მოვიდა და ძვ.წ. 539 წელს დაიპყრო ის. ის ნამდვილად ემსახურებოდა ღმერთს და გაათავისუფლა ებრაელები ბაბილონის ტყვეობიდან; და მან ნამდვილად დართო ნება აღედგინათ ტაძარი იერუსალიმში (იხ. ეზრ.1).

განვიხილოთ ეს წინასწარმეტყველება დროის პერსპექტივაში. რადგანაც ესაიას სიკვდილიდან ბაბილონის დაცემამდე  დაახლოებით 146 წელი გავიდა, შეიძლება ითქვას, რომ მისმა წინასწარმეტყველებამ საუკუნენახევრით გაუსწრო მის დროს. ეს ისეთივე წარმოუდგენელია, როგორც ჯორჯ ვაშინგტონს რომ ეწინასწარმეტყველა გენერალ დუაიტ ეიზენჰაუერის მიერ ევროპის ფაშიზმისაგან განთავისუფლებისას მეორე ფრონტის ხელმძღვანელობა1945 წელს!

რადგანაც კიროსის ღვაწლს საფუძვლიანად ადასტურებს არაერთი უძველესი წყარო, მათ შორის ბაბილონური ხელნაწერები, მისი პირადი გზავნილი "კიროსის ცილინდრზე" და ბიბლიის მოწმობა (იხ. 2ნეშტ. 36:22,23; ეზრ. 1; დან.5; 6:28; 10:1), ესაიას წინასწარმეტყველების სიზუსტეში ეჭვის შეტანა შეუძლებელია. ეს ადასტურების ღვთის შვილების რწმენას იმისა, რომ ჭეშმარიტი წინასწარმეტყველები ზუსტ უწყებებს იღებენ უფლისაგან, რომელმაც იცის მომავალი. 

`რატომ უწოდებს ღმერთი კიროსს "თავის ცხებულს" (ეს. 45:1)?`

ამ მუხლში გამოიყენება ებრაული სიტყვა მაშიახ ("ცხებული"), რომლისგანაც წარმოიქმნება ქართული სიტყვა "მესია". ძველი აღთქმის სხვა ადგილებში ეს სიტყვა გამოიყენება, როდესაც ნახსენებია ცხებული მღვდელმთავარი (იხ. ლევ. 4:3,5,16; 6:22), ისრაელის ცხებული მეფე (იხ. 1მეფ. 16:6; 24:6.10; 2მეფ. 22:51) და მომავალი იდეალური მეფე და მხსნელი, დავითის შტოდან (იხ. ფსალმ. 2:2; დან. 9:25,26). ესაიასთვის კიროსი იყო მომავალი მეფე, რომელიც ღმერთმა გამოგზავნა მისი ხალხის სახსნელად. მაგრამ ეს უჩვეულო მესია იყო, რადგან ის არ იყო ისრაელიანი.  ის შეასრულებს ნაწილს იმისა, რაც მესიას უნდა შეესრულებინა, მაგალითად, დაამარცხებს ღმერთის მტრებს და გაათავისუფლებს ღვთის ხალხს ტყვეობიდან, მაგრამ კიროსი ვერ იქნებოდა იგივე მესია, რადგან არ ეკუთვნოდა დავითის საგვარეულოს.

კიროსის შესახებ წინასწარმეტყველების გადაცემით ღმერთი ამტკიცებს, რომ ის ერთადერთი რეალურად არსებული ღმერთია, ერთადერთია, ვინც იცის მომავალი (იხ. ეს. 41:4, 21-23, 26-28; 44:26). მან ასევე მიმართა კიროსს: "და მოგცემ შენ სიბნელის საუნჯეთ და დაფარულ საგანძურებს, რათა იცოდე, რომ მე ვარ უფალი, შენთვის სახელის მწოდებელი, ისრაელის ღმერთი" (ეს. 45:3).

`დაფიქრდით სხვა ზუსტად აღსრულებულ წინასწარმეტყველებებზე, მაგალითად, სამეფოებზე დან. 2-ში (გარდა ბოლო სამეფოსი) და დან. 7-ში ან ქრისტეს პირველ მოსვლასთან დაკავშირებულ წინასწარმეტყველებებზე დან. 9:24-27-ში. რა იმედს გვაძლევს ეს წინასწარმეტყველებები?`