---
title: დროული იმედი
date: 24/02/2021
---

ის ფაქტი, რომ ესაიამ ჩაწერა ზუსტი წინასწარმეტყველება კიროსის შესახებ მისი სახელის მითითებით, აშფოთებს იმ ადამიანებს, ვისაც არ სწამს, რომ წინასწარმეტყველები უწყებებს იღებენ ღმერთისგან. ისინი ამტკიცებენ: ამ წიგნის 40-66 თავები დაწერა სხვა წინასწარმეტყველმა, რომლიც კიროსის დღეებში ცხოვრობდა და რომელსაც "მეორე ესაიას" უწოდებენ. ამგვარად, ესაიას წიგნს შუაზე "ხერხავენ" (ტრადიციულად ითვლება, რომ ასეთი ბედი ეწია თავად წინასწარმეტყველს, იხ. ებრ. 11:37). მკვლევართა ნაწილი 56-66 თავებს მესამე ნაწილადაც გამოყოფს ("მესამე ესაია").

მაგრამ არ არსებობს არანაირი ისტორიული მტკიცებულებები მეორე ესაიას არსებობისა. ასეთ პიროვნებას მართლაც რომ ეარსება, უცნაური იქნებოდა, რომ ბიბლია მას საერთოდ არ მოიხსენიებს, რადგან მისი უწყება უაღრესად მნიშვნელოვანია, ხოლო მისი ლიტერატურული ოსტატობა - ფენომენალური. ბიბლიის ყველაზე ძველ ხელნაწერებშიც კი, ესაიას წიგნის ყუმრანისეულ გრაგნილებში არ ჩანს წყვეტა 39-ე და  მე-40 თავებს შორის, რაც ახალი ავტორის შესახებ დაამოწმებდა. 

ესაიას ძირითადი გზავნილი თანმიმდევრულია მთელი წიგნის განმავლობაში: ირწმუნეთ ჭეშმარიტი ღმერთი და მისი მესია-მხსნელი, და არა  სხვა ღმერთები და სხვა ძალები. მკვლევარები სწორად აღნიშნავენ ფოკუსის გადატანას აშურული პერიოდიდან ეს. 1-39-ში, ბაბილონურ პერიოდზე მე-40 და მომდევნო თავებში. მაგრამ ჩვენ აღმოვაჩინეთ, რომ მე-13, მე-14 და 39-ე თავები უკვე წინასწარმეტყველებს ბაბილონის ტყვეობას. მართალია ეს. 1-39-ში ხაზგასმულია სამსჯავრო, ხოლო 40-66-ში ნუგეშისცემა. მაგრამ პირველ თავებშიც  ხშირად შეინიშნება ღვთიური ნუგეშისცემა და რწმუნება, ხოლო უფრო მოგვიანებით, მაგალითად, ეს. 42:18-52; 43:22-28 და 48:1-11-ში, საუბარია ღმერთის სამსჯავროზე იუდეასთან მიმართებით იმის გამო, რომ ხალხმა მიატოვა უფალი. ფაქტობრივად, ესაიას წინასწარმეტყველებები მომავალი ნუგეშის შესახებ ამავდროულად ტანჯვაზეც მიანიშნებენ.

`მართალია ერს ნამდვილად საშინელი უბედურება დაატყდა თავს ხალხის ცოდვების გამო, ზოგიერთნი იმედს არ კარგავდნენ. ისინი მთელი ძალით ეჭიდებოდნენ ღვთის დაპირებებს, ისეთებს, როგორიცაა: ლევ. 26:40-45. ყურადღებით წაიკითხეთ ეს მუხლები. წარმოიდგინეთ თქვენი თავი იმ ებრაელების ადგილას, რომლებიც ცოცხლები გადარჩნენ ბაბილონთან დამარცხების შემდეგ. რა იმედის პოვნა შეიძლება წაკითხულ მუხლებში? რა სულიერი პრინციპები დევს ამ სიტყვებში? რას ეუბნება აქ უფალი ისრაელს? როგორ მოქმედებს იგივე პრინციპები თქვენს ცხოვრებაში?`