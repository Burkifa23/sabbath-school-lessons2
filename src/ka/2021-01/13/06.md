---
title: "ასევე დადგება თქვენი თესლი და თქვენი სახელი" 
date: 25/03/2021
---

`ყურადღებით წაიკითხეთ ეს. 66:22. რას გვეუბნება ეს მუხლი? რა არის იმედის მომცემი მასში?`

ესაიას წიგნის ერთ-ერთი ყველაზე ლამაზი აღთქმა ჩაწერილია 66:22-ში. ახალ ცასა და ახალ მიწაზე ჩვენი თესლი და სახელი საუკუნოდ დარჩება. ის აღარ განადგურდება, არ მოიჭრება და არ გადაინერგება, ფესვიანად არ აღმოიფხვრება. აქ ჩვენ გვეძლევა ახლად შექმნილ სამყაროში მარადიული სიცოცხლის დაპირება - სამყაროში, რომელშიც არ იქნება ცოდვა, სიკვდილი, ტანჯვა, ეს ახალი ცა და მიწა ჩვენი ქრისტიანული იმედის საბოლოო აღსრულებაა, ეს არის განხორციელება იმისა, რაც ქრისტემ აღასრულა ჩვენთვის ჯვარზე. 

`რატომ არის ეს. 66:23-ში ახალი ცისა და ახალი მიწის აღწერაში შაბათებთან ერთად მოხსენიებული თვეები?`

ამ რთულ მუხლთან დაკავშირებით ბევრი სხვადასხვა მოსაზრება არსებობს, ერთ-ერთი მიდგომა შემდეგნაირია: ღმერთმა შექმნა შაბათი მსხვერპლშეწირვის სისტემის ჩამოყალიბებამდე (იხ. დაბ. 2:2,3). ამიტომ მიუხედავად იმისა, რომ შაბათს წეს-ჩვეულებათა სისტემის ფარგლებშიც იცავდნენ, ის მათზე დამოკიდებული არ იყო. ამიტომ შაბათი უცვლელად იარსებებს აღდგენილი პერიოდის დროსაც ახალ დედამიწაზე. ბიბლიაში არ არის მითითება იმაზე, რომ მუხლში აღნიშნული თვეები უკავშირდება წეს-ჩვეულებათა მიღმა არსებულ რაიმე დღესასწაულს. მაგრამ შესაძლოა ისინი დაკავშირებული იყონ  თაყვანისცემის დღეებთან (მაგრამ არაა აუცილებელი ეს იყოს დასვენების დღეები, შაბათის მსგავსად) ახალ მიწაზე; შესაძლოა ეს კავშირში იყოს სიცოცხლის ხის ყოველთვიურ ციკლთან (იხ. გამოცხ. 22:2).

რაც არ უნდა იყოს ეს. 66:23-ის განსაკუთრებული მნიშვნელობა, მთავარი აზრი ის არის, რომ ღმერთის ხალხი მთელი მარადისობა სცემს მას თაყვანს. 

`რატომ ასრულებს ესაია თავის წიგნს ნეგატიური სურათის აღწერით: გადარჩენილები დაინახავენ ღმერთის მიერ განადგურებული განდგომილი ადამიანების გვამებს (იხ. ეს. 66:24)?

იმ დროში მცხოვრები ადამიანებისთვის მეტყველი გაფრთხილების სახით, ესაია ხაზს უსვამს კონტრასტს მართლებს შორის, რომლებმაც გადაიტანეს ბაბილონის ტყვეობა და განდგომილებს შორის, რომლებიც განადგურდებიან. ეს  არ არის მარადიული ტანჯვა - განდგომილები მკვდრები არიან, განადგურებული არიან "ცეცხლით", რომელიც არ ჩაქრება, სანამ არ დააასრულებს თავის დამანგრეველ საქმეს, რომ შესაძლებელი გახდეს იერუსალიმის ხელახლა შენების დაწყება.

ესაიას გაფრთხილება მიუთითებს გამოცხადების წიგნის წინასწარმეტყველებების საბოლოო აღსრულებაზე მომავალში:  ცეცხლის ტბაში ცოდვილთა, სატანისა და თავად სიკვდილის განადგურებზე (იხ. გამოცხ. 20). ამის შემდეგ იქნება "ახალი ცა და ახალი მიწა", წმიდა "ახალი ქალაქი იერუსალიმი"; აღარ იქნება ტირილი და გოდება, "რადგან წინანდელნი გადავიდნენ" (გამოცხ. 21:1-4, შეადარეთ ეს. 65:17-19); დედამიწის ყველა გამოსყიდული დატკბება მარადიულობით.