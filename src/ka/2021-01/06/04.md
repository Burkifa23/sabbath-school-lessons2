---
title: მეფის დაცემა  
date: 02/02/2021
---

ბაბილონის დაცემასთან ერთად (იხ. ეს. 13), რაც ღმერთის ხალხს თავისუფლებას მოუტანს (ის. ეს. 14:1-3), ეს. 14:4-23-ში წარმოდგენილია ბაბილონის ქედმაღალი მეფის სახე (იხ. აგრეთვე მიქ. 2:4; აბაკ. 2:6). ამ ნაწყვეტის პოეტური და სიმბოლური ენა ასახავს, თუ როგორ ეგებებიან გარდაცვლილი მეფეები ბაბილონის მეფეს შავეთში (მუხლები 9,10), სადაც "მატლი დაეფინება ქვეშ" (მუხლი 11). ამ ნათელი მეტაფორებით უფალი უცხადებს ქედმაღალ მეფეს, რომ ისიც ისევე დაეცემა, როგორც მისი წინამორბედი არაერთი ამაყი მონარქი. უნდა გვახსოვდეს, რომ ეს ფრაგმენტი არ აღწერს მკვდრების მდგომარეობას.

`როგორ შეიძლება ეს.14:12-14 სიტყვების მივუსადაგოთ ბაბილონის მეფეს?`

ბაბილონელ მეფეებს არ აწუხებდათ დაბალი თვითშეფასება (იხ. დან. 4,5). მაგრამ მცდელობა ყოფილიყვნენ უზენაესის მსგავსი (იხ. ეს. 14:14) აღემატება ქედამღალი "მე"-ს ყოველგვარ გამოვლინებას. ბაბილონის მეფეები ინარჩუნებდნენ მჭიდრო კავშირს ღვთაებებთან და აღიარებდნენ მათ ძალაუფლებას. ეს ნათლად ჩანდა ყოველწლიურად,  ბაბილონური საახალწლო დღესასწაულის მეხუთე დღეს, როდესაც მარდუქის ქანდაკებასთან მიახლოების წინ მეფეს უნდა მოეხსნა სამეფო ატრიბუტები, რათა დაემტკიცებინა თავისი მეფობის უფლება. თუნდაც მცირე ღვთაების დამხობის იდეა უგუნურებად ჩაითვლებოდა და სიკვდილს უქადდა.

ეს. 14 მსგავსად, ეზეკ. 28-ში აღწერილია ცორის ქედმაღლობა, რომლითაც ის საკუთარ თავს ღმერთს უტოლებს, ამასთან ერთად, მოცემული დახასიათება აღემატება მიწიერი მონარქის შესაძლებლობებს: ამაყი მბრძანებელი იმყოფებოდა ედემის ბაღში; ეს იყო ცხებული, დამცველი (ფრთებგაშლილი, შემომღობველი) ქერუბიმი ღმერთის წმიდა მთაზე, მისი შექმნის დღიდანვე სრულყოფილი, სანამ არ აღმოჩნდა მასში უსამართლობა, რის გამოც განიდევნა ღმერთის მიერ და საბოლოო ჯამში ცეცხლით მოისპო (იხ. ეზეკ. 28:12-18). შეუძლებელია მსგავსი აღწერის მისადაგება რომელიმე მიწიერ მმართველთან. ვინ არის ეს იდუმალი მბრძანებელი? გამოცხ. 12:7-9-ში საუბარია დიდებულ არსებაზე, რომელიც გადმოგდებულ იქნა ციდან თავის ანგელოზებთან ერთად, - ეს არის სატანა, "მთელი მსოფლიოს მაცდუნებელი" (გამოცხ. 12:9) და ევასა და ადამის მაცდუნებელი (იხ. დაბ. 3).

ამაყი სატანა უგუნურია თავის წარმოსახვაში: "ამბობდი: "მე ვარ ღმერთი, ღმერთის სამყოფელში ვზივარ, ზღვების გულში!" შენ კი ადამიანი ხარ და არა ღმერთი და გული ღმერთის გულს გაუთანაბრე" (ეზეკ. 28:2). სატანა ცეცხლის ტბაში განადგურდება (გამოცხ. 20:10), მისი სიკვდილი დაამტკიცებს, რომ ის არ არის ღმერთი.

`შეადარეთ ეს. 14:13,14 და მათ. 11:29; იოან. 13:5 და ფილიპ. 2:5-8. რას გვეუბნება ეს კონტრასტი ღმერთის ხასიათის შესახებ სატანის ხასიათისაგან განსხვავებით? როგორ უყურებს ღმერთი სიამაყეს, ქედმაღლობას და თვითგანდიდებას?`