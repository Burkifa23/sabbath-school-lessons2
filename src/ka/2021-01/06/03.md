---
title: უფრო გვიანდელი, დიდებული ქალაქი ბაბილონი 
date: 01/02/2021
---

ძვ.წ. 626 წელს გამეფებულმა  ქალდეველმა ნაბოპალასარმა აღადგინა  ბაბილონის დიდება, მან საფუძველი ჩაუყარა ნეო-ბაბილონურ დინასტიას და მიდიასთან ერთად მონაწილეობა მიიღო აშურის დაპყრობაში. მისმა ძემ, ნაბუქოდონოსორ II-მ დაიპყრო და დაატყვევა იუდეველები. 

`როგორ დასრულდა ქალაქ ბაბილონის ისტორია? იხ. დან. 5.`

ძვ.წ. 539 წელს, როდესაც სპარსელმა კიროსმა დაიპყრო ბაბილონი და შეუერთა მიდია-სპარსეთის იმპერიას (იხ. დან. 5), ქალაქმა სამუდამოდ დაკარგა დამოუკიდებლობა. ძვ.წ. 482 წელს ქსერქსე I-მა სასტიკად ჩაახშო ბაბილონის აჯანყება სპარსეთის წინააღმდეგ. მან დაანგრია ბაბილონელთა უზენაესი ღვთაების, მარდუქის ქანდაკება და როგორც ჩანს, რამდენიმე ციხე-სიმაგრე და ქალაქიც.

ალექსანდრე მაკედონელმა ბაბილონი ძვ.წ. 331 წელს, სპარსელებთან ბრძოლის გარეშე ჩაიგდო ხელში. მაგრამ იმის ნაცვლად, რომ აღმოსავლური იმპერიის დედაქალაქი გამხდარიყო, რაზეც ერთ დროს ოცნებობდა ალექსანდრე დიდი, ბაბილონი რამდენიმე ასეული წლის განმავლობაში,  ნელ-ნელა მიემართებოდა დაცემისკენ. ჩვ.წ. 198 წლისათვის რომაელმა სეპტიმიუს სევერუსმა ბაბილონი მთლიანად დაცარიელებული იპოვა. ამგვარად, დიდებული ქალაქი დაეცა და შეწყვიტა არსებობა. ამჟამად ამ ტერიტორიებზე ერაყელი გლეხები ცხოვრობენ, ქალაქი კი მას შემდეგ აღარ აღდგენილა.

ეს. 13-ში აღწერილმა ბაბილონის დაღუპვამ იხსნა მის მიერ დატყვევებული იაკობის შთამომავლები (იხ. ეს. 14:4-6). ეს წინასწარმეტყველება ძვ.წ. 539 წელს  კიროსის მიერ ბაბილონის დაპყრობაში აღსრულდა. მიუხედავად იმისა, რომ კიროსს ბაბილონი არ დაუნგრევია, ეს იყო ქალაქის აღსასრულის დასაწყისი და ის უკვე აღარ წარმოადგენდა საფრთხეს ღმერთის ხალხისთვის.

მე-13 თავი დრამატულად აღწერს ბაბილონის დაცემას, როგორც ღმერთის სამსჯავროს გამოვლინებას. მეომრები, რომლებმაც ქალაქი დაიპყრეს, წარმოდგენილი არიან, როგორც ღმერთის წარგზავნილნი (იხ. მუხლები 2-5), სამსჯავროს ჟამი კი, როგორც "უფლის დღე" (მუხლები 6,9). ღმერთის რისხვა იმდენად დიდია, რომ გავლენას ახდენს ვარსკვლავებზე, მზეზე, მთვარეზე, ცასა და დედამიწაზე (მუხლები 10,13).

შეადარეთ ეს სურათი მსაჯ. მე-5 თავს, სადაც დებორასა და ბარაკის გალობაში  ასახულია  უფლის სვლა: მიწა იძვრის, ზეცა იღვრება, ღრულებიც წყლად იღვრება (იხ. მსაჯ. 5:4). მსაჯ. 5:20,21-ში მოხსენიებულია ბუნების ელემენტები, მათ შორის, ვარსკვლავები, რომლებიც დამპყრობელს ებრძვიან.

`წარმოიდგინეთ, ბაბილონის ძლევამოსილების პერიოდში მის რომელიმე მოქალაქეს რომ წაეკითხა ეს. მე-13 თავი, კერძოდ, 19-22 მუხლები. რა უაზროდ და საეჭვოდ მოეჩვენებოდა ეს სიტყვები! ამჟამად რომელი აღუსრულებელი წინასწარმეტყველებები შეიძლება  მოგვეჩვენოს არარეალურად? რატომ იქნება ჩვენი მხრიდან უგუნურება, თუ მათი აღსრულების შესაძლებლობას ეჭვის ქვეშ დავაყენებთ?`