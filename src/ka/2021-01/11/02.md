---
title: რაიმეს შესყიდვა საფასურის გადახდის გარეშე?  
date: 07/03/2021
---

`დაუკვირდით მუხლს: "ჰოი, მწყურვალნო, ყველანი მიდით წყლებთან, და ფულის უქონელნო, მიდით და იყიდეთ და ჭამეთ. მიდით და იყიდეთ ღვინო და რძე უფულოდ და უსასყიდლოდ" (ეს. 55:1). რა წინააღმდეგობას ხედავთ აქ?`

დავუშვათ, რომ თქვენ იღებთ საკვებ პროდუქტებს, დგებით დიდი ქალაქის რომელიმე ქუჩაში და აცხადებთ: "ყველა, ვისაც არ გაქვთ ფული, მოდით, შეიძინეთ და მიირთვით!" მაგრამ როგორ უნდა შეიძინონ, თუ ფული არ აქვთ?

მაგრამ თუ ესაიას მსგავსად დაამატებთ: "უფულოდ და უსასყიდლოდ" (ეს. 55:1), იდეა უფრო ცხადი გახდება. ესაია მოუწოდებს ადამიანებს, რომ მიტევება უსასყიდლოდ მიიღონ (მუხლი 7). და მაინც, სიტყვით "ყიდვა" ხაზგასმულია, რომ ღმერთი ადამიანებს მათი საჭიროებებისა და სურვილების დასაკმაყოფილებლად სთავაზობს რაღაც ძვირფასს; ამ სიკეთეების მისაღებად საჭიროა გარკვეული გარიგება (გადაცვლა ასევე რაიმე ძვირფასზე). უფალი უსასყიდლო მიტევებას სთავაზობს თავის ხალხთან აღთქმისეული ურთიერთობის აღდგენის ფარგლებში, და არა იმიტომ, რომ მას ეს არაფერი უჯდება: მან ეს მიიღო ღვთის ძის მიერ დაღვრილი სისხლის ფასად.  ხსნა უსასყიდლოა, ეს არის ძღვენი ადამიანთათვის,  თუმცა თავად უფალს ეს ძალიან ძვირი დაუჯდა.

`რა იყო ჩვენი ხსნის ფასი? 1პეტრ. 1:18,19`

`როგორია ესაიას მიდგომა ხსნის საკითხისადმი ახალაღთქმისეულ მიდგომასთან შედარებით? (იხ. ეფეს. 2:8,9)`

ესაია მოგვითხრობს სახარებას ძველ აღთქმაში და ის ისეთივეა, როგორიც ახალი აღთქმის სახარება. არ ყოფილა არავითარი "ძველაღთქმისეული" საქმეებით გადარჩენა, რომელიც ჩაანაცვლა "ახალაღთქმისეულმა" მადლით გადარჩენამ. მას შემდეგ, რაც ღმერთმა ადამს და ევას დაუდო აღთქმა მხსნელის შესახებ (იხ. დაბ. 3:15), ყოველთვის არსებობდა ხსნის მხოლოდ ერთი გზა: მადლით, რწმენის მეშვეობით (იხ. ეფეს. 2:8). "ღვთის მადლი - საუკუნო სიცოცხლე ჩვენს უფალში, ქრისტე იესოში" (რომ. 6:23). ძველი შუმერული და აქადური ეპოსის გილგამეშის გმირიდან დაწყებული, რომელიც საგმირო საქმეებს სჩადიოდა მარადიული სიცოცხლის ფუჭად ძიების გზაზე, და თანამედროვე მოღვაწეებამდე, რომელთაც რეინკარნაციის სწამთ (ცრუ თეორია მომაკვდავი ადამიანის სხვა ადამიანში გადასახლების შესახებ), ადამიანები გადარჩენის სხვადასხვა ხერხებს ეძებდნენ, თუმცა უშედეგოდ. აი, რატომ უნდა გაეცნონ ისინი იესოს და იმას, რაც მან მათთვის აღასრულა ჯვარზე.

`ხსნა უსასყიდლოდ გვეძლევა - იმ გაგებით, რომ ვერაფერს გავაკეთებთ, რათა იგი დავიმსახუროთ. ჩვენი საქმეები ვერასდროს იქნება საკმარისად კარგი იმისთვის, რომ გადაგვარჩინოს. და ამავდროულად, გადარჩენა შეიძლება ყველაფრად გვიღირდეს. რას ნიშნავს ეს? წაიკითხეთ, მაგალითად, მათ. 10:39; ლუკ. 9:23; 14:26; ფილიპ. 3:8`