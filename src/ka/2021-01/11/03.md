---
title: მაღალი ზრახვები და გზები 
date: 08/03/2021
---

`რატომ ამბობს ღმერთი, რომ მისი ზრახვები და გზები ჩვენზე მაღალია, "როგორც ცაა მაღალი დედამიწაზე" (ეს. 55:8,9)? რას ნიშნავს ეს?`

ეჭვგარეშეა, სამყაროს შემქმნელი ღმერთი, იმ სამყაროსი, რომლის ყველაზე მარტივი ელემენტებიც ჩვენი გონებისათვის მიუწვდომელ საიდუმლოებებს ინახავს, - ეს არის ღმერთი, რომლის გზებიც ყველაფერ იმაზე მაღლა დგას, რაც კი ოდესმე შეგვიძლია გავიგოთ. შესაბამისად, მისი უსაზღვრო უპირატესობის გააზრებამ უნდა დაგვარწმუნოს, რომ მორჩილად მივიღოთ მისი დახმარება (იხ. ეს. 57:15).

`წაიკითხეთ ეს. 55:6-9. რა კონტექსტში ამბობს უფალი, რომ მისი გზები და ზრახვები უფრო მაღალია, ვიდრე ამის წარმოდგენა შეგვიძლია? რომელი მისი ნამოქმედარის წვდომაა ჩვენთვის ყველაზე რთული?`

სამყაროს მიუწვდომელ საიდუმლოთა შორის უდიდესი, უეჭველად ხსნის გეგმაა - საიდუმლო, რომლის წვდომასაც ოდნავ თუ ვიწყებთ (იხ. ეფეს. 6:19). სამყაროს შემოქმედი იმდაბლებს თავს, რომ ადამიანის ხორცი შეისხას, ატარებს მძიმე შრომითა და ტანჯვით სავსე ცხოვრებას და შემდეგ კვდება ჩვენთვის, რითაც ცოდვისთვის მსხვერპლად იქცევა. და ეს ყველაფერი იმისთვის, რომ ჩვენი მიტევება და შეწყალება შეძლოს. ეს ჭეშმარიტება მთელი მარადიულობის განმავლობაში გამოიწვევს მოწიწებას ღმერთის მიერ შექმნილი არსებების გულებში. 

"გამოსყიდვის თემა ის თემაა, რომლის წვდომას ანგელოზები ცდილობენ. ის იქნება  გამოსყიდულთათვის შესწავლისა და განდიდების საგანი მთელი მარადიულობის განმავლობაში. განა არ იმსახურებს ის ახლა საგულდაგულოდ გამოკვლევას და შესწავლას?

ეს საკითხი ამოუწურავია. ქრისტეს განკაცების, მისი გამომსყიდველი მსხვერპლის და შუამდგომლური მსახურების საკითხის შესწავლა გულმოდგინე მკვლევარის გონებას უსასრულო დროის განმავლობაში დაიკავებს. და როდესაც შეხედავს ზეცას, რომელიც აურაცხელი რაოდენობის წლებს ითვლის, შესძახებს: "ღვთისმოსაობის უდიდესი საიდუმლო!" (ე. უაითი. ჩემი ცხოვრება დღეს, გვ. 360).

`გაიხსენეთ თქვენი ცუდი საქციელები: ახლობლებისთვის მიყენებული წყენა, ბოროტი სიტყვები, იმედის გაცრუება სხვისთვის და საკუთარი თავისთვის. მაგრამ იესოს დამსახურებით მაინც შეგიძლიათ მიიღოთ მიტევება და ახლავე გახდეთ სრულყოფილი და მართალი ღმერთის თვალში. განა ეს დიდებული ჭეშმარიტება არ არის?`