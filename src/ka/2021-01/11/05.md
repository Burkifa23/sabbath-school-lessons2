---
title: სხვისი ცემა მარხვის დროს 
date: 10/03/2021
---

მას შემდეგ, რაც ათი დღის განმავლობაში საყვირის ხმა ახსენებდა ღვთის ხალხს, რომ უფალი მათი მეფეა, თვით გამოსყიდვის დღის დადგომისას, როდესაც მათ საკუთარი თავის უარყოფით გამოხატული თვინიერებით უნდა დაემტკიცებინათ ღმერთის, როგორც მეფისდამი ერთგულება, წინასწარმეტყველი საყვირის მსგავსად  აიმაღლებს ხმას, რათა განაცხადოს, რომ ხალხი ღმერთს აღუდგა (იხ. ეს. 58:1).

`წაიკითხეთ ეს. 58:6-12. უფალს რომელი ქმედებები მიაჩნია თავგანწირვის ჭეშმარიტ აქტად? ბოლოსდაბოლოს, რა უფრო ძნელია - საკვების მიღების რამდენჯერმე გამოტოვება, თუ საკუთარი დროისა და რესურსის გამოყენება უსახლკარო ადამიანების დასაპურებლად თქვენს ქალაქში? რა პრინციპი ჩანს ამ საქციელებში? რატომ წარმოადგენს  მსგავსი ქმედებები ჭეშმარიტი რელიგიის ნაწილს?`

ნებისმიერს შეუძლია იყოს რელიგიური, ნებისმიერს შეუძლია შეასრულოს რელიგიური წეს-ჩვეულებები, სწორი წეს-ჩვეულებებიც კი, საჭირო დროს და ყველა საჭირო მითითების დაცვით. მაგრამ უფალს მხოლოდ ეს არ სურს. შეხედეთ იესოს ცხოვრებას. მართალია იესო ერთგულად ასრულებდა თავისი დროის რელიგიურ წეს-ჩვეულებებს, მაგრამ სახარების ავტორები უფრო დიდ ყურადღებას უთმობდნენ მის მოწყალების საქმეებს, სნეულთა განკურნებას, უპოვართა დაპურებასა და მიტევებას, ვიდრე რიტუალებისდამი ერთგულებას.

უფალს სურს, რომ მისი ეკლესია შედგებოდეს ადამიანებისაგან, რომლებიც ჭეშმარიტებას მიუტანენ წუთისოფელს. მაგრამ რა უფრო მიიზიდავს ადამიანებს ჭეშმარიტებასთან, ისეთთან, როგორიც ის იესოშია: კვების კანონების მკაცრი დაცვა თუ გლახაკთა დახმარების სურვილი? შაბათ დღეს დასვენების მკაცრი მოთხოვნა, თუ გაჭირვებულთა დასახმარებლად დროისა და ძალების გამოყოფისთვის მზაობა? 

`წაიკითხეთ მათ. 25:40 და იაკ. 1:27. რას გვეუბნება ეს მუხლები?`

`მიაქციეთ ყურადღება ეს. 58-ში მოყვანილ უფლის კურთხევებს, რომლებსაც ის გასცემს მათთვის, ვინც ისწრაფვის ნაკლებად წარმატებული ადამიანების დასახმარებლად. როგორ ფიქრობთ, რისი თქმა სურს უფალს ჩვენთვის? არის თუ არა ეს კურთხევები ჩვენს ცხოვრებაში ზებუნებრივი ჩარევის დაპირებები იმ შემთხვევაში, თუ შევასრულებთ აქ ჩამოთვლილ მითითებებს? ან იქნებ ღმერთი  ბუნებრივ კურთხევებზე საუბრობს, რომლებსაც მივიღებთ მაშინ, როდესაც სხვებს მივუძღვნით საკუთარ თავს, იმის ნაცვლად, რომ ეგოისტი, ხარბი და საკუთარ თავზე ორიენტირებულნ ვიყოთ? განმარტეთ თქვენი პასუხი.`