---
title: მარხვის მეგობრები
date: 09/03/2021
---

`რომელ "მარხვაზეა" საუბარი ეს. 58:3-ში?`

როგორც ჩანს, ეს არის მარხვა გამოსყიდვის დღეს - ღმერთის მიერ დაწესებული ერთადერთი მარხვა (იხ. ლევ. 16:29, 31; 23:27-32; საქმე. 27:9). ამ აზრს ადასტურებს ეს. 58:3 პარალელური გამოთქმით "მოვიდრეკთ სულს"  - ტერმინოლოგიით, რომელიც ლევიანთა წიგნიდან არის აღებული. საკუთარი თავის მოდრეკა თავგანწირვის ერთ-ერთი ფორმაა, რომელიც მარხვასაც შეიცავს (შეადარეთ ფსალმ. 34:13; დან. 10:2,3,12).

ლევიანთა წიგნში დადგენილება გამოსყიდვის დღის შესახებ განმარტავს ღმერთის ბრძანებას ეს. 58:1-დან: "იყვირე მთელი ყელით, ნუ დაინანებ; საყვირივით აღავლინე ხმა". ასეთ საყვირზე (ვერძის რქა, ებრ. შოფარ) შეხსენების მიზნით უკრავდნენ გამოსყიდვის დღის დადგომამდე ათი დღის განმავლობაში (იხ. ლევ. 23:24). მეტიც, ყოველ ორმოცდამეათე წელს, გამოსყიდვის დღეს, ეს ხმა აცხადებდა საიუბილეო თავისუფლების წლის დასაწყისს (ლევ. 25:9,10; შეადარეთ ეს. 27:13).            

`წაიკითხეთ ეს. 58:3-7. რას საყვედურობს უფალი იუდეველებს? რა ხარვეზი ჰქონდა მათ "მარხვას"?`

როგორც ჩანს, ხალხი ელოდა, რომ ღმერთი შეაქებდა მათ "ღვთისმოსაობისთვის". მაგრამ ის ამხილებს მათ მარხვის დროს გამოვლენილ უკეთურებაში. გამოსყიდვის დღეს  საკუთარი თავის უარყოფას უნდა გამოეხატა მადლიერება და ერთგულება ღმერთისდამი მაშინ, როდესაც მღვდელმთავარი შედიოდა უფლის  წინაშე, რათა განეწმიდა საწმიდარი და ამით განწმედილიყო ხალხიც მათი უკვე მიტევებული ცოდვებისაგან (იხ. ლევ. 16; შეადარეთ მე-4 თავსაც). იუდეველებს ყველა ეს ქმედება იმ ღმერთისდამი მადლიერების ნიშნად უნდა შეესრულებინათ, რომელმაც იხსნა ისინი სამსჯავროს დღეს, და არა იმისთვის, რომ თავიანთი "ღვთისმოსაობისა" და "მიძღვნილობისთვის" შექება დაემსახურებინათ. ბოლოსდაბოლოს, სწორედ ადამიანთა ცოდვები აუწმიდურებდნენ ღმერთის საწმიდარს. მისი განწმედა საჭრო იყო ურჯულოებისთვის დაღვრილი სისხლით. 

`ეს. 58:3-7 მონაკვეთის ერთ-ერთი ყველაზე მნიშვნელოვანი გაკვეთილი მიგვითითებს ორ ცნებას შორის განსხვავებაზე: იყო უბრალოდ რელიგიური ადამიანი ან იყო ქრისტეს ჭეშმარიტი მიმდევარი. რაში მდგომარეობს ეს განსხვავება? როგორ შეგვიძლია პირადად ჩვენ, რომ თავი ავარიდოთ  ისეთ პრობლემას, რომელიც ამ თავში აღწერილ ადამიანებს ჰქონდათ: გვწამდეს, რომ ჩვენი რელიგიური რიტუალები რაიმე სახით მოწმობს, რომ ნამდვილად მივდევთ უფალს ისე, როგორც ეს მას სურს?`