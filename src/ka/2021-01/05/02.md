---
title: წყვდიადის დასასრული გალილეისთვის 
date: 24/01/2021
---

`ეს. 8:22-ში (2013 წლის თარგმანი) რატომ იწყება ბოლო წინადადება სიტყვით "მაგრამ", რომელიც ხაზს უსვამს წინა აზრისადმი დაპირისპირებას?`

ეს. 8:21-22-ის მუხლები აღწერს იმ ადამიანთა უიმედო მდგომარეობას, რომლებმაც ჭეშმარიტი ღმერთის ნაცვლად ოკულტიზმს მიმართეს: საითაც არ უნდა გაიხედოს ადამიანთა ამ კატეგორიამ, ყველგან იქნება "ან მიწას დახედავს და, აჰა, ყველგან ვაება და წყვდიადი. უკუნეთში არიან განდევნილი" (ეს. 8:22). თუმცა 22-ე მუხლის ბოლო წინადადება გვამცნობს: "მაგრამ აღარ იქნება წყვდიადი ჩაგრულთათვის". გალილეის რეგიონის  ხალხი აქ გამორჩეულია, როგორც განსაკუთრებული კურთხევის - "დიდი ნათელის" მიმღები (ეს. 9:2). ეს ხალხი გამრავლდება და გაიხარებს, რადგან ღმერთი შემუსრავს "უღელს მისი ტანჯვისა" (ეს. 9:4).

აქ აღწერილია გალილეის ტბის რეგიონი, რადგან ის იყო ისრაელის იმ პირველ ტერიტორიებს შორის, რომლებიც მტერმა დაიპყრო. ახაზის თხოვნის საპასუხოდ თიგლათ-ფილესერ III-მ დაიპყრო გალილეა და ჩრდილოეთ ისრაელის ტრანსიორდანული ოლქები, მოსახლეობის ნაწილი ტყვედ აიყვანა და  ეს ტერიტორიები აშურის პროვინციებად აქცია (იხ. 4მეფ. 15:29). ამგვარად, ესაიას უწყება ის იყო, რომ პირველად დაპყრობილები პირველი იხილავენ თავისუფლებას.

`ვის იყენებს ღმერთი თავისი ერის დასახსნელად? იხ. ეს. 9:6,7`

`როდის და როგორ აღსრულდა  წინასწარმეტყველება ეს. 9:1-5? იხ. მათ. 4:12-25`

შემთხვევითი არ არის, რომ იესოს ადრეული მსახურება გალილეას უკავშირდება, სადაც ის ქადაგებდა კეთილ უწყებას ღვთის სასუფევლის შესახებ, კურნავდა სნეულებს, ათავისუფლებდა ავი სულებით შეპყრობილებს, ჩუქნიდა ადამიანებს იმედს (იხ. მათ. 4:24).

აქ ჩვენ ვპოულობთ სრულყოფილ ნიმუშს იმისა, თუ როგორ იყენებს ბიბლია ძველ აღთქმაში მომხდარ მოვლენებს, რათა იწინასწარმეტყველოს მოვლენები, რომლებიც ახალი აღთქმის პერიოდში მოხდება. უფალმა ერთი ეპოქის სურათები მეორე ეპოქის სურათებს შეურია, ისევე, როგორც, მაგალითად, მათ. 24-ში იესომ ერთმანეთს შეურია წინასწარმეტყველება ჩვ.წ. 70 წელს იერუსალიმის დანგრევის შესახებ და განადგურების ნიშნები დედამიწის ისტორიის დასასრულს. 

`ვინმემ რომ გკითხოთ, რისგან გაგათავისუფლათ იესომ, რას უპასუხებდით? პირადად რას დაამოწმებდით თქვენს ცხოვრებაში გამოვლენილი ქრისტეს ძალის შესახებ?`