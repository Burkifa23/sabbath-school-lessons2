---
title: ფესვი და ყლორტი **ერთში** 
date: 27/01/2021
---

`ვინ არის ეს "ყლორტი", რომელიც "იესეს კუნძიდან" ამოდის? იხ. ეს. 11:1; იხ. აგრეთვე ზაქ. 3:8; 6:12;`

ეს. 11:1-ში გამოიყენება წაქცეული ხის სახე 10:33, 34 მუხლებიდან. სიტყვებით "იესეს კუნძი" წარმოდგენილია იდეა, რომ დავითის დინასტია (იესეს ძისა) დაკარგავს თავის ძალას (იხ. დან. 4:10-17, 20-26). მაგრამ ერთი შეხედვით განწირული ხის კუნძისაგან აღდგება "ყლორტი", მმართველი, რომელიც დავითისგან წარმოიშვება. 

`რატომ ეწოდება ახალ მმართველს დავითის შტოდან ასევე "იესეს ფესვი"? იხ. ეს. 11:10. რა აზრი არის აქ ჩადებული? იხ. გამოცხ. 22:16.`

ეს აღწერილობა მხოლოდ იესო ქრისტეს შეესაბამება, რომელიც ერთდროულად ფესვიც იყო დავითის და შთამომავალიც (იხ. გამოცხ. 22:16). ქრისტე დავითის შტოდან წარმოიშვა (იხ. ლუკ. 3:23-31), დავითი კი, თავის მხრივ, წარმოიშვა ადამისგან, რომელიც ღვთის ძე იყო (იხ. ლუკ. 3:38) იმ გაგებით, რომ იგი ქრისტემ შექმნა (იხ. იოან. 1:1-3; 14). აქედან გამომდინარე, ქრისტე დავითის წინაპარიც იყო და შთამომავალიც!

`როგორ უკუაქცევს ეს ახალი მმართველი დავითის დინასტიიდან განდგომისა და ცოდვის ბოროტ შედეგებს? იხ. ეს. 11`

ის ფიქრობს და მოქმედებს უფალთან ჰარმონიაში, სამართლიანად განიკითხავს, სჯის უკეთურებს და მოაქვს მშვიდობა. როდესაც ძალაუფლებას მოიპოვებს, უფალი დააბრუნებს, აღადგენს და გააერთიანებს ისრაელისა და იუდას ერთგულ ნარჩომს (შეადარეთ ეს. 10:20-22).  წარმოიქმნება ძლიერი, გაერთიანებული მონარქია, როგორც მეფე დავითის დღეებში, რომელმაც დაამარცხა ფილისტიმელები და სხვა ხალხები. მაგრამ ახალი მმართველი დავითზე გაცილებით უფრო დიდებული იქნება, ის აღადგენს მშვიდობას ქმნილების რაობის დონეზეც კი: მტაცებელი ცხოველები უკვე აღარ იქნებიან ხორცისმჭამელები, ისინი მშვიდ თანაცხოვრებაში იქნებიან ყოფილ მსხვერპლთან (იხ. ეს. 11:6-9).

`ესაიას მე-11 თავი საუბრობს ქრისტეს მხოლოდ პირველ მოსვლაზე, მხოლოდ მეორე მოსვლაზე, თუ ორივეზე ერთად? გადახედეთ ამ წინასწარმეტყველებას და მონიშნეთ, რომელი მუხლი რომელ მოსვლაზე საუბრობს?`

ეს. 11-ში იესოს ორივე მოსვლა გაერთიანებულია ერთ სურათში. ისინი ერთ მთელად არის შეკრული, რადგან ერთი მთლიანის ნაწილებს წარმოადგენს, როგორც ერთი მედლის ორი მხარე. ხსნის გეგმის განსახორციელებლად ორივე მოსვლა აუცილებელია - პირველი, რომელიც უკვე იყო და მეორე, რომელსაც ჩვენ, ქრისტიანები, ველით, როგორც ყველა ჩვენი იმედის აღსრულებას. 

`რა მოიმოქმედა ქრისტემ პირველი მოსვლის დროს, რაც ასეთ დარწმუნებულობას გვაძლევს მის მეორედ მოსვლასთან დაკავშირებით? რა მნიშვნელობა ექნებოდა პირველ მოსვლას, მას რომ არ მივყავდეთ მეორე მოსვლასთან?`