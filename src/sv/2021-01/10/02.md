---
title:  Jesajas prövande sanning 
date:  28/02/2021
---

Om Jesaja avsåg att bara förmedla information kunde han ha lagt ut alla detaljerna beträffande Messias på en gång. Men för att undervisa, övertala och ge sina åhörare ett möte med Herrens Tjänare utvecklar han en rik väv med teman som återkommer på ett symfoniliknande sätt. Han avslöjar Guds budskap stegvis så att varje aspekt kan förstås i förhållande till resten av bilden. Jesaja är en konstnär vars duk är hans åhörares själar.

`Läs Jes. 50:4–10. Sammanfatta vad dessa verser säger. På vilket sätt ser du Jesus här?`

I Jes. 49:7 fann vi att Guds tjänare är ”föraktad och avskydd av alla”, ”härskarnas tjänare”, men ”Kungar skall se det och resa sig, furstar se det och falla på knä”. I Jes. 50 lär vi oss att klyftan är djupare för den milde läraren vars ord ger den trötte mod (Jes. 50:4). Rättfärdighetens väg går genom fysisk misshandel (Jes. 50:6).

Denna misshandel låter illa för oss i moderna kulturer i väst. Men i en forntida kultur i Mellanöstern var hedern en fråga om liv och död för en person och hans/hennes grupp. Om du klandrade och misshandlade någon så här gjorde du klokt i att skydda dig väl. Om de fick en minsta chans skulle offret och/eller hans klan med säkerhet slå tillbaka.

Kung David anföll och besegrade Ammons land (2 Sam. 10:1–12) på grund av vad dess kung gjort: ”Då grep Hanun Davids sändebud och lät raka av dem halva skägget och klippa av halva deras dräkt, upp till baken; sedan fick de gå” (2 Sam. 10:4). Men i Jes. 50 slår människor tjänaren, sliter honom smärtsamt i skägget och bespottar honom. Det som gör dessa handlingar till en internationell, ja kosmisk händelse är att offret är ett sändebud från konungarnas Konung. När vi jämför Jes. 9:6, 7 och 11:1–16 med andra texter om ”tjänaren” finner vi att tjänaren är själva Kungen, den mäktige Befriaren! Men med all denna makt och ära räddar han av någon obegriplig anledning inte sig själv! Detta är så främmande att folk inte trodde det. Vid Jesus kors hånade ledarna honom: ”Andra har han hjälpt, nu får han hjälpa sig själv, om han är Guds Messias, den utvalde” (Luk. 23:35); ”nu får han stiga ner från korset, så skall vi tro på honom” (Matt. 27:42).

`Läs Jes. 50:4–10. Skriv ner de andliga principer som beskrivs här och som kan tillämpas på våra egna liv. Se på dig själv i ljuset av din lista. Inom vilka områden kan du bli bättre? Blir du missmodig så läs vidare om resten av veckan.`