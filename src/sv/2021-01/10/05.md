---
title:  De ouppnåeliga är vi! 
date:  03/03/2021
---

Som en skör planta, till synes ganska värdelös och föraktad (Jes. 53:2, 3), så beskrivs den lidande Tjänaren. Jesaja har fört oss snabbt genom den oskyldiga ungdomen till avgrundens kant. Inte ens med den bakgrund vi redan fått är vi redo att acceptera Tjänarens öde. Tvärtom! Jesaja har lärt oss att hålla fast vid barnet som föds åt oss, den enastående Fredsfursten. Andra föraktar honom, men vi vet hurdan han verkligen är.

Som någon har sagt: ”Vi har mött fienden, och de är vi.” Tjänaren är inte den första som föraktas, förkastas eller är en lidandets man. Kung David var allt det där när han flydde från sin son Absalom (2 Sam. 15:30). Men denne Tjänares lidande är inte hans eget och härstammar inte från hans egen synd. Han bär det inte heller bara för en annan människa utan för alla: ”Herren lät vår skuld drabba honom” (Jes. 53:6).

Svaret på frågan ”Varför?” är Jesajas prövande sanning: Eftersom Gud är kärlek valde hans Messias att lida. Men varför? Jesaja slår in ”den sista spiken” för att fullfölja denna otänkbara sanning: Han valde att lida för att nå de ouppnåeliga, och de ouppnåeliga är vi!

De som inte förstår betraktar Tjänaren som ”slagen av Gud” (Jes. 53:4). De som såg Jesus på korset antog det värsta. De tänkte att hans synd måste ha orsakat hans lidande och död. De tänkte på samma sätt som Jobs vänner och som Jesus lärjungar när dessa frågade honom: ”vem har syndat, han själv eller hans föräldrar, eftersom han föddes blind?” (Joh. 9:2) Hade inte Mose sagt att ”den som hängs upp är förbannad av Gud” (5 Mos. 21:23; jfr 4 Mos. 25:4)?

Ändå var allt detta Guds vilja (Jes. 53:10). Varför? Eftersom ”Kristus har friköpt oss från lagens förbannelse genom att för vår skull ta förbannelsen på sig” (Gal. 3:13), och: ”Han som inte visste vad synd var, honom gjorde Gud till ett med synden för vår skull, för att vi genom honom skulle bli till ett med Guds rättfärdighet” (2 Kor. 5:21).

”Vilket pris har inte betalats för oss! Se på korset och Offret som lyfts upp där. Se på dessa händer, genomborrade med grymma spikar. Se på hans fötter, spikade på träet. Kristus bar våra synder i sin egen kropp. Det lidandet, den ångesten, är priset för vår återlösning” (Ellen White: God’s Amazing Grace, s. 172).

`Tyngden, skulden, straffet för hela världens, alla syndares synder, föll på Kristus på korset, på en enda gång, som det enda sättet att rädda oss! Vad säger detta oss om hur ond synden är när ett sådant pris måste betalas för att återlösa oss från den? Vad säger det om Guds kärlek som gjorde allt detta för oss, till ett sådant pris?`