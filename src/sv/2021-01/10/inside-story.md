---
title:  Missionsnytt
date:  05/03/2021
---

#### Idrott förändrar livet

Jesús var nära att dö på operationsbordet när han opererades för en komplicerad axelskada. Han hade fått den när han idrottade. Efter operationen kände han en stark önskan att göra något speciellt för Gud för att tacka honom. Men vad skulle det kunna vara?

Jesús bestämde sig för att han skulle arbeta som litteraturevangelist i en månad när han hade tagit sin examen vid River Plate University i Argentina. Och alla inkomsterna från sin bokförsäljning skulle han ge till Adventistsamfundet.

Under sitt sista studieår tyckte Jesús att det var svårt att delta i gymnastikövningar. Hans axel gav honom problem. Samtidigt var idrotten Jesús huvudämne, och lärarna varnade honom att han inte kunde bli godkänd och ta sin examen om han inte uppfyllde alla krav.

Jesús läkare rådde honom att byta huvudämne. ”Om du fortsätter att delta i gymnastiken kommer din axel bara att bli sämre”, sa läkaren.

Men Jesús ville inte gärna byta huvudämne så nära inpå sin examen. Dessutom hade han inte råd att göra det, för då skulle han bli tvungen att studera i flera år till.

Medan Jesús funderade på sin framtid frågade en vän, Marcos, vad Jesús planerade att göra efter sin examen. Jesús berättade för honom om sin plan att arbeta som litteraturevangelist i en månad. Marcos gillade idén, men han hade ett förslag.

”Varför inte åka till Kirgizistan som volontär som jag gjorde?” frågade han. Marcos hade själv varit volontär på en adventistskola i Kirgizistan i ett år.

Jesús hade aldrig funderat på att resa halvvägs runt jorden, men han gillade förslaget. Han bad om det och lovade Gud att han skulle åka till Kirgizistan om han tog examen det året.

När det var dags för slutprovet i gymnastik bad Jesús Gud om hjälp att göra de svåra övningarna. Till Jesús förvåning lyckades han klara av alla.

Efteråt undersökte läkaren oroligt Jesús axel. Han blev förvånad. Det gamla såret hade läkt helt. Det var ett riktigt underverk.

Jesús tog sin examen och flög till Kirgizistan en månad senare.

På Adventistsamfundets skola i Tokmok arbetade Jesús som idrottslärare, och på eftermiddagarna var han fotbollstränare för en grupp barn från grannskapet. Fotbollsträningen hölls i skolans nya sporthall som hade byggts med hjälp av gåvor som vi gav till speciella projekt under 2017.

När Jesús och barnen spelade tillsammans märkte Jesús stora förändringar i barnens beteende. I början brukade pojkarna bråka och slåss, men de slutade när Jesús sa till dem: ”Vi är syskon. Vi behöver inte slåss.”

Efter att ha sett några pojkar dricka alkohol rådde han dem att sluta. ”Det är inte bra för era kroppar”, sa han. Pojkarna slutade dricka.

Jesús är glad att han tillbringar ett år av sitt liv som volontär i Kirgizistan. ”Jag kan se en stor förändring i mina elever”, säger han. ”Och ännu har vi dessutom inte förlorat en match mot någon annan skola!”