---
title:  Sången om den lidande Tjänaren 
date:  01/03/2021
---

Jes. 52:13–53:12, känd som sången om den lidande Tjänaren, bekräftar Jesajas rykte som evangeliets profet. I harmoni med evangeliets överlägsenhet reser sig hymnen över annan litteratur. Fastän den är häpnadsväckande kort är varje strof fylld av djup innebörd som uppenbarar kärnan i Guds ofattbara gärning för att rädda ett släkte som sjunkit och gått förlorat i synd.

Det finns ingen ”spädbarnsmjölk” i Jesajas ord. Han har förberett sina åhörare genom att utveckla det messianska temat redan från den tidiga delen av sin bok. När profeten följer Messias liv på jorden börjar han med hans befruktning och födelse (Jes. 7:14), introducerar honom som en gudomlig kung av Davids ätt (Jes. 9:6, 7), vidareutvecklar hans gärning för Israels återupprättelse (Jes. 11:1–16) och tysta tjänst för befrielse från orätt och lidande (Jes. 42:1–7). Därefter uppenbarar Jesaja att Messias stora drama också innefattar kontrasten som skapas av att det inträffar en tragedi före hans upphöjelse (Jes. 49:1–12; 50:6–10). Nu dyker sången om den lidande Tjänaren ner i djupet av tragedin.

`Gå tillbaka till avsnitten som räknas upp i stycket ovan. Se vad de säger om Messias, Jesus. På vilket sätt förbereder de oss för det som kommer i Jes. 52 och 53? Eller gör de bara det som händer i Jes. 52 och 53 mer anslående?`

Jes. 52:13–53:1 inleder sången med en förhandsvisning av en häpnadsväckande kontrast: Tjänaren ska ha framgång och bli upphöjd, men hans utseende ska fördärvas bortom vår fattningsförmåga. Vem kan tro detta?

Jes. 53:2, 3 påbörjar en smärtsam väg från Tjänarens ursprung och vanliga utseende till hans sorg och förkastelse. Jes. 53:4–6 stannar upp för att förklara att hans lidande i själva verket är ett straff som han bär för att hela oss. Jes. 53:7–9 fortsätter med den oskyldige Tjänarens nedstigning till graven.

I Jes. 53:10–12 upphöjs Tjänaren till den belöning som förutsågs i början av sången i Jes. 52:13, men med en inskjuten insikt om att hans offer för att rädda andra är Guds vilja.

Jämför denna sång med den ”dalgångsliknande” beskrivningen i Fil. 2:5–11, där Jesus börjar i Guds gestalt men stiger ner och uttömmer sig själv för att ta på sig den mänskliga gestaltens fångenskap, ödmjukar sig själv ända in till döden på ett kors, den lägsta av all död. Därför upphöjer Gud honom så högt så att alla ska bekänna honom som Herre (jfr Jes. 49:7).

`Läs Jes. 52:13–53:12. Skriv ner allt som sången säger att Jesus gjort för oss. Fundera över vad dessa handlingar betyder för oss.`