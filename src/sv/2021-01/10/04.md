---
title:  Vem trodde? 
date:  02/03/2021
---

I Jes. 52:13 är Guds Tjänare högt upphöjd, men utan förvarning beskriver nästa vers hans utseende som så vanställt att han inte ser mänsklig ut. Nya testamentet beskriver vad det var som vanställde hans utseende – slagen, törnekronan, korsfästelsen och framför allt att bära mänsklighetens synder. Synden var aldrig tänkt att vara naturlig för människan; att bära den fick ”Människosonen” att se omänsklig ut.

Jämför detta med berättelsen om Job, som så plötsligt kastades ner från en ställning där han hade stor rikedom, ära och makt till att bli ett eländigt offer som satt i aska på marken och skrapade sina smärtsamma sår med en bit av ett lerkärl (Job 1, 2). Kontrasten var så stor att inte ens Jobs vänner kände igen honom först (Job 2:12). Frågan är: varför lider Job? Varför måste Guds Messias lida? Ingen av dem förtjänar det. Båda är oskyldiga. Varför då detta lidande?

`Läs igenom dagens verser och skriv ner ställen där temat om det oskyldiga lidandet förekommer. Vad är det väsentliga budskapet där för oss?`

Se på frågorna i Jes. 53:1. Dessa frågor betonar utmaningen att tro det otroliga (jfr Joh. 12:37–41) och manar oss att sätta oss ner för resten av berättelsen. Men frågorna antyder också en vädjan. I detta sammanhang antyder parallellen mellan de två frågorna att Herrens arm/makt att frälsa (jfr Jes. 52:10) uppenbaras för dem som tror på berättelsen. Vill du uppleva Guds frälsande kraft? Tro då på berättelsen!

`Se noga på Jes. 53:6. Vad är det särskilda budskapet här? Vad säger texten till dig personligen som kan ge dig hopp trots dina tidigare synder och misstag?`