---
title:  Himlens port 
date:  03/02/2021
---

I Jes. 14 blandas hån mot Satan, den fallna ”lysande stjärnan, gryningens son” (Jes. 14:12) med hån mot Babylons kung. Varför? Jämför Upp. 12:1–9, där odjuret identifieras med Satan (Upp. 12:9) som försöker förgöra barnet så snart det föds. I Upp. 12:5 är barnet helt klart Kristus. Men det var kung Herodes som försökte döda Jesus när han var ett litet barn (Matt. 2). Odjuret är både Satan och den romerska makten som Herodes representerar, eftersom Satan verkar genom mänskliga agenter. På liknande sätt var Satan makten bakom Babylons kung och Tyros furste.

`Varför syftar ”Babylon” senare på Rom (1 Pet. 5:13) och en ond makt när uttrycket används i Uppenbarelseboken (Upp. 14:8; 16:19; 17:5; 18:2, 10, 21)?`

Likt det bokstavliga Babylon är Rom och Uppenbarelsebokens ”Babylon” högmodiga, våldsamma makter som förtrycker Guds folk. Se särskilt Upp. 17:6: ”berusad av blodet från de heliga.” De gör uppror mot Gud, en tanke som finns i själva namnet ”Babylon”. I det babyloniska språket betyder namnet bab ili ”guds/gudars port” och syftar på tillträde till det gudomliga. Jämför 1 Mos. 11 där människorna byggde Babels (Babylons) torn för att de genom sin makt skulle nå upp till den gudomliga nivån och få immunitet mot allt ansvar inför Gud.

När Jakob vaknade ur sin dröm om stegen som förband himlen med jord utropade han: ”Detta är en plats som väcker bävan, det måste vara Guds boning, här är himlens port” (1 Mos. 28:17). Lägg märke till ”himlens port”, en plats där det fanns tillträde till det gudomliga. Jakob gav platsen namnet ”Betel”, ”Guds hus”.

”Himlens port” i Betel och ”guds/gudars port” i Babylon var motsatta vägar till det gudomliga. Jakobs stege härstammade från himlen; den uppenbarades från ovan av Gud. Men Babylon med sina torn och ziggurattempel byggdes av människor, från jorden uppåt. Dessa motsatser representerar motsatta vägar till frälsning: Guds nåd som han initierat kontra mänskliga gärningar. All sann tro grundar sig på en ödmjuk Betel-modell: ”Ty av nåd är ni frälsta genom tron, inte av er själva, Guds gåva är det” (Ef. 2:8). All falsk religion, inklusive legalism och ”sekulär” humanism, är grundad på Babylons högmodiga modell. För kontrasten mellan de två, se Jesus liknelse om farisén och tullindrivaren (Luk. 18:9–14).

`Ett mänskligt bygge som sträcker sig mot himlen och en himmelsk stege som sänker sig till jorden. Två motsatta sätt att se på räddningen. Varför är det dåraktigt att fästa sitt hopp vid mänsklig framgång?`