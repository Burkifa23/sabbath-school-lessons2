---
title:  Den gamla stora staden Babylon 
date:  01/02/2021
---

År 626 f.Kr. återupprättade den kaldeiske kungen Nabopolassar den babyloniska härligheten genom att göra sig själv till kung i Babylon. Den nybabyloniska dynastin började i och med att Assyrien (och Medien) besegrades. Hans son Nebukadnessar II var kungen som erövrade Juda och förde folket till exil.

`Vad blev till sist slutet för det babyloniska riket? Se Dan. 5.`

År 539 f.Kr. erövrade persern Kyros Babylon för det medopersiska riket (se Dan. 5). Då miste staden sin självständighet för alltid. År 482 f.Kr. tryckte Xerxes I brutalt ner ett babyloniskt uppror mot det persiska styret. Han avlägsnade huvudguden Marduks staty och tydligen skadade han vissa befästningar och tempel.

Alexander den store erövrade Babylon från perserna år 331 f.Kr. utan någon strid. Trots hans kortlivade dröm att göra Babylon till sin östliga huvudstad minskade stadens betydelse successivt under flera årtionden. Omkring 198 e.Kr. fann den romerske kejsaren Septimus Severus Babylon helt öde. Den stora staden övergavs och förföll. Idag finns några irakiska byar på delar av den forna staden, men de har inte återuppbyggt själva staden.

Domen över Babylon som beskrivs i Jes. 13 befriar Jakobs ättlingar som har förtryckts av Babylon (Jes. 14:4–6). Händelsen som åstadkom detta var Kyros erövring av Babylon år 539 f.Kr. Även om han inte förstörde staden var detta början på slutet för Babylonien, som aldrig mer hotade Guds folk.

Jes. 13 dramatiserar Babylons fall som Guds dom. Krigarna som intar staden är Guds agenter (Jes. 13:2–5). Tiden för domen kallas för ”Herrens dag” (Jes. 13:6, 9), och Guds vrede är så stark att den drabbar stjärnorna, solen, månen, himlen och jorden (Jes. 13:10, 13).

Jämför Dom. 5 där Deboras och Baraks sång beskriver hur Herren träder fram med en jordbävning och regn från himlen (Dom. 5:4). Dom. 5:20, 21 beskriver det som om delar av naturen och stjärnorna krigar mot den främmande förtryckaren.

`Föreställ dig att någon som bor i Babylon vid tiden för dess största härlighet läser dessa ord i Jes. 13, särskilt 13:19–22. Hur dåraktiga och omöjliga låter inte orden! Vilka andra profetior som inte gått i uppfyllelse verkar dåraktiga och omöjliga för oss nu? Varför skulle det ändå vara dåraktigt att förkasta dem som omöjliga?`