---
title:  Bergets ”kung” faller 
date:  02/02/2021
---

Babylons fall (Jes. 13) befriar Guds folk (Jes. 14:1–3). Som en reaktion på den händelsen uttrycker Jes. 14:4–23 ett bildligt hån (se även Mika 2:4; Hab. 2:6) mot Babylons kung. Det är uppenbarligen poetiskt, inte avsett som bokstavligt, eftersom det skildrar hur döda kungar hälsar på sin nya kollega i dödsriket (Jes. 14:9, 10), där maskar och likmaskar är hans bädd (Jes. 14:11). Detta är helt enkelt Herrens dramatiska sätt att tala om för den stolte kungen att han ska bli förödmjukad, precis som andra högmodiga kungar före honom. Det är ingen kommentar om de dödas tillstånd!

`Hur kan Jes. 14:12–14 tillämpas på kungen av Babylonien?`

De babyloniska kungarna led inte av någon brist på självförtroende (Dan. 4, 5). Men att sträva efter att ”bli som den Högste” (Jes. 14:14) bör vara bortom även det mest extravaganta egot. Kungarna gjorde anspråk på starka relationer till sina gudar men var ändå underkastade dem. Detta demonstrerades dramatiskt varje år på den femte dagen av det babyloniska nyårsfirandet då kungen förutsattes lägga av sig sina kungliga emblem innan han nalkades Marduks staty för att hans kunglighet skulle återbekräftas. Tanken att ersätta ens en mindre gud skulle ha betraktats som tokig och självskadande.

Liksom i Jes. 14 identifieras också i Hes. 28 en härskare i en stad som utmanar himlen i sin arrogans. Även här går beskrivningen bortom en jordisk monarks och det blir tydligare vem Gud syftar på. Den stolte potentaten var i Edens trädgård; han var en smord, beskyddande kerub på Guds heliga berg; han var fullkomlig från den dag då han skapades fram tills att synd fanns hos honom. Han kastades ut av Gud, och till slut kommer han att utplånas i eld (Hes. 28:12–18). Om de här uttrycken tillämpas på någon mänsklig varelse är de så fantasifulla att de i det närmaste mister sin mening. Men Upp. 12:7–9 talar om en mäktig varelse som kastades ut ur himlen med sina änglar: ”den stora draken, ormen från urtiden, han som kallas Djävul och Satan, han som förför hela världen” (Upp. 12:9), och som bedrog Eva i Eden (1 Mos. 3).

Satan har en högmodig fantasi: ”Du blev högmodig och sade: ’Jag är en gud. Jag sitter på en gudatron mitt i havet. Men även om du inbillar dig att du är gudomlig, så är du människa och inte gud” (Hes. 28:2). Till skillnad från Kristus kommer Satans död att visa att han inte är någon gud. Han kommer att gå under mitt i eldsjön (Upp. 20:10) och aldrig hemsöka universum igen.

`Jämför Jes. 14:13, 14 med Matt. 11:29; Joh. 13:5 och Fil. 2:5–8. Vad säger denna kontrast oss om Guds karaktär i motsats till Satans? Vad säger kontrasten oss om hur Herren ser på högmod, arrogans och självupphöjelse?`