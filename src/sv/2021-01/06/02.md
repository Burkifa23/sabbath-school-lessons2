---
title:  Folkens dom 
date:  31/01/2021
---

Jes. 13:1 börjar med att nämna Jesaja som författare (jfr 1:1; 2:1). Det verkar också påbörja en ny del av hans bok. Kapitlen 13–23 innehåller domsord mot olika nationer. Vi ska se på dem.

`Varför börjar profetiorna mot nationerna med Babylon?`

Jes. 10:5–34 har redan meddelat en dom över Assyrien, som utgjorde det största hotet på Jesajas tid. Jes. 14:24–27 upprepar kort Herrens plan att krossa Assyrien, men kap. 13–17 handlar mest om andra hot, varav Babylonien är det viktigaste.

Babylonien gynnades av ett rikt kulturellt, religiöst och politiskt arv. Senare växte det fram som en supermakt som besegrade Juda och förde folket i exil. Men utifrån ett mänskligt perspektiv på Jesajas tid var det inte alldeles uppenbart att Babylonien skulle hota Guds folk. Under en stor del av Jesajas verksamhet härskade Assyrien över Babylon. Från 728 f.Kr. när Tiglath-Pileser III intog Babylonien och utropades som kung över Babylonien under regentnamnet Pul (se 2 Kung. 15:19; 1 Krön. 5:26) återerövrade de assyriska kungarna Babylonien flera gånger (710, 702, 689 och 648 f.Kr.). Men Babylonien blev till slut en stor supermakt i regionen som kom att förstöra Judariket.

`Läs Jes. 13. Lägg märke till det starka språkbruket. Varför gör den kärleksfulle Guden detta eller tillåter att det händer? Visst drabbas också många oskyldiga (Jes. 13:16) av lidande! Hur förstår vi att Gud handlar på det sättet? Vad säger dessa texter och alla texter i Bibeln som talar om Guds vrede mot synd och ondska oss om syndens och ondskans hemska natur? Är inte det faktum att kärlekens Gud agerar på detta sätt tillräckligt belägg för oss för att visa hur ond synden är? Vi måste komma ihåg att det är Jesus som talar dessa varningens ord genom Jesaja, samme Jesus som förlät, helade, vädjade och manade syndarna att vända om. På vilket sätt har du själv kommit att förstå denna aspekt av den kärleksfulle Guden? Fråga dig själv också: Kan denna vrede faktiskt härstamma från hans kärlek? I så fall, hur? Eller se på det utifrån ett annat, korsets, perspektiv, där Jesus själv bar världens synd, led mer än någon någonsin lidit, även mer än de ”oskyldiga” som lidit p.g.a. folkets synder. På vilket sätt kan Kristus lidande på korset bidra till svar på dessa svåra frågor?`