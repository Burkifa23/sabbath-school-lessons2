---
title:  Missionsnytt
date:  05/02/2021
---

#### Gud räddade Fatima och hennes väninna

När den första explosionen kom i juli 2020, före den stora explosionen som förstörde stora delar av Beirut, befann sig Fatima och hennes väninna i en affär i Beirut.

Fatima är flykting från Syrien. Hon arbetar på ADRA:s lärcenter för 150 flyktingbarn, och hon och hennes väninna skulle ner till staden för att handla lite undervisningsmaterial innan skolan började. Tanken var att Fatimas väninna skulle vara vid lärcentret just den dagen för att hjälpa till att ställa allt i ordning. Men istället hade Fatima övertalat henne att följa med ner till staden först, och att de tillsammans skulle börja ställa iordning dagen efter.

När den första smällen hördes fick Fatima en flashback till tiden då hennes hem i Syrien förstördes av bomberna. Hon och familjen förlorade allt. Det var därför de befann sig i Libanon som flyktingar, ett land där det finns över 1,5 miljoner flyktingar bland en inhemsk befolkning på fyra miljoner människor.

Kvinnorna hade tänkt gå till en annan affär men hade bestämt sig för att besöka denna butik först, en affär som visade sig ha en källare. När Fatima hörde den första explosionen blev hon förlamad i en bråkdel av en sekund. Sedan tog hon reflexmässigt snabbt med sig sin väninna ner i källaren. När nästa explosion kom var de i säkerhet, trots att affärer och hus runt omkring dem blev fullständigt söndertrasade.

Hur länge de befann sig i källaren är svårt att säga. Men den förödelse som mötte dem när de kom upp ur källaren en bra stund senare var som en mardröm. Kunde detta verkligen ha hänt i ett land som Fatima idag ser som sitt andra hem, ett fredligt land, ett land som är vackert och en sådan kontrast till hennes krigshärjade Syrien! Där och då var kvinnorna säkra på att det var bomber som hade regnat över Beirut.

Hon och väninnan tog sig så fort de kunde till lärcentret, och scenen som mötte dem där var förfärande! ADRA:s lärcenter ligger 15 km från explosionens epicentrum, men borden där fyra- till sjuåringarna normalt brukade sitta var täckta av glassplitter och förstörelse! Tanken på att barnen kunde ha varit där när detta hände eller att de själva först hade planerat att arbeta där just den dagen sände kalla kårar genom de båda kvinnorna. Där de stod tackade de Gud, både för att han hade räddat dem när de var mitt i händelsernas centrum och för att barnen inte hade varit där. Om de hade varit det skulle många av dem ha blivit skadade eller kanske dödade!

”Jag ber att Gud ska hjälpa Libanon och våra barn som ser lärcentret som sin andra familj. Här känner de trygghet. Här kan de få en någorlunda normal vardag, och här kan de bearbeta sina traumatiska upplevelser. Detta blir ännu viktigare nu när denna explosion har drabbat ett land de ansett som fredligt”, säger Fatima, som själv är fast besluten att hjälpa barnen att få tillbaka hoppet om en bättre framtid.