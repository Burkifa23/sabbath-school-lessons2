---
title:  Guds vredes piska 
date:  26/01/2021
---

Detta textavsnitt förklarar Jes. 9:1–5 som förutsäger befrielsen av det eländiga, ängsliga folket som hade litat på det ockulta och blivit offer för ett militärt anfall och förtryck: ”förtryckarens piska bryter du sönder, som den dag då Midjan besegrades” (Jes. 9:4).

`Läs om Guds folks lidanden i texterna ovan. Jämför med förbannelserna i 3 Mos. 26:14–39. Varför straffade Gud sitt folk stegvis i stället för på en gång? Vad antyder detta om hans karaktär och mål?`

Hade Gud velat förgöra sitt folk kunde han ha överlämnat dem åt assyrierna på en gång. Men han är tålmodig ”eftersom han inte vill att någon skall gå förlorad utan att alla skall få tid att omvända sig” (2 Pet. 3:9). Som på domartiden lät nu Gud Juda och Israels folk uppleva några konsekvenser av sin dårskap så att de skulle förstå vad de gjorde och få en chans till ett bättre val. När de höll fast vid sin ondska och förhärdade sina hjärtan mot honom och hans vädjanden som han sände genom sina budbärare drog han bort sitt beskydd. Men de fortsatte att göra uppror. Denna cykel upprepades i en nedåtgående spiral tills det inte fanns någonting mer Gud kunde göra.

`Läs Jes. 9:8–10:2. Vilka synder är folket skyldiga till? Mot vem? Vem är skyldig bland dem?`

Det vi ser här och i hela Bibeln är den fria viljans verklighet. Gud gjorde människorna fria (det var förutsättningen för att människorna verkligen skulle kunna älska honom). I friheten ingår möjlighet att göra fel. Nu och då försöker Gud övertala oss genom att visa sin kärlek och karaktär, men han låter oss också möta frukten av våra felaktiga beslut, t.ex. smärta, lidande, fruktan, olyckor osv. för att hjälpa oss att inse vad det leder till om vi vänder oss bort från honom. Men hur ofta får inte ens dessa saker människor att lägga bort synden och komma till Herren! Den fria viljan är underbar; vi skulle inte kunna vara människor utan den. Men ve dem som använder den fel.

`Har du upplevt att lidande i ditt liv har kunnat vända livet i en positiv riktning?`