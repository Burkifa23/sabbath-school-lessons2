---
title:  Fredsfursten
date:  23/01/2021
---

> <p>Nyckeltext</p>
> ”Ty ett barn har fötts, en son är oss given. Väldet är lagt på hans axlar, och detta är hans namn: Allvis härskare, Gudomlig hjälte, Evig fader, Fredsfurste” (Jes. 9:6).

### Veckans Huvudtexter
Jes. 9:1–5; 9:6, 7; 9:8–10:34; 11; 12:1–6.

”Dr Robert Oppenheimer, som ledde utvecklingen av den första atombomben, vittnade inför en kongresskommitté [i USA]. De frågade honom om det fanns något försvar mot vapnet. ’Javisst’, svarade den store fysikern.

’Och det är … ’

Dr Oppenheimer såg på den tysta, förväntansfulla publiken och sade mjukt: ’Fred’ ” (sammanställt av Paul Lee Tan: Encyclopedia of 7,700 Illustrations: Signs of the Times, Rockville, Md.: Assurance Publishers, 1979, s. 989).

Fred är en diffus dröm för mänskligheten. Man har uppskattat att sedan början av den nedskrivna historien har det varit fred i världen bara ungefär 8 % av tiden. Under dessa år har åtminstone åttatusen överenskommelser brutits (Paul Lee Tan, s. 987, modifierat). Under ett halvt sekel efter första världskriget, som var tänkt vara ett krig som skulle göra slut på alla krig, rådde det fred under två minuter för varje år av krig.

I sitt testamente från 1895 bestämde Alfred Nobel att en del av arvet efter honom skulle användas till ett pris till dem som på ett anmärkningsvärt sätt bidrar till fred. Men under de senaste åren har även några av dem som vunnit Nobels fredspris varit inblandade i våldsamma konflikter.

Den här veckan ska vi läsa om den enda som kan komma med sann och bestående fred.