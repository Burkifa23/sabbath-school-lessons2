---
title:  ”Du gav mig tröst” 
date:  28/01/2021
---

Jes. 12 är en kort psalm, en lovsång, till Gud för hans nådiga och mäktiga tröst. Psalmen presenteras som om den sjöngs av en av dem som räddats från fångenskapen. Den jämför räddningen med den utlovade befrielsen av hebreerna från Egypten i 2 Mos. (se Jes. 11:16). Psalmen liknar Moses och israeliternas sång när de räddades från faraos armé vid Sävhavet (se 2 Mos. 15).

`Jämför denna sång med Upp. 15:2–4, Moses och Lammets sång. Vad lovprisar de båda Gud för?`

Jes. 12:2 är nära att identifiera den kommande befriaren med Jesus. Den säger: ”Gud är min räddning” och ”han räddade mig”. Namnet Jesus betyder ”Herren räddar/är räddning” (jfr Matt. 1:21).

`Vad betyder tanken i namnet Jesus, att Herren är räddning?`

Herren räddar inte bara (Jes. 12:2), utan han själv är räddning. Israels Heliges närvaro mitt ibland oss (Jes. 12:6) är allting för oss. Gud är med oss! Jesus inte bara gjorde under utan han ”blev människa och bodde bland oss” (Joh. 1:14; kursiv tillagd). Han bär inte bara våra synder på korset utan han blev synd för vår skull (2 Kor. 5:21). Han stiftar inte bara fred utan han är vår fred/frid (Ef. 2:14).

Inte undra på att ”folken [ska] söka sig till Jishajs rot, till honom som står som ett fälttecken för alla folk” (Jes. 11:10). När han lyfts upp på korset drar han alla till sig (Joh. 12:32, 33)! En rest ska vända om till ”Gud, den Mäktige” (Jes. 10:21, FB), som är det Barn som fötts åt oss, ”Fredsfursten” (Jes. 9:6).

`Fundera ytterligare över tanken att Jesus är vår räddning. Läs Rom. 3:24. Det står att Jesus har friköpt oss: det är något som skedde i honom, och det är genom Guds nåd vi också kan få del av den återlösningen. Återlösningen som var i honom blir alltså vår genom tron, inte genom gärningar, eftersom våra gärningar inte är goda nog för att friköpa oss. Bara genom vad Kristus gjorde och som han tillräknar oss genom tron kan vi bli friköpta. På vilket sätt ger denna sanning dig hopp och frälsningsvisshet, särskilt när du känner dig överväldigad av din egen känsla av ovärdighet?`