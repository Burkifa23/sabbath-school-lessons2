---
title:  Missionsnytt
date:  29/01/2021
---

#### Ivans dag

Livet verkade perfekt tills en dag när Ivan var 22 år gammal. Det började med att han och hans mamma grälade. Sedan ringde hans hyresvärd honom och vräkte honom från lägenheten som han hyrde i Kazan där han gick på universitetet. På eftermiddagen fick Ivan veta att han hade blivit underkänd i en examen. Och senare samma dag blev han av med körkortet. Han blev stoppad av polisen, och de upptäckte att han hade obetalda böter för fortkörning.

I domstolen fick Ivan ett val. Antingen måste han betala dubbla böter samma dag. Annars fick han sitta i fängelse i 15 dagar. Ivan kunde inte tro vilken hemsk dag han hade haft. Men medan domaren talade blixtrade plötsligt bilder av världens slut och domedagen genom Ivans sinne. ”Jag har två alternativ inför domedagen”, tänkte han. ”Och det valet behöver jag också fatta nu.”

Ivan hade inte växt upp i ett kristet hem, men han trodde på Gud. Hans mamma hade blivit kristen när Ivan var tonåring, och i ett år hade han deltagit i möten i en liten grupp med henne och andra adventister. Men sedan kom han in på universitetet och glömde Gud.

I rätten hade Ivan lyckligtvis råd att betala böterna och slippa fängelsestraff, och han fick tillbaka sitt körkort.

Men berättelsen tar inte slut där. Ivan blev sjuk och låg till sängs i tre dagar med hög feber. När han kände sig lite bättre öppnade han Bibeln. En vers i Matteus-evangeliet talade till honom: ”Sök först hans rike och hans rättfärdighet, så skall ni få allt det andra också” (Matt. 6:33).

Ivan insåg att hans studier och till och med hans familj hade blivit viktigare för honom än Gud. ”Jag vill återvända till dig”, bad Ivan. ”Jag vill att du ska vara nära mig.”

Från det ögonblicket började Ivan sätta Gud först i allt. Han bad mycket. Han läste Bibeln varje morgon och kväll. Han blev döpt och valdes till ungdoms-ledare i församlingen.

Innan Ivan gav sitt hjärta till Jesus hade han drivit en mycket framgångsrik fitnessklubb i Kazan. Efteråt slutade han med sitt engagemang där och öppnade en ny som bara jobbade med barn. I en offentlig park tränade han 20 barn gratis. Barnen märkte att Ivan älskade Jesus och började ställa frågor. En 16-årig flicka började gå i kyrkan.

När Ivan hade tagit sin civilingenjörsexamen vid universitetet kände han att Gud kallade honom till att studera teologi för att bli pastor. Han flyttade till Zaoksky Adventist University. Där är han snart klar med sina studier. Varje sommar återvänder han till Kazan för att träna barn i fitness och uppmuntra dem att bli goda medborgare. Han organiserar t.ex. aktiviteter för att hjälpa samhället som att plocka upp sopor från stadens gator.

Det har gått fem år sedan Ivans hemska dag. ”När det hände tyckte jag verkligen att det var en hemsk dag”, minns Ivan. ”Men idag ser jag på den som den mest underbara dagen i mitt liv eftersom Gud använde den för att rädda mig.”