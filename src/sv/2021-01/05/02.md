---
title:  Slutet på eländet för Galileen 
date:  24/01/2021
---

`Varför börjar Jes. 9:1 med ordet ”Men” som antyder en kontrast till det föregående?`

Jes. 8:21, 22 beskriver det hopplösa tillståndet hos dem som vänder sig till det ockulta i stället för den sanne Guden: ”överallt råder nöd och mörker, en ångestens natt, töcken utan någon ljusning” (Jes. 8:22), vart de än ser. Men det ska komma en tid då ”natten skall vika där ångest nu råder” (Jes. 9:1). Folket i området kring Galileen lyfts här fram som mottagare av den särskilda välsignelsen av ”ett stort ljus” (Jes. 9:2). Folket ska föröka sig och glädjas eftersom Gud brutit ”förtryckarens piska” (Jes. 9:4).

Området kring Galileiska sjön beskrivs här eftersom det var bland de första områdena i Israel som intogs. Som svar på Achas begäran om hjälp intog Tiglath-Pileser III Galileen och områdena som tillhörde Israel på andra sidan Jordan, förde bort en del av folket till fångenskap och gjorde områdena till assyriska provinser (2 Kung. 15:29). Jesajas budskap var att de som först tillfångatogs skulle vara de första som fick se befrielsen.

`Vem använder Gud för att befria sitt folk? Jes. 9:6, 7.`

`När och hur gick profetian i Jes. 9:1–5 i uppfyllelse? Matt. 4:12–25.`

Det är ingen tillfällighet att Jesus tidiga verksamhet skedde i Galileen, där han gav människor hopp genom att förkunna de goda nyheterna om Guds rike och genom att hela människor och även befria besatta från ockultismens slaveri (Matt. 4:24).

Här ser vi ett perfekt exempel på hur Bibeln tar händelser från Gamla testamentets tid och använder dem som förebilder för något som händer på Nya testamentets tid. Herren blandar bilder från en tidsperiod med bilder från en annan, som i Matt. 24, där Jesus smälte samman Jerusalems förstörelse år 70 e.Kr. med förstörelsen vid världens slut.

`Anta att någon frågar dig: Vad har Jesus befriat dig från? Vad skulle du då svara? Vilket personligt vittnesbörd skulle du ge om Kristus kraft i ditt liv?`