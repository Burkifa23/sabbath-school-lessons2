---
title:  En olycksbådande kärlekssång 
date:  31/12/2020
---

`Läs sången i verserna ovan. Vad är meningen med denna liknelse?`

Först i slutet, i vers 7, förklarar Gud vad liknelsen betyder. Genom liknelsen hjälper han folket att se på sig själva objektivt för att få dem att medge sitt sanna tillstånd. Gud använde detta sätt effektivt med kung David (se 2 Sam. 12:1–13). Genom att kalla liknelsen för ”kärlekssång” visar Gud sina motiv för sitt folk. Hans relation med dem härstammar från hans karaktär, som är kärlek (1 Joh. 4:8). Han förväntar sig kärlek tillbaka. Men i stället för ”söta druvor” får han ”sura”, vilket i hebreiskan innebär ”stinkande”.

`Vad menar Herren i Jes. 5:4: ”Vad mer kunde göras för min vingård, som jag inte redan har gjort?”`

I följande verser säger Gud: ”Nu skall jag låta er veta vad jag tänker göra med min vingård. Jag skall ta bort stängslet, så att den blir skövlad, jag skall riva muren, så att den blir nertrampad. Jag skall låta den förfalla” (Jes. 5:5, 6).

När vi syndar skär Gud inte omedelbart bort oss från sig själv genom att ta bort sitt beskydd och förgöra oss. Han ger oss tålmodigt ett tillfälle att få förlåtelse (se 2 Pet. 3:9). Han skär inte bort någon som svarar honom. Han vädjar så länge det finns hopp om respons. Han tar inte genast ett nej som svar, eftersom han vet att vi är okunniga och bedragna av synden. Men om han inte kommer någon vart med oss erkänner han till slut vårt val och låter oss förbli det vi valt att vara (se Upp. 22:11).

Om vi envist förkastar Guds vädjanden som han gör genom sin Ande kan vi till slut passera den punkt där ingen återvändo finns (Matt. 12:31, 32). Att vända sig bort från Kristus är farligt (Heb. 6:4–6). Gud kan inte göra mer, eftersom han respekterar vårt fria val.

`Se på tanken i Jes. 5:4: ”Vad mer kunde göras för min vingård” och se på det i ljuset av korset, där Gud offrade sig själv för våra synder och betalade i sitt kött våra brott mot hans lag. Vad mer kunde ha gjorts för oss än vad han gjorde där? På vilket sätt ger tanken på korset oss en övertygelse om frälsning och motivation att ångra oss och vända om?`