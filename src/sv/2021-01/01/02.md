---
title:  Hör, himmel! 
date:  27/12/2020
---

Jesajas bok introducerar sig själv kortfattat genom att identifiera sin författare (”Amos son”), källan till sitt budskap (en ”syn”) och sitt ämne (Juda och dess huvudstad, Jerusalem, under fyra kungars regeringstid). Boken identifierar också Jesajas främsta åhörare som folket i hans eget land under den tid han levde. Profeten talade till dem om deras eget tillstånd och öde.

Genom att nämna fyra kungar under vilkas regeringstid Jesaja var aktiv begränsar han åhörarna och binder boken till en bestämd tid med dess historiska och politiska händelser. Denna tidsram leder oss till berättelserna i 2 Kung. 15–20 och 2 Krön. 26–32.

`Läs Jes. 1:2. Vad är det väsentliga i budskapet? Vad säger Herren? Hur har denna tanke kunnat ses genom hela den heliga historien? Kan man även säga det om dagens kristenhet? Förklara varför.`

Observera att Jesajas budskap börjar: ”Hör, himmel, och lyssna, jord!” (jfr 5 Mos. 30:19; 31:28). Herren antyder inte att himlen och jorden i sig kan höra och förstå. Nej, han gör detta för att betona det han vill säga.

När en kung i det forntida Mellanöstern, som t.ex. en hettitisk härskare, gjorde en politisk överenskommelse med en mindre betydelsefull härskare hänvisade han till sina gudar som vittnen för att betona att varje brott mot överenskommelsen med säkerhet skulle uppmärksammas och bestraffas. Men när den gudomlige kungarnas Kung stiftade ett förbund med israeliterna på Moses tid hänvisade han inte till andra gudar som vittnen. Som den ende sanne Guden kallade han i stället himlarna och jorden till den uppgiften (se även 5 Mos. 4:26).

`Läs noggrant Jes. 1:1–9. Sammanfatta Judas synder. Vad var Juda skyldigt till, och vad hände p.g.a. dess skuld? Vilket hopp presenteras samtidigt i v. 9?`