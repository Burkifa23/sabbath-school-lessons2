---
title:  Att äta eller bli uppäten 
date:  30/12/2020
---

`Läs Jes. 1:19–31. Vilket tema visas här som syns i hela Bibeln?`

Lägg märke till den logiska strukturen i Jes. 1:19, 20: om folket väljer att vara villiga och lyda Gud ska de få äta av landets goda (Jes. 1:19). Om de däremot förkastar hans erbjudande om förlåtelse och återupprättelse och gör uppror mot honom ska de förtäras (ätas upp) av svärd (Jes. 1:20, FB). Valet ligger hos dem. Därmed innehåller dessa verser en villkorlig välsignelse och förbannelse.

Jes. 1 upprepar och tillämpar Moses ord från 5 Mos. 30:19, 20 vid tiden då förbundet stiftades med Israels folk: ”Jag tar i dag himmel och jord till vittnen på att jag har ställt dig inför liv och död, välsignelse och förbannelse.”

`Se på dessa ord som uttalades av Mose. Lägg märke till att det inte finns någon medelväg. Det är antingen liv eller död, välsignelse eller förbannelse. Varför tror du att vi bara kan välja mellan dessa två? Varför kan det inte finnas någon kompromiss?`

Dessa ord som Mose uttalade sammanfattar en serie varningar, välsignelser och förbannelser som avslutar instiftandet av förbundet i 5 Mos. 27–30 (jfr 3 Mos. 26). I detta förbund ingår 1) en uppräkning av vad Gud har gjort för dem, 2) villkor/föreskrifter (bud) som folket ska följa för att förbundet ska upprätthållas, 3) hänvisning till vittnen, och 4) välsignelser och förbannelser för att varna folket för det som ska hända om de bryter mot förbundsvillkoren.

Bibelforskare har funnit att dessa punkter finns i samma ordning i politiska överenskommelser bland folk utanför Israel, som bland hettiterna. När Gud alltså stiftade förbundet med israeliterna använde han en form de förstod och underströk så starkt som möjligt naturen och konsekvenserna av den ömsesidigt bindande relation som de valde att träda in i. Förbundets potentiella fördelar var häpnadsväckande, men om Israel bröt sin överenskommelse skulle nationen få det värre än någonsin.

`Hur har du under din kristna vandring upplevt principen av välsignelser och förbannelser som de står omtalade ovan?`