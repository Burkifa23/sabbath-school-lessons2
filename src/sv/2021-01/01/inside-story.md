---
title:  Missionsnytt
date:  01/01/2021
---

#### ”Vi måste åka tillbaka”

Ljuset slocknade i bussen och värmen slutade att fungera under den kalla vinterresan. Alyona längtade efter att vara tillbaka på Zaoksky Adventist University. De andra eleverna i hennes sånggrupp som åkte med i bussen tyckte likadant. Alla var trötta och de visste inte om bussen kunde lagas. De tio passagerarna hade åkt i fem timmar och hade ytterligare sju timmars resa kvar till Minsk i Vitryssland.

Ungdomarna bestämde sig för att ringa Alyonas pappa. Han kunde mycket om att laga bilar och bussar. Han sa åt dem att stanna på nästa bensinstation och vänta på honom. Han skulle köra dit och försöka hjälpa dem.

Alyona och hennes vänner väntade på hennes pappa i fyra timmar. Sedan väntade de ytterligare två timmar medan han fixade bussen. Medan de väntade talade de med en man som arbetade på bensinstationen. Mannen var mycket snäll och gav dem örtte gratis medan de väntade.

Till slut var bussen lagad. Ungdomarna tackade Alyonas far för hans hjälp och klev på bussen för att åka vidare.

Ungefär en timme senare kände Alyona plötsligt en stark önskan att återvända till bensinstationen. Hon ville ge den snälla mannen som hade gett dem örtte ett usb-minne med boken Från mörker till ljus. Gruppen brukade ge sådana usb-minnen till människor som de träffade under sina resor.

”Vi måste åka tillbaka till bensinstationen”, sa Alyona högt. Alla i bussen stönade. ”Vi borde ge ett usb-minne till mannen som var så vänlig mot oss.”

”Ja, det borde vi ha gjort”, sa Nikita. ”Men vi ska inte åka tillbaka. Vi borde redan vara i Minsk.”

Några ungdomar tyckte som Alyona, andra inte. Nikita var den som mest orubbligt insisterade på att de skulle fortsätta resan. Men plötsligt ändrade han sig.

”Vi måste åka tillbaka”, sa han. ”Jag glömde min mobil på macken.”

Bussen vände. Alla blev glada, inte minst Alyona. Men Nikita sa: ”Bli inte be-sviken om han inte tar emot usb-minnet.”

Alyona bad. När bussen stannade utanför bensinstationen kom mannen ut. I handen höll han Nikitas mobil. Han hade väntat på dem.

Alyona gick fram till honom. Hon kände sig blyg, men hon räckte fram usb-minnet.

”Du har varit så snäll mot oss”, sa hon. ”Vi är kristna och tror på Jesus. Vi vill ge dig den här lilla gåvan. Kanske kommer den att hjälpa dig i livet.”

Mannens log. ”Tack så mycket!” sa han. ”Jag kommer definitivt att läsa den.”

Alyona vet inte om mannen höll sitt löfte, men hon är inte orolig. Alyonas del var bara att ge mannen usb-minnet. Det var den heliga Andens uppgift att tala till hans hjärta och påminna honom om hans löfte.

”Det finns ingen anledning att vara rädd för att berätta om Jesus”, säger Alyona. ”Vi ska inte underskatta den heliga Andens kraft. Han är mycket mäktig. Människor är också snällare än vi tror, och de vill faktiskt höra om Jesus.”