---
title:  Ingenting att frukta när vi frutar Gud 
date:  20/01/2021
---

I sitt första tal vid sin installation riktade sig den amerikanske presidenten Franklin D. Roosevelt till en nation som var missmodig på grund av den stora depressionen: ”Det enda vi behöver frukta är fruktan själv” (U.S. Capitol, Washington, D.C., 4 mars 1933). Jesajas budskap till ett deprimerat folk är: ”Vi har inget annat att frukta när vi fruktar Gud själv.”

Gud varnade Jesaja att inte frukta det som hans folk fruktade utan bara frukta honom (Jes. 8:12, 13). Detta är ett viktigt tema i Bibeln. T.ex. i Upp. 14:6–12 förkunnar tre änglar ett världsomfattande budskap: frukta Gud och ge honom äran, i stället för att frukta och ära någon jordisk odjursmakt som beskrivs i kap. 13.

`Hur förstår du tanken att vi ska ”frukta” Gud, särskilt i ljuset av budet att vi också ska älska honom (Matt. 22:37)?`

Sann fruktan för Gud som är helig betyder att man erkänner honom som den yttersta makten i världsalltet. Oavsett om man älskar honom eller inte besegrar en sådan fruktan all annan fruktan. Om han är för dig kan ingen röra vid dig utan hans tillåtelse. Om han är emot dig eftersom du gjort uppror mot honom kan du fly, men du kan inte gömma dig!

`Motsäger inte tanken att vi ska frukta Gud det som står i Joh. 4:18? ”Rädsla finns inte i kärleken, utan den fullkomliga kärleken fördriver rädslan, ty rädsla hör samman med straff, och den som är rädd har inte nått kärlekens fullhet.”`

Det finns olika sorters fruktan. Om någon med vördnadsväckande makt är din vän fruktar du inte den personen i bemärkelsen att han/hon skulle skada dig. Men du har en känsla av fruktan i den bemärkelsen att du känner till och respekterar den människans makt och gränserna för er relation.

`Som kristna ska vi inte älska det som finns i världen, det som världens människor älskar (1 Joh. 2:15). Om vi fortsätter i samma tankebana, kan det då finnas något som världen fruktar men som vi som kristna inte bör frukta? Vad är det i så fall, och varför bör vi inte frukta det? Vad finns det samtidigt som världen inte fruktar men som vi som kristna bör frukta? Se t.ex. Matt. 10:28; Jer. 10:2, 3.`