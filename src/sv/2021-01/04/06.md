---
title:  ”Fråga de dödas andar …” 
date:  21/01/2021
---

`Läs avsnittet ovan. Vad handlar det om? Vad har detta med kung Achas att göra?`

Achas var djupt involverad i en form av hednisk religion (2 Kung. 16:3, 4, 10–15; 2 Krön. 28:2–4, 23–25) som var nära sammankopplad med det ockulta (jfr 5 Mos. 32:17: De offrade åt demoner; 1 Kor. 10:20). Olika aspekter av modern häxkraft har slående paralleller med ritualer från det forntida Mellanöstern, vilket gamla utombibliska skrifter vittnar om. Mycket av dagens praxis inom New Age är helt enkelt en återupprepning av dessa gamla ockulta sedvänjor.

Jesajas beskrivning av hopplösheten som är ett resultat av att man har litat på andra andar i stället för Herren (Jes. 8:21, 22) passar väl in på Achas (jfr 2 Krön. 28:22, 23). Jesaja hänvisar till dem som blivit rasande och förbannade sin kung (Jes. 8:21). Detta borde ha varnat Achas – eftersom han lett folket till det ockulta skulle de förbanna honom. När Achas sedan dog gjorde man faktiskt ett undantag när det gällde hans begravning på grund av att det inte fanns någon respekt för honom: ”man lade honom inte i Israels kungars gravar” (2 Krön. 28:27).

`Vad säger dessa texter om det ockulta? 3 Mos. 20:27; 5 Mos. 18:9–14.`

Avståndstagande från det ockulta handlar om lojalitet mot Gud. 1 Krön. 10:13, 14 tillämpar denna princip på kung Saul: ”Saul dog därför att han hade varit trolös mot Herren och inte följt Herrens befallning. Han hade också frågat en ande till råds och inte Herren; därför dödade Herren honom och överförde kungamakten till David, Jishajs son.”

`Se dig omkring i ditt eget liv, på inflytanden runt omkring dig. På vilka subtila sätt är du utsatt för ockulta principer och olika uttryck för spiritism? Om du inte helt kan undvika dem, vad kan du göra för att minimera deras inflytande över dig eller din familj?`