---
title:  Uppfylld profetia 
date:  17/01/2021
---

I Jes. 7:14–16 är Immanuel ett tecken kopplat till ett särskilt dilemma för Achas: innan barnet Immanuel var gammalt nog att välja mellan olika slags mat ”skall det land vars båda kungar du fasar för lämnas öde” (Jes. 7:16). Detta syftar på länderna och kungarna av Syrien och norra Israel (se Jes. 7:1, 2, 4–9) och upprepar Guds löfte att deras makt snart skulle vara borta.

`Varför nämner Jesaja ”grädde och honung” som pojken skulle äta? Jes. 7:15.`

Skörden och fälten i Juda skulle förstöras av assyrierna (Jes. 7:23–25). Så folket, Immanuel medräknad, vem han än var (Jes. 7:14, 15), skulle tvingas att återgå till nomadernas kost (Jes. 7:21, 22). Men fastän de skulle vara fattiga skulle de ha tillräckligt för att överleva.

`När gick profetian om Syrien och norra Israel i uppfyllelse? 2 Kung. 15:29, 30; 16:7–9; 1 Krön. 5:6, 26.`

Denna profetia i Jesaja uttalades omkring 734 f.Kr. Som svar på Achas gåvor gjorde Tiglath-Pileser III vad han troligen skulle ha gjort i vilket fall som helst: han krossade koalitionen i norr, intog Galileen och området på andra sidan Jordan som tillhörde Israel, deporterade en del av folket och gjorde områdena till assyriska provinser (734–733 f.Kr.). Resten av Israel räddades när Hosea, efter att ha mördat kung Peka, underkastade sig och betalade tribut. 733 och 732 f.Kr. intog Tiglath-Pileser Damaskus, Syriens huvudstad. Så omkring 732, inom ca två år efter Jesajas förutsägelse, var Syrien och Israel definitivt slagna, och det var slutet för de två kungar som hotat Achas.

Kort efter att Shalmaneser V ersatte Tiglath-Pileser III 727 f.Kr. begick Israels kung Hosea politiskt självmord genom att göra uppror mot Assyrien. Assyrierna intog Samariens huvudstad 722 f.Kr. och deporterade tusentals israeliter till Mesopotamien och Medien, där de till slut smälte samman med lokalbefolkningarna och miste sin identitet (se Jes. 7:8; inom 65 år var Efraim inte längre ens ett folk). Gud hade förutsagt vad som skulle hända Judas fiender, men hans poäng till Achas var att detta skulle hända i vilket fall som helst, utan att Achas behövde förlita sig på Assyrien.

`Om du levde i Nordriket medan allt detta hände skulle det ha varit lätt att förlora tron. Vad kan vi göra idag för att lära oss att bevara vår tro, så att vi kan stå fasta när morgondagens olyckor kommer? Se 1 Pet. 1:13–25.`