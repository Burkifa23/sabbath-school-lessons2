---
title:  Vad betyder ett Namn? 
date:  19/01/2021
---

Kan du föreställa dig att spela ett bollspel med Jesajas andra son? Innan du hunnit säga ”Maher shalal hash bas, kasta bollen till mig!” skulle det vara för sent. Men namnets betydelse är inte enklare: ”snart rov, strax byte” eller ”plundra fort, snabbt byte” (nuB).

`Namnets budskap har helt klart att göra med en snabb seger, men vem besegrar vem? Jes. 8:4.`

Jes. 8:1–10 bekräftar budskapet från kap. 7. Innan barnet uppnådde ett visst utvecklingsstadium skulle Assyrien ta krigsbyte från Syrien och norra Israel. Men Juda hade förkastat Guds budskap om trygghet som representerades av Siloaströmmens långsamt flytande vatten i Jerusalem. Därför skulle nationen överväldigas av Assyriens mäktiga styrka som representerades av den stora Eufratflodens översvämning.

Eftersom Achas vände sig till Assyrien syftade namnen på Jesajas söner på Juda samt norra Israel: ”snart rov, strax byte”, men ”en rest vänder om”. Varför fanns det fortfarande hopp? Eftersom Assyrien skulle fylla Immanuels land (Jes. 8:8) hade de fortfarande löftet att ”Gud är med oss” (Jes. 8:10). Vad vi faktiskt ser här är ett tema som genomsyrar hela Jesajas bok. Det skulle komma domar över Guds fiender både i Juda och i andra nationer i form av militära katastrofer, lidande och exil. Ändå skulle Herren vara med de trogna överlevande bland sitt folk och återupprätta dem i deras land.

`Varför berättar Jesaja att han lagenligt registrerade barnets namn och hade en äktenskaplig relation med sin hustru (”profetissan”)? Jes. 8:1–3.`

Tidpunkten då denne son föddes var central på grund av hans betydelse som ett tecken. Som det var med tecknet Immanuel, från tidpunkten då han blev till och föddes fram till tidpunkten då Assyrien slog Syrien och Israel skulle det gå mindre tid än vad det skulle ta för pojken att uppnå ett tidigt utvecklingsstadium, i detta fall att kunna säga pappa eller mamma (Jes. 8:4). När Jesaja lagenligt registrerade pojkens namn redan innan befruktningen gjorde han barnet och hans namn till en offentlig profetia som kunde prövas av kommande händelser.

`Trots sitt folks upprepade misstag var Herren fortfarande villig att rädda dem. Hur kan vi ta denna princip och tillämpa den på oss personligen, särskilt när vi felar och faller i vårt eget andliga liv?`