---
title:  Missionsnytt
date:  22/01/2021
---

#### Äntligen vänner

Masha var fem år gammal när hennes storasyster blev döpt. De bodde i staden Novokuznetsk i Sibirien. Masha såg på medan hennes syster steg ner i vattnet. Hon hörde hur pastorn och församlingsmedlemmarna gratulerade systern efter dopet. Masha tyckte att dopet var en underbar högtid och såg fram emot att själv blir döpt.

När Masha fyllde sex år bestämde hon sig för att hon var stor nog för att bli döpt. Eller kanske inte, förresten. Tio år lät mer rimligt.

Åren gick. När Masha snart skulle fylla tio år kom hon ihåg sitt beslut och berättade om det för pastorn. Pastorn blev glad och sa att hon var välkommen att vara med i dopklassen tillsammans med åtta andra barn som var äldre. Klassen var mycket intressant. Men ett år senare, när Masha var elva år, flyttade pastorn till en annan församling. Den nya pastorn tyckte inte att det var dags för henne att bli döpt. ”Jag är ledsen, men du är för ung”, sa han.

Masha blev mycket besviken. Hon pratade inte ens med pastorn på länge. Men när hon hade fyllt tolv år försökte hon igen. Den här gången sa pastorn att hon fick vara med i hans dopklass. Masha deltog i fyra månader. Men av någon anledning kändes klassen inte lika intressant som förr. Allt Masha kunde tänka på var hur pastorn hade vägrat att döpa henne. Hon slutade gå i dopklassen och funderade på att sluta gå i kyrkan.

Utanför församlingen hade inte Masha många vänner, och hon trivdes inte i skolan. Framtiden kändes bara grå. Men en dag frågade Mashas mamma henne om hon ville börja på Zaoksky-skolan. Det är Adventistsamfundets dag- och internatskola i Ryssland. ”Varför inte”, tänkte Masha. ”En ny start med nya människor skulle kanske vara bra.”

Sommaren innan skolterminen började var Masha 16 år. Då blev hon äntligen döpt. Men den enda orsaken till det var att hon hade märkt på sommarlägret att hon verkade vara den enda tonåring som inte var döpt.

Masha hade svårt att få vänner på Zaosky-skolan. Under de första veckorna kände hon sig ledsen och ensam. Då märkte en teologistuderande vid Zaosky-universitetet, som delar skolområdet med Mashas skola, hennes ensamhet och blev vän med henne. ”Gud känner våra behov”, sa han. ”Han är nära och vi kan prata med honom som med en vän.”

Masha bestämde sig för att försöka prata med Gud. ”Förlåt mig för att det har gått så länge sedan jag har pratat med dig”, sa hon och grät. ”Och det var fel av mig att bli arg på pastorn som vägrade att döpa mig.”

Medan Masha bad fick hon frid. Och för första gången i sitt liv upplevde hon att Gud var nära henne och verklig.

”Jag har alltid längtat efter att få vänner”, säger Masha. ”Och nu har jag en bästa vän som jag kan prata med när som helst och som jag inte behöver leta efter när jag få lust att prata.”