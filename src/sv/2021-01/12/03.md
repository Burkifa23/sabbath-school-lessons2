---
title:  Vem är förlåten? 
date:  15/03/2021
---

Jes. 59 presenterar en häpnadsväckande bild av syndens problem. Lyckligtvis presenterar Bibeln också hoppet om återlösning.

Hur många av oss har syndat? Bibeln är entydig: alla. Återlösningen kan därför inte grunda sig på avsaknad av synd, utan den måste grunda sig på förlåtelsen (Jer. 31:34). Paulus håller med. Alla har syndat (Rom. 3:9–20, 23), så utifrån det kan det inte finnas någon skillnad (Rom. 3:22). De som är rättfärdiggjorda kan dömas som rättfärdiga bara därför att de genom tron får Guds rättfärdighet som en gåva genom Kristus offer.

`Läs Rom. 3:21–24. Hur blir vi frälsta? Vilket hopp ger dessa verser oss inför domen?`

De flesta tänker att frågan vid domen är: Vem har syndat? Men det är inte en fråga som behöver ställas eftersom alla har syndat. Nej, frågan är: Vem är förlåten? Gud är rättfärdig när han ”gör den rättfärdig som tror på Jesus” (Rom. 3:23). Den avgörande faktorn vid domen är: Vem har fått och fortsätter att få förlåtelse genom att tro på Jesus?

Det är visserligen sant att vi döms för gärningar, men inte i betydelsen att gärningarna kan rädda oss. I så fall skulle tron vara meningslös (Rom. 4:14). Däremot visar våra gärningar om vi verkligen blivit frälsta (Jak. 2:18).

`Varför kan inte gärningar rädda oss, varken nu eller i domen? Rom. 3:20, 23.`

Det är för sent för goda gärningar eller lydnad av lagen i syfte att rädda någon. Lagens syfte i en syndig värld är inte att rädda utan peka på synden. Nej, det är ”tron, som får sitt uttryck i kärlek” (Gal. 5:6), som är avgörande i vår räddning. Det är kärleken som gjutits i hjärtat genom Guds Ande (Rom. 5:5) som visar att människan har en levande tro på Jesus (se även Jak. 2:26).

Gärningarna är ett yttre uttryck, en mänsklig manifestation av en frälsande tro. Därför är en sann kristen upplevelse en där tron uttrycks genom daglig överlåtelse till Herren. Den överlåtelsen visar sig genom lydnad för lagen. I domen använder Gud gärningar som bevis inför sina skapade varelser eftersom de, till skillnad från Gud, inte kan läsa tankar av tro. Men för en omvänd människa är det bara de gärningar som följer efter omvändelsen, när livet får kraft av Kristus och den heliga Anden, som är relevanta vid domen. Det syndiga livet före omvändelsen har redan tvättats bort av Lammets blod (se Rom. 6).