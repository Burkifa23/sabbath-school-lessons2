---
title:  Missionsnytt
date:  19/03/2021
---

#### ”Vad ska jag göra åt Matvei?”

Läraren Ljudmila var inte säker på hur hon kunde hjälpa sexårige Matvei. Han var en av de små ettorna som nyligen hade börjat sitt första skolår vid Adventistsamfundets skola i Bucha i Ukraina.

När Matvei hade en fråga under en språklektion satt han inte tyst och räckte upp handen som de andra barnen redan hade lärt sig göra. Istället ställde han sig upp och ropade frågan till Ljudmila.

”Var ska jag skriva?” kunde han fråga.

Under mattelektionerna satt han inte heller tyst och räckte upp handen när han ville fråga något.

”Vilken sida är vi på i läroboken?” ropade han.

Ljudmila försökte förklara för Matvei att han måste sitta tyst och räcka upp handen när han hade en fråga. Men han verkade inte förstå. Hans rop störde de andra barnen i klassen.

Barnen i ettan blev snabbt vänner med varandra. Utom Matvei som hade svårt att få vänner. Ibland struntade han i de andra barnen, ibland grälade han med dem. Om han inte gillade något som de sa knuffade han dem eller slog dem.

Så Ljudmila visste inte vad hon skulle ta sig till med Matvei. Detta var hennes första lärarjobb efter att hon hade tagit sin lärarexamen vid universitetet. Hon ville hjälpa pojken att lära sig och få vänner. Hon försökte göra lektionerna mer intressanta. Hon försökte prata med Matvei. Ingenting hjälpte. När hon kom hem från skolan en dag, bara några veckor in på läsåret, bad hon till Gud.

”Gud, jag ber dig om tålamod och visdom för att hitta ett sätt att hjälpa detta barn”, bad hon.

På morgonen bad hon igen.

”Gud, led mig medan jag undervisar i dag”, sa hon. ”Visa mig hur jag ska arbeta med Matvei och hur man undervisar honom. Hjälp mig att vara en bra lärare för alla barnen.”

I sex veckor bad Ljudmila för Matvei varje morgon och varje kväll. En dag märkte hon en stor förändring i klassrummet. Matvei ställde sig inte upp och skrek. Istället satt han tyst och räckte upp handen. Han slutade ignorera, knuffa och slå de andra barnen. Istället talade han vänligt till dem.

Matvei märkte att en av de andra pojkarna hade tappat bort sin penna och kunde inte göra sitt skolarbete.

”Här”, sa Matvei. ”Ta min.”

Ljudmila blev glad. Matvei hade bara en penna, och den gav han gav bort. En annan pojke såg att Matvei behövde en penna och gav honom en av sina.

Matvei började få vänner. Barnen gillade honom. Han var snäll och generös. Han var villig att dela med sig av det lilla han hade.

För Ljudmila var detta en viktig läxa.

”Jag förstod att vi alla är Guds barn”, säger hon. ”Gud visar oss alla obegränsat tålamod och kärlek. Gud arbetar under hela vårt liv för att undervisa oss och förfina våra karaktärer. Han gjorde ett underverk i mitt liv. Jag trodde aldrig att han kunde förändra Matvei så snabbt.”

Hon tillägger: ”Jag förstod att när vi gör allt vi kan gör Gud det som är omöjligt för oss.”