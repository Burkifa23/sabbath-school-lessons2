---
title:  ”Ett nådens år från Herren” 
date:  17/03/2021
---

`Vem talar i Jes. 61:1?`

Guds Ande vilar över denne smorde person, vilket innebär att han är en messias eller Messias. Han är sänd för ”att frambära glädjebud till de betryckta och ge de förkrossade bot, att förkunna frihet för de fångna, befrielse för de fjättrade” (Jes. 61:1). Vem låter det som att han är? Jämför Jes. 42:1–7, där Guds Tjänare beskrivs i mycket liknande ordalag.

Jes. 61:2 talar om ”ett nådens år från Herren”. Messias, som är smord som en Kung av Davids ätt och en Befriare, förkunnar ett speciellt år av gudomlig välvilja vid tiden då han förkunnar frihet. Jämför 3 Mos. 25:10 där Gud befaller israeliterna att förkunna frihet under det heliga femtionde året: ”Det skall vara ett friår för er: var och en skall få tillbaka sin egendom och få komma tillbaka till sin släkt.” Det innebär att de som tvingats sälja sin fäderneärvda mark eller bli tjänstefolk för att överleva svåra tider (3 Mos. 25:25–55) kunde göra anspråk på sin mark och sin frihet. Eftersom friåret började med hornstötar på försoningsdagen (3 Mos. 25:9) har vi tagit upp detta avsnitt tidigare i samband med Jes. 58.

”Ett nådens år från Herren” i Jes. 61:2 är en sorts friår, men det innebär inte bara att man följer 3 Mos. 25. Detta år tillkännages av Messias, Kungen, när han uppenbarar sig själv genom att verka för frihet och återupprättelse. Detta liknar vad vissa forntida mesopotamiska kungar gjorde. Under sina första regeringsår främjade de social omsorg genom att förkunna frihet från skulder. Messias verksamhet går långt bortom lagen i 3 Mos. 25. Han inte bara ”förkunnar frihet för de fångna” utan ger de förkrossade bot, tröstar de sörjande och leder dem till återupprättelse (Jes. 65:1–11). Förutom att han förkunnar ”ett nådens år från Herren” förkunnar han också ”en hämndens dag från vår Gud” (Jes. 61:2).

`När gick Jesajas profetia i uppfyllelse? Luk. 4:16–21. På vilket sätt uppfylldes den? Vi är ju inte Jesus, men vi ska representera honom. Vad finns det i Jes. 61:1–3 som vi kan göra?`