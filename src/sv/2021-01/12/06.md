---
title:  ”En hämndens dag från vår Gud” 
date:  18/03/2021
---

`Mitt bland alla goda nyheter i Jes. 61 förkunnar Messias Guds hämnd? Varför gör han det? När går den profetian i uppfyllelse?`

När Jesus, Messias, var i Nasaret läste han Jes. 61 fram till ”att förkunna ett nådens år från Herren” (Jes. 61:2; Luk. 4:19). Där stannade han och sade: ”I dag har detta skriftställe gått i uppfyllelse inför er som hör mig” (Luk. 4:21). Medvetet undvek han att läsa de följande orden i samma vers: ”en hämndens dag från vår Gud” (Jes. 61:2). För när Jesus kom med goda nyheter, frihet och tröst, och började släppa fångarna fria från Satans tyranni, var hämndens dag ännu inte inne. I Matt. 24 (jfr Mark. 13; Luk. 21) förutsade Jesus för sina lärjungar att Guds dom skulle komma i framtiden.

I Jes. 61 är dagen för Guds hämnd verkligen ”Herrens dag”, ”den stora och fruktansvärda” (Joel 2:31; Mal. 4:5). Den ska gå i uppfyllelse när Kristus kommer tillbaka för att befria jorden från orättfärdighet genom att besegra sina fiender och befria den förtryckta återstoden av sitt folk (Upp. 19; jfr Dan. 2:44, 45). Fastän Kristus förkunnade början av ”ett nådens år från Herren” skulle det kulminera först vid hans andra ankomst.

`Hur får man ihop bilden av en kärleksfull Gud med en Gud som utlovar hämnd? Skulle hämnden kunna vara ett uttryck för kärleken? I så fall, hur? Förklara hur du tänker.`

Fastän Jesus har sagt att vi ska vända den andra kinden till (Matt. 5:39) är han på andra ställen mycket tydlig med att rättvisa och straff också ska mätas ut (Matt. 8:12). Fastän Paulus sade: ”Se till att ingen lönar ont med ont” (1 Thess. 5:15) sade han också att Herren uppenbarar sig från himlen ”i lågande eld, för att utkräva hämnd på dem som inte erkänner Gud” (2 Thess. 1:8).

Bara Herren i sin oändliga visdom och nåd kan utdela både rättvisa och hämnd på ett helt rättvist sätt. Mänsklig rättvisa och hämnd innebär alltid misstag, brister och mänsklig inkonsekvens. Guds rättvisa kommer naturligtvis utan några av dessa begränsningar.

`Skulle du mest önska hämnd om: 1) Någon skadar en person som du inte älskar, eller 2) någon skadar en som du älskar? Vilket samband finns det mellan Guds kärlek till oss och varningarna för hämnd?`