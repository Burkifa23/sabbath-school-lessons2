---
title:  Syndens verkningar 
date:  14/03/2021
---

I Jes. 58:3 frågade folket Gud: ”Ser du inte att vi fastar? Märker du inte hur vi späker oss?”

Som kontrast antyder Jes. 59:1 en annan fråga, något i stil med: ”Varför ropar vi till Herren att han ska rädda oss, men han gör det inte? Varför gråter vi inför honom, men han hör inte?” Jesaja svarar att Gud kan rädda och höra (Jes. 59:1). Att han inte gör något av det är en helt annan fråga.

`Läs Jes. 59:2. Vad är anledningen till att Gud inte gör något?`

Gud väljer att ”ignorera” sitt folk, inte för att det är vad han vill utan därför att ”det är era synder som skiljer er från er Gud” (Jes. 59:2). Det här är ett av Bibelns tydligaste uttalanden beträffande syndens påverkan på relationen mellan Gud och människan. Jesaja använder resten av kap. 59 till att närmare utveckla det som kan ses genom hela den mänskliga historien: att synd kan förstöra vår relation med Herren och därmed leda till evigt fördärv. Inte för att synden driver bort Gud från oss utan för att den driver oss bort från Gud.

`Läs 1 Mos. 3:8. Vad säger texten om principen i stycket ovan?`

Synd är i första hand att avvisa Gud, att vända sig bort från honom. Synden livnär sig faktiskt på sig själv i och med att handlingen inte bara innebär att människan vänder sig bort från Gud, utan resultatet av handlingen får syndaren att vända sig ännu mer bort från Herren. Synden skiljer oss från Gud, inte därför att Gud inte vill nå ut till syndaren (hela Bibeln handlar faktiskt nästan bara om hur Gud räcker ut handen för att rädda syndare) utan därför att synden får oss att avvisa hans gudomliga erbjudanden till oss. Det är därför det är så viktigt att vi inte tolererar synd i våra liv.

`På vilka sätt har du upplevt att synd orsakar separation från Gud? Hur kan vi återupprätta relationen?`