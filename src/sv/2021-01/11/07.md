---
title:  Studiehjälp
date:  12/03/2021
---

”Ingen kan utöva verklig välgörenhet utan självförsakelse. Bara om vi lever enkelt, självförsakande och mycket sparsamt kan vi utföra det arbete vi fått som Kristi representanter. Stolthet och världsliga ambitioner måste drivas ut ur våra hjärtan. I allt vårt arbete skall vi följa samma osjälviska principer som uppenbarades i Jesu liv. På väggarna i våra hem, på bilderna som hänger där, och på möblerna, borde vi läsa orden: ’Skaffa de hemlösa en boning.’ På våra garderober borde vi se skrivet, liksom med Guds finger: ’Kläd den nakne.’ I matsalen och på bordet som är dukat med ett överflöd av mat, borde vi se texten: ’Dela ditt bröd åt den hungrige.’ Jes. 58:7” (Ellen White: Hälsa för hela människan, s. 118).

**Samtalsstart**

Samtala om berättelsen på inledningssidan. Har ni upplevt något liknande?

**Förbön**

Be för all hjälpverksamhet som vi och andra kristna utför för människor i nöd.

**Sammanfattning**

I Jes. 55 och 58 vädjar profeten till sitt folk att ge upp sina egna tankar och vägar och återvända till Gud. Hans ideal för deras lycka är ju så mycket högre än deras egna. Han förlåter nådigt och vädjar sedan till den förlåtne att vara nådig. Att vara det är i harmoni med den stora försoningsdagens och sabbatens anda, eftersom Guds förlåtelse förvandlar hjärtat när den verkligen tas emot.

**Samtalsfrågor**

`Se på frågan som Jesaja ställde till folket på sin tid: ”Varför lägger ni pengar på det som inte är bröd, er lön på sådant som inte mättar?” (Jes. 55:2). Fråga er själva om vi på något sätt gör detsamma, arbetar för något som inte mättar. I så fall, hur gör vi det? Varför är det så lätt att falla i just den fällan?`

`Självförnekelse, social omsorg och sabbaten var viktiga på försoningsdagen på Jesajas tid. Är de lika viktiga i den sista tidens försoningsdag (Dan. 8:14), då Guds horn för friåret ljuder för den slutgiltiga friheten vid Kristus andra ankomst (1 Kor. 15:52; jfr 3 Mos. 25:9, 10)? Förklara ditt svar.`

`Samtala i studiegruppen om sabbatsfirande. Vad tror ni Jesaja menar när han säger att vi bör låta bli att göra det som behagar oss på sabbaten och ändå samtidigt kalla den för vår ”fröjd” (Jes. 58:13). Hur kan vi göra bådadera? Tänk på hela textsammanhanget i Jes. 58.`