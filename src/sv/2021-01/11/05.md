---
title:  Fastan som kamp 
date:  10/03/2021
---

Tio dagar efter att hornstötarna hade påmint Guds folk om att Herren är deras Kung höjer profeten sin röst likt ett horn för att deklarera att de är i uppror mot honom (Jes. 58:1). Det skedde på själva försoningsdagen när deras späkelse genom självförnekelse ska bekräfta deras lojalitet mot honom som Kung.

`Läs Jes. 58:6–12. Vilka är de handlingar som Gud anser vara verkliga självförnekande handlingar? Vilket är egentligen svårare, att hoppa över några måltider eller att använda din tid och dina pengar till att ge din stads hemlösa mat? Vad kan vi se för princip bakom dessa handlingar? Hur hör de ihop med sann tro?`

Alla kan vara religiösa och gå igenom religiösa ritualer, även de rätta ritualerna, vid rätt tid, med alla de rätta formlerna. Men det är inte det enda Herren vill. Se på Jesus liv! Hur trogen han än var med sin tids religiösa ritualer koncentrerar evangelieförfattarna sig mycket mer på hans handlingar av nåd och helande samt att ge mat och förlåtelse till dem som behövde det.

Herren söker en församling, ett folk, som förkunnar sanning för världen. Men vilket kan locka människor mer till sanningen som den är i Jesus: att strikt följa lagar om mat eller en villighet att hjälpa de hungrande? Strikt vila på sabbaten eller villighet att använda din egen tid och energi till att hjälpa dem som behöver det?

`Läs Matt. 25:40 och Jak. 1:27. Vad säger de oss?`

`Se på välsignelserna i Jes. 58 som Gud säger ska komma till dem som försöker hjälpa de mindre lyckligt lottade. Vad tror du att Herren säger till oss här? Är dessa löften övernaturliga ingripanden i våra liv om vi gör detta? Eller talar han kanske till oss om naturliga välsignelser som vi får genom att ge av oss själva åt andra, i motsats till att vara själviska, giriga och självupptagna? Förklara ditt svar.`