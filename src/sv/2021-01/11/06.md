---
title:  En tid för oss 
date:  11/03/2021
---

`Varför talar Jesaja om sabbaten i Jes. 58:13, 14? Vilken koppling har detta med försoningsdagen i de föregående versernas sammanhang?`

Den årliga försoningsdagen var en sabbatsdag. Denna speciella ceremoniella sabbat liknade veckosabbaten i och med att alla sorters arbete var förbjudet (3 Mos. 23:27–32). Som de tidiga adventisterna insåg var regeln därför att försoningsdagens vila varade från kväll till kväll (3 Mos. 23:32) vilket ger oss informationen att detsamma måste gälla veckosabbaten. I Jes. 58:13, 14 är det egentliga sammanhanget den stora försoningsdagen. Men på ett liknande sätt gäller ändå dess budskap även veckosabbaten.

`Läs Jes. 58:13. Vilket slags dag förväntas sabbaten vara? Hur kan vi försäkra oss om att uppleva sabbaten som den beskrivs här?`

Jes. 58 tar upp tre huvudteman: självförnekelse, social omsorg och sabbaten.

Vad finns det för samband mellan dem?

För det första ingår i alla tre att man koncentrerar sig på Gud och det han prioriterar, att vi erkänner vårt beroende av honom. För det andra: genom att göra alla tre strävar människor efter att efterlikna Gud (se 3 Mos. 19:2). Genom Kristus ödmjukade Gud sig själv (Fil. 2:8), visade självuppoffrande vänlighet (Joh. 3:16) och vilade från arbete på sabbaten i slutet av skapelseveckan (1 Mos. 2:2, 3; 2 Mos. 20:11).

`Se på de övriga sambanden mellan självförnekelse, social omsorg och sabbaten som de beskrivs i Jes. 58: sabbatens frihet från veckans möda är detsamma som omsorg om människor eftersom den ger dem möjlighet till återhämtning (2 Mos. 23:12; Mark. 2:27). Jesus visade att vänliga handlingar är lämpliga att utföra på sabbaten (Mark. 3:1–5; Joh. 5:1–17). Sant sabbatsfirande ger glädje (Jes. 58:14), precis som man får glädje av att hjälpa andra (Jes. 58:10, 11). Vad behöver förändras i ditt liv för att du ska få del av dessa välsignelser?`