---
title:  Höga tankar och vägar 
date:  08/03/2021
---

`Varför säger Gud att hans planer är högre än våra, ”liksom himlen är högt över jorden” (Jes. 55:8, 9)? Vad tror du att det innebär?`

Gud skapade världsalltet där även de minsta tingen omfattar mysterier som våra sinnen inte kan begripa. Därför råder ingen tvekan om att han är en Gud vars planer är bortom allt vi någonsin ens riktigt kan börja fatta. Denna kunskap om hans oändliga överlägsenhet borde därför göra det lättare för oss att ödmjukt ta emot hans hjälp. (Se Jes. 57:15.)

`Läs Jes. 55:6–9. I vilket sammanhang talar Herren om sina planer och vägar som högre än vad vi kan föreställa oss? Vad säger han att han gör som är så svårt för oss att förstå?`

Av alla universums stora mysterier är frälsningsplanen utan tvekan det största, ett mysterium som vi knappt kan börja förstå (se Ef. 6:19). Att världsalltets Skapare själv skulle ta på sig mänsklig klädnad, leva ett liv fyllt av möda och lidande, bara för att sedan dö för vår skull som ett offer för synden, allt detta för att kunna förlåta oss och visa oss nåd, det är en sanning som får alla Guds skapade varelsers hjärtan att förundras under all evighet.

”Temat om återlösning är något som änglarna längtar att forska i. Det kommer att bli de friköptas studium och sång genom evigheternas oändliga tider. Är det inte värt att tänka på och noggrant studera nu?...

Ämnet är outtömligt. Studiet om Kristus människoblivande, hans försoningsoffer och medlargärning ska uppta de ivriga forskarna så länge tid finns. När de ser på himlen med dess otaliga år utropar de: ’Erkänt stor är gudsfruktans hemlighet!’ [1 Tim. 3:16, FB, nuB]” (Ellen White: My Life Today, s. 360).

`Se på ont du gjort: människor du skadat, ovänliga ord du sagt, besvikelser du orsakat andra, för att inte tala om dig själv. Ändå kan du genom Jesus få förlåtelse för allt detta och stå, redan nu, fullkomlig och rättfärdig i Guds ögon. Vad är ett mysterium, om inte detta?`