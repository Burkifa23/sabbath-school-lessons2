---
title:  Missionsnytt
date:  12/03/2021
---

#### En bok och en skola

På Tatjanas väg hem från sitt nya arbete på Adventistsamfundets skola i Tokmok i Kirgizistan låg ett antikvariat. Hon älskade böcker och gick in.

Tidigare hade hon fått ett oväntat jobberbjudande från rektorn och nyligen börjat undervisa i ryska språket och litteratur på skolan.

Tatjana valde ut flera böcker. I kassan tog kassörskan fram en till bok.

”Här”, sa hon. ”Du får den här boken som gåva.”

Tatjana tänkte inte tacka nej till en gratisbok. Hon tog emot boken och la den också i väskan. Hemma undersökte hon nyfiket boken. Den hette Den stora striden. Hon hade aldrig hört talas om författaren, Ellen G. White. Tatjana bläddrade igenom boken, och på sista sidan fanns det kontaktinformation till en man som heter Pavel Noskov. Till hennes förvåning bodde han i samma hyreshus som hon.

Under de närmaste dagarna i skolan upptäckte hon att en av lärarna hade samma efternamn som Pavel. Tatjana tog med sig boken till skolan och visade den för läraren.

”Ja, Pavel är min man”, berättade Arina Noskova.

Tatjana fick veta att familjen var adventister och att de gick i kyrkan varje sabbat. Arina bjöd hem Tatjana och hennes vuxna son Andrej. Pavel berättade för Tatjana om adventister och om Ellen White och hennes roll i Adventistsamfundets historia. Tatjana blev fascinerad och läste Den stora striden med stort intresse.

Tatjana och Andrej började delta i en liten bibelstudiegrupp som samlades varje vecka i Pavels och Arinas hem. När Pavels mor blev sjuk och den lilla gruppen behövde en annan plats att samlas erbjöd Tatjana sitt eget hem för bibelstudierna.

Men bara några veckor senare gick Tatjana och Andrej igenom en andlig kris. Av någon anledning kände de båda att de måste välja att bli adventister eller att sluta umgås med adventister helt och hållet. De sa till Pavel att de inte visste vad de skulle göra.

”Bara Gud kan leda er igenom denna kris”, svarade han.

Så Tatjana och Andrej bad. De kom fram till att de skulle besöka Adventkyrkan innan de bestämde sig. På sabbaten deltog de i gudstjänsten för första gången. Upplevelsen i kyrkan var över deras förväntan. Medlemmarna var varma och välkomnande. De var överlyckliga att träffa besökarna, och de behandlade dem som vänner. Tatjana och Andrej kände att de hade kommit hem. Tatjana och Andrej blev döpta den 6 april 2019.

”Gud ledde oss”, säger Tatjana. ”Om jag inte hade fått ett jobb på skolan skulle jag inte ha stannat vid bokhandeln på vägen hem och upptäckt att en mina grannar var adventist. Jag skulle inte ha känt till Guds plan att rädda människor.”

