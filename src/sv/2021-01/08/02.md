---
title:  Tröst för framtiden 
date:  14/02/2021
---

`I Jes. 40:1, 2 tröstar Gud sitt folk. Deras strafftid var äntligen slut. Vilket straff var det?`

Det finns många svar på frågan. Det fanns ett straff som assyrierna gav, Guds vredes piska (Jes. 10), som Gud befriade Juda från genom att förgöra Sanheribs armé 701 f.Kr. (Jes. 37). Det fanns ett straff från Babylon, som förde bort byte och människor från Juda eftersom Hiskia hade visat sina skatter för Merodak-Baladans sändebud (Jes. 39). Där fanns också ett straff som hade utförts av ett annat folk som Jesaja skrev budskap till (Jes. 14–23).

”Assyrien” och ”assyrierna” förekommer 43 gånger i Jes. 7:17–38:6 men bara en gång i resten av Jesajas bok, där Jes. 52:4 syftar på det tidigare förtrycket från Egypten och sedan från Assyrien. I den senare delen av Jesaja nämns befrielsen från exilen i Babylon (Jes. 43:14; 47:1; 48:14, 20), och då det är persern Kyros som erövrade Babylon 539 f.Kr. som ska befria de tillfångatagna som kom från Juda (Jes. 44:28; 45:1, 13).

Jes. 1–39 betonar händelser som leder fram till befrielsen från assyrierna år 701 f.Kr., men i början av kap. 40 går boken framåt ett och ett halvt sekel till Babylons fall år 539 f.Kr. och judarnas återvändo kort därefter.

`Är temat om återvändandet från Babylon kopplat till någonting tidigare i Jesajas bok? I så fall vad?`

Jes. 39 fungerar som övergång till kapitlen som följer genom att förutsäga en babylonisk fångenskap, åtminstone för några av Hiskias ättlingar (Jes. 39:6, 7). Dessutom förutsäger uttalandena i Jes. 13, 14 och 21 att Babylon ska falla och att det innebär frihet för Guds folk: ”Herren skall förbarma sig över Jakob, på nytt utvälja Israel. Han skall låta folket bo på sin egen mark … När Herren låter dig vila från din möda och oro och från den hårda slavtjänst du har tvingats till, då skall du håna kungen av Babylonien med denna sång” (Jes. 14:1–4). Lägg märke till det nära sambandet med Jes. 40:1, 2 där Gud lovar sitt folk ett slut på deras lidande.

`Vad betyder Bibelns löften om slutet på lidandet för dig nu, mitt i alla dina nuvarande lidanden? Till vilken nytta skulle vår tro vara utan dessa löften? Varför är det så viktigt att under alla omständigheter hålla fast vid dem?`