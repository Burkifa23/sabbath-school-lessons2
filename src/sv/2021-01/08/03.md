---
title:  Närvaro, Ord och vägarbete 
date:  15/02/2021
---

`På vilket sätt får Guds folk tröst? Jes. 40:1–8.`

En inte namngiven budbärare meddelar att Gud kommer att visa sin härlighet (Jes. 40:3–5). En annan röst förkunnar att fastän människan är förgänglig som gräset består vår Guds ord i evighet (Jes. 40:8).

Efter exilen återfår Guds folk vad de fått vid Sinaiberget men hade förkastat genom sitt avfall: Guds närvaro och hans Ord. De är det grundläggande innehållet i Guds förbund med Israel, och de bevarades i hans helgedom mitt ibland dem (2 Mos. 25:8, 16). Eftersom Israel hade våldfört sig på hans Ord hade Gud övergett sitt tempel (Hes. 9–11), men han kommer tillbaka. Hans närvaro och hans eviga, tillförlitliga Ord ger förtröstan, befrielse och hopp.

`Vilken förberedelse är nödvändig för Herrens ankomst? Jes. 40:3–5.`

Det är inte passande att en kung ska skumpa omkring på en ojämn väg. Hans ankomst förbereds med vägarbete. Ännu mer så inför konungarnas Konung! Hans ankomst sker uppenbarligen österifrån, där han har varit i exil med sitt folk som en helgedom för dem (Hes. 11:16). Ankomsten förutsätter en omfattande bearbetning av terrängen. Bygget av en verklig, jämn och bred huvudväg genom de kuperade bergen öster om Jerusalem skulle vara krävande även med hjälp av dynamit och grävmaskiner. Gud är den ende som kan göra det; han är den som får ”oländig mark” till jämn (Jes. 42:16). Men han behöver inte en bokstavlig väg för transporter eftersom han har en luftfarkost av keruber (Hes. 1, 9–11).

Nya testamentet tillämpar uttryckligen Jesajas profetia på det andliga vägarbete som utfördes genom Johannes döparens förkunnelse (Matt. 3:3). Hans budskap var: ”Omvänd er. Himmelriket är nära” (Matt. 3:2). Dopet han döpte med var ”syndernas förlåtelse genom omvändelse” (Mark. 1:4). Alltså var vägarbetet omvändelse, villighet att vända sig bort från synden, för att få trösten från Guds förlåtelse och närvaro.

Under lång tid förkunnade Jer. 31:31–34 samma andliga budskap för Judas tillfångatagna för att de skulle förstå den andliga naturen hos vägarbetet för Gud. I denna text lovar Herren en ny start åt dem som är villiga: ”ett nytt förbund” där han skriver sin lag i deras hjärtan och förbinder sig att vara deras Gud. De känner honom och hans karaktär eftersom han har förlåtit dem.

`Läs noggrant Jes. 40:6–8. Vilket hopp kan du, som torkar bort som gräset, finna från dessa verser? Vad varnar de oss för att sätta vår tilltro till?`