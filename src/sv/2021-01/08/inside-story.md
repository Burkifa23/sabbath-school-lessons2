---
title:  Missionsnytt
date:  19/02/2021
---

#### Förvånad läkare

Förvånad läkare

Annas högsta önskan var att ha internet hemma. Det var 2003, och Anna var 16 år och bodde i en liten by i östra Ryssland. Annas föräldrar var inte adventister. De sa att de kunde köra Anna till affären på lördagen för att köpa ett modem. Själv hade Anna blivit döpt ungefär ett år tidigare sedan hennes mormor hade berättat för henne om Jesus. Anna tyckte att det kändes fel att åka till köpcentret på en lördag, men hon kunde inte ge sig till tåls.

Det sista Anna minns från den dagen är att hon gick ut och satte sig i bilen. Mormor berättade senare vad som hände.

På väg till butiken körde Annas pappa för fort. Han fick sladd på den hala vintervägen, gled över i det mötande körfältet och krockade med en lastbil. Han och Annas mamma avled av sina skador. Anna låg i koma på sjukhuset och förväntades inte heller överleva. Annas mormor fastade och bad för henne. Det gjorde också mormors vänner i församlingen. Till läkarnas förvåning vaknade Anna tre dagar senare och återhämtade sig snabbt. Efter två månader var hon tillbaka i skolan, och hon gick ut tionde klassen med sina klasskamrater.

Mormor flyttade in hos Anna i hennes familjehem i byn Novoshatinsk. Men Anna kände skuld för sina föräldrars död och blev djupt deprimerad. Hon klandrade inte Gud. Hon visste att han inte lät Annas föräldrar dö för att straffa henne. Men hon önskade att hon hade väntat tills en annan dag för att ansluta sig till internet.

Anna flyttade till hamnstaden Vladivostok när hon fick en plats på universitetet. Ibland gick hon i Adventkyrkan i staden, men hon gick inte dit varje sabbat.

Mormor bad för Anna och ringde henne varje dag. ”Har du läst Bibeln idag?” brukade mormor fråga försiktigt. Om Anna svarade ja frågade mormor vad hon hade läst.

”Har du bett idag?” kunde mormor fråga. ”Glöm inte att be.” Mormor uppmuntrade Anna att berätta för henne om sina problem och bad för henne medan de pratade i telefon.

På universitetet träffade Anna en adventistlärare som hjälpte henne med läxorna. Läraren bad också för henne och bad församlingen att be för henne. Församlingens stöd fick Anna att minnas sitt dop och den lycka hon hade känt då.

”Jag ser att mitt liv är fel”, bad hon. ”Jag ser att jag lever i mörker. Livet utan dig, Jesus, är meningslöst. Hjälp mig att komma ihåg att be och att läsa Bibeln.”

Anna började prata med Gud regelbundet. Hon insåg att Gud förlåter även de värsta syndarna. Hon förstod att Gud hade förlåtit henne för hennes synder och inte skulle påminna henne om dem.

Idag är Anna 32 år och arbetar som universitetslärare. Hon är också scout-ledare och församlingssekretare.

Anna är tacksam för att hennes mormor, som nu är 80 år, ber för henne. Hon är även tacksam för andra som har bett för henne. Hon säger att dessa böner hjälpte till att förändra hennes liv. ”Många av mina problem löstes när människor bad för mig”, säger hon. ”Ingenting är något värt i livet utan Gud.”