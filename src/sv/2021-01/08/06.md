---
title:  Problemet med avgudadyrkan 
date:  18/02/2021
---

Avgudadyrkan förstör en unik, nära relation med Gud genom att den ersätter honom med någonting annat (2 Mos. 20:4, 5; Jes. 42:8). Profeterna hänvisar till avgudadyrkan som andlig otukt (Jer. 3:6–9; Hes. 16:15–19).

`Läs Jes. 41:29. Hur beskriver Jesaja avgudar? Hur tolkar du det han säger om dem? Varför är det en så exakt beskrivning av alla slags avgudar?`

Gamla tiders avgudadyrkare trodde att de tillbad mäktiga gudomliga varelser genom sina bilder eller symboler. Tillbedjan av en annan guds avbild bryter mot det första budet: ”Du skall inte ha andra gudar vid sidan av mig” (2 Mos 20:3). Men om en avgud är tänkt att representera den sanne Guden, som guldkalven var (2 Mos. 32:4, 5), förkastar Herren den som sin likhet, för ingen vet hur han ska avbildas (5 Mos. 4:15–19), och ingenting kan representera hans ojämförbara härlighet och storhet. Därmed fungerar en avbild i sig som en annan gud, och tillbedjan av den bryter mot första och andra budet.

Guds folk behöver inga avbilder, eftersom de har sin Guds närvaro, Shekina, med sig i hans helgedom. Att tillbe en avbild är att ersätta och därför förneka hans verkliga närvaro.

`Vilken sorts avguderi möter vi som samfund idag? Är det mer utstuderat idag? I så fall hur?`

”Många som bär det kristna namnet tjänar andra gudar vid sidan om Herren. Vår Skapare förutsätter hela vår överlåtelse, vår främsta lojalitet. Vad det än är som förminskar vår kärlek till Gud eller kommer emellan i vår tjänst för honom blir därmed en avgud” (Ellen G. White Comments, The SDA Bible Commentary, vol. 2, s. 1011–1012).

Vi vet från gamla skrifter att avgudadyrkan lockade med sin materialism. Med hjälp av sådana sätt att tillbe som människor kunde relatera till ärade avgudadyrkarna krafter som de trodde kunde ge dem fertilitet och välgång. Det var en självhjälpsreligion. Låter det bekant?

Strax innan Jesus kommer tillbaka kommer vägen att vara beredd av ett sista Eliabudskap om försoning (Mal. 4). Då blir valet detsamma som på Jesajas tid: tillber du Skaparen eller någonting annat (Upp. 13, 14)? För när allt kommer omkring tillber vi alltid någonting.