---
title:  En gudomlig ”magnet” 
date:  22/03/2021
---

`Läs Jes. 66:1–19. Vad är Jesajas grundläggande budskap här, utifrån den tid han skrev?`

Genom profeten upprepar Gud den vädjan och den varning som genomsyrar hela boken: Gud kommer att rädda och återupprätta de ödmjuka som bekymrar sig om hans ord (Jes. 66:2, 5). Precis som i Jes. 40:1 kommer han att trösta dem (Jes. 66:13). Men han kommer att tillintetgöra dem som gör uppror mot honom. Bland dem finns rituella hycklare, vilkas offer han förkastar (Jes. 66:3, 4; jfr 1:10–15), liksom de som hatar och förkastar hans trogna (Jes. 66:5). Där finns också de som praktiserar hedniska vidrigheter (Jes. 66:17) likt de som praktiserades vid templet i Jerusalem (Hes. 8:7–12).

`Vilka andliga principer lyfts fram i Jes. 66:3? När kan skillnaden mellan hur vi vill att andra ska se oss kristna, och hur våra liv verkligen ser ut bli för stor?`

`På vilket sätt fungerar Gud som en magnet som drar folk till sig? Jes. 66:18, 19.`

Efter utplånandet av sina fiender (Jes. 66:14–17) uppenbarar Gud sin härlighet så att han blir en magnet som drar folk till Jerusalem (jfr Jes. 2:2–4). Han sätter upp ett ”tecken” bland dem, som inte specificeras här men som uppenbarligen syftar på det tecken som sist nämndes av Jesaja: Gud ger sitt folk glädje och frid och återupprättar deras land (Jes. 55:12, 13). När han uppenbarar sin härlighet genom att återupprätta sitt folk efter förstörelsen är detta ett tecken på hans nåd, precis som när han gav Noa regnbågen som ett tecken efter floden (1 Mos. 9:13–17).

`Läs Jes. 66:2, 5. Jämför olika bibelöversättningar. De här verserna innehåller ett ord som har översatts lite olika i våra svenska översättningar. Verbets hebreiska rot (harad) betyder ”bäva, frukta”, vilket Folkbibeln har tagit fasta på. Samtidigt har en del ordböcker tolkat verbet i Jes. 66:2 som ”visa vördnad för”, vilket påverkat översättningarna i Bibel 2000 och nuBibeln. Dessa olika översättningar ger oss en möjlighet att få en glimt av den bredd som hebreiska ord ofta har. Vad innebär det då att ”bekymra sig om”, ”bry sig om” och ”frukta” Guds Ord? Hur gör man det i praktiken?`