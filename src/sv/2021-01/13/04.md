---
title:  Missionärer och gudstjänst-ledare 
date:  23/03/2021
---

`Vad betyder det att de överlevande bär fram människor från olika folk som ett offer till Herren? Jes. 66:19, 20.`

Gud sänder ut dem som överlevt hans förgörelse till jordens ändar, till människor som inte vet något om Gud, för att ”förkunna min härlighet bland de andra folken” (Jes. 66:19). Detta är ett av de tydligaste uttalanden om missionsuppdrag som finns i Gamla testamentet. Människor ska alltså inte bara dras till den hebreiska nationen, utan några av hebreerna ska själva gå ut till andra folk och lära dem om den sanne Guden, ett synsätt som är tydligt i Nya testamentet. Även om det fanns ett judiskt missionsuppdrag i tiden mellan återvändandet från exilen och fram till Kristus tid (Matt. 23:15), så var det de första kristna som sedan spred evangelium snabbt och i stor skala (Kol. 1:23).

Precis som israeliterna bar fram säd som offer åt Herren i hans tempel, så skulle missionärerna som beskrivs här i Jesajas bok komma med offer åt honom. Men deras offer skulle vara ”alla era bröder från folken” (Jes. 66:20). Precis som offer av säd var gåvor som gavs till Gud och som inte slaktades, skulle de omvända föras till Herren som ”levande offer” (jfr Rom. 12:1). Idén om att människor skulle presenteras som en sorts offer till Gud finns omnämnd mycket tidigare: ”helga leviterna till ett lyftoffer från israeliterna, och de är därmed vigda till tjänst åt Herren” (4 Mos. 8:11).

`Vad innebär det att Gud lovar att ”bland dem skall jag välja några till präster och leviter” (Jes. 66:21)?`

”Dem” i vers 21 syftar på ”alla era bröder från folken” i föregående vers. Det är bland några av dessa hedningar som Gud skulle välja gudstjänstledare, präster och leviter. Det är en revolutionerande förändring. Gud hade tidigare godkänt enbart Arons ättlingar till prästtjänsten och enbart medlemmar i Levis stam till deras medhjälpare. Hedningar kunde förstås inte bli Arons eller Levis ättlingar, och därmed inte heller tjänstgöra i templet. Men nu säger Gud att han ska välja några av hedningarna till dessa tjänster, något som tidigare varit förbjudet även för de flesta judar.

`Läs 1 Pet. 2:9, 10. Till vem skriver Petrus? Vad innebär detta för oss idag?`