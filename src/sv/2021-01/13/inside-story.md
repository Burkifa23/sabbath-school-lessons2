---
title:  Missionsnytt
date:  26/03/2021
---

#### Ruslan och Viktoria

En gång i veckan samlade läraren Natalja niondeklassarna i en cirkel i klassrummet för att be tillsammans.

”Viktoria, vill du börja idag?” sa Natalja en morgon. 15-åriga Viktoria tittade på läraren med stora, runda, rädda ögon.

”Hur?” frågade hon. ”Vad ska jag säga?”

”Börja så här”, sa Natalja. ”Käre Gud.”

”Vad ska jag säga sedan?” frågade Viktoria.

”Be Gud välsigna oss på samma sätt som du precis läste om i berättelsen”, sa Natalja.

Viktoria hade just läst en berättelse om hur solen går upp varje dag och skiner på alla människor oavsett om de är snälla eller inte. Berättelsen hade sagt att varje dag får alla människor på så sätt del av Jesus kärlek, och att kristna också bör vara ett ljus för alla människor varje dag.

”Käre Gud”, bad Viktoria, ”hjälp oss att vara bra elever. Hjälp oss att vara ljus åt andra.”

Viktoria var inte den enda tonåringen i nian som var rädd för att be högt trots att de var elever vid Adventistsamfundets skola i Bucha i Ukraina. Fyra av de sju barnen i klassen kom från adventistfamiljer. Viktoria och de två andra som inte tillhörde familjer som var adventister var inte vana vid att be. Läraren Natalja ville att de skulle lära sig att be och uppleva bönens kraft.

Nästa gång var Viktoria inte rädd för att be. Men hennes bästa vän, Ruslan, vägrade att be. ”Jag kan inte be högt”, sa han. ”Jag kommer att göra bort mig.”

Hemma bad Natalja ofta för Ruslan om att Gud skulle ge honom mod att försöka be högt.

Då blev Viktoria sjuk. Hon fick en öroninfektion och kom inte till skolan på en hel månad. Alla eleverna var oroliga för Viktoria. Läraren var orolig. Ruslan var särskilt orolig. Natalja bestämde sig för att hålla en speciell bönestund varje dag för Viktoria. Alla eleverna bad för henne, alla utom Ruslan.

En morgon berättade Natalja att Viktoria skulle bli opererad nästa dag. Hon bad eleverna att stå i en cirkel. ”Vem vill be för Viktoria?” frågade hon.

”Jag vill be!” sa Ruslan innan han hann tänka.

Alla blev förvånade. Ruslan blev också förvånad. ”Vad sa jag?” frågade han.

Barnen böjde sina huvud och blundade.

”Käre Jesus”, bad Ruslan, ”välsigna Viktoria när hon blir opererad. Hjälp henne att inte förlora hörseln. Gör henne frisk och hjälp henne att komma tillbaka till skolan. Amen.”

Operationen blev en succé. Några veckor senare var Viktoria tilbaka i skolan.

”Gud hör våra böner, särskilt när vi är rädda att be”, sa Natalja i en intervju. ”Vi kan be var som helst och när som helst, och Gud kommer att svara på ett sätt som vi inte kan föreställa oss.”

I dag är det den sista sabbaten i kvartalet. En del av våra gåvor kommer att användas till att stödja två skolprojekt. Tack för era generösa gåvor till Adventistskolan i Bucha i Ukraina, och Zaoksky Christian School i Ryssland!