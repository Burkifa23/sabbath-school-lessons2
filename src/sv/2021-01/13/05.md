---
title:  En trons gemenskap 
date:  24/03/2021
---

Israeliterna var ”ett rike av präster och ett heligt folk” (2 Mos. 19:6), med särskilda präster avskilda till att representera dem som gudstjänstledare. Men i framtiden skulle en del hedningar bli gudstjänstledare (Jes. 66:21).

`Hur påverkar den här förändringen den nya trosgemenskapen? Se Matt. 28:19; Apg. 26:20; Gal. 3:28; Kol. 3:11; 1 Tim. 3:16.`

I Guds ”nya världsordning” skulle hedningarna inte bara förenas med Guds folk. De skulle vara likvärdiga med judarna och tillsammans med dem utgöra det ”kungliga prästerskapet”. Därför skulle skillnaden mellan judar och hedningar bli betydelselös.

`När gick denna profetia av Jesaja i uppfyllelse?`

Paulus, hedningarnas missionär, förkunnade: ”Nu är ingen längre jude eller grek … Alla är ni ett i Kristus Jesus. Men om ni tillhör Kristus är ni också avkomlingar till Abraham och arvtagare enligt löftet” (Gal. 3:28, 29).

Att bli arvingar till löftet och därmed ett upphöjt ”kungligt prästerskap” gav dem inget mandat att agera överlägset. Det var i stället en befallning att förena sig med judarna i att ”förkunna hans storverk. Han har kallat er från mörkret till sitt underbara ljus” (1 Pet. 2:9; jfr Jes. 66:19).

Upphöjelsen gav inte judarna rätt att klaga över att Gud var orättvis när han gav hedningarna samma lön. Inte heller fick hedningarna behandla sina judiska bröder och systrar respektlöst, lika lite som arbetarna som anställts tidigare samma dag fick se ner på dem som anställts senare (se Matt. 20:1–16). ”Guds ord anförtroddes åt dem”, judarna (Rom. 3:2). Judarna var de första Gud använde för att uppenbara sig för mänskligheten. Paulus skrev till hedningarna: ”Om några av olivträdets grenar har brutits bort och du, som är en gren av en vildoliv, har ympats in i stället och får del av saven från det äkta trädets rot, så förhäv dig inte över de andra grenarna” (Rom. 11:17, 18).

`I ljuset av korset och missionsbefallningen är all andlig, etnisk och även politisk överlägsenhet avskyvärd inför Gud. Vad innebär det för vår syn på oss själva som ”den sista församlingen”? Vår syn på andra kristna? Andra religioner?`