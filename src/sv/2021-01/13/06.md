---
title:  ”Så skall er ätt och ert namn bestå” 
date:  25/03/2021
---

`Läs Jes. 66:22. Vilket hopp kan den här texten ge oss?`

Ett av de mest underbara löftena i Jesaja finns i Jes. 66:22. I den nya himlen och på den nya jorden ska vår ätt och vårt namn bestå för evigt. Inget mer som utplånas, skärs av, dras in, grips eller rivs upp. Vi har här ett löfte om evigt liv i en värld som gjorts ny, en värld utan synd, död och lidande, en ny himmel och en ny jord, den slutgiltiga och fullständiga uppfyllelsen av vår kristna tro, slutsumman av vad Kristus fullbordat för oss på korset.

`Varför står det om både sabbaterna och nymånadsdagarna i skildringen av den nya himlen och den nya jorden i Jes. 66:23?`

Det finns flera olika sätt att se på denna svåra text. Ett sätt är: Gud skapade sabbaten innan offersystemet fanns (1 Mos. 2:2, 3). Även om sabbaterna hade en viktig roll i det rituella systemet, var de inte beroende av det. Alltså fortsätter sabbaterna oavbrutet genom återupprättelsen, fram till den nya jorden. Däremot finns det i Bibeln inga antydningar om att nymånadsdagarna skulle vara legitima gudstjänstdagar utanför offersystemet. Men kanske blir de gudstjänstdagar (men inte nödvändigtvis vilodagar som veckosabbaten) på den nya jorden, möjligen i samband med månadscykeln av livets träd (Upp. 22:2). Profetian har troligen en dubbel betydelse: den är ett löfte om ett fridsrike för Guds folk här på jorden, efter exilen, och sedan ett kommande fridsrike då Gud skapar en ny jord och ny tillvaro.

Vad den specifika meningen av Jes. 66:23 i det kommande fridsriket än kan vara verkar den viktiga poängen vara att Guds folk tillber honom genom hela evigheten.

`Varför avslutas Jesajas bok med den negativa bilden av de frälsta som ser på liken av dem som gjort uppror, och som Gud har tillintetgjort (Jes. 66:24)?`

För att varna folket på sin tid använder Jesaja en bild på kontrasten mellan de trogna överlevarna från den babyloniska förstörelsen och de upproriska som förgjordes. Detta är ingen evig pina. De upproriska är döda, dödade av en ”eld”, en förgörelse som inte släcks förrän den gjort sitt jobb. Först då kan återuppbyggnaden av Jerusalem börja.

Jesajas varning pekar framåt på den yttersta uppfyllelsen av profetiorna i Uppenbarelseboken: utplåningen av syndarna, Satan och döden i eldsjön (Upp. 20), följt av ”en ny himmel och en ny jord”, ett heligt ”nytt Jerusalem” och ingen mer sorg eller smärta, ”ty det som en gång var är borta” (Upp. 21:1–4; jfr Jes. 65:17–19). Den är ett löfte om en ny tillvaro med evigt liv för alla som blivit återlösta från jorden.