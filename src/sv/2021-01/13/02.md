---
title:  Nya himlar och en ny jord 
date:  21/03/2021
---

`Läs. Jes. 65:17–25. Vilken sorts återupprättelse lovar Herren här?`

Gud lovar en ny skapelse: ”Nu skapar jag en ny himmel och en ny jord. Det som varit skall man inte mer minnas, inte längre tänka på” (Jes. 65:17). I denna profetia lovar Herren att skapa ”om Jerusalem till jubel och dess folk till glädje” (Jes. 65:18). I staden ska det inte mer finnas någon gråt (Jes. 65:19). Människorna lever betydligt längre än hundra år innan de dör (Jes. 65:20). Deras arbete och barn kommer att finnas kvar för dem att glädjas åt (Jes. 65:21–23). Gud svarar dem redan innan de ber (Jes. 65:24).

`Handlar den här bilden om vår slutliga återupprättelse, vårt slutliga hopp?`

Det vi fått hittills är en bild av ett fridfullt, långt liv i det utlovade landet. Men även om människor lever längre dör de fortfarande. Var är den radikala omvandlingen av naturen som vi förväntar oss när Gud skapar ”en ny himmel och en ny jord”? Jes. 65:25 säger: ”Vargen och lammet betar tillsammans, lejonet äter hö som oxen. Och jord är ormens föda. Ingenstans på mitt heliga berg sker något ont eller vrångt, säger Herren.”

För att rovdjur som lejon ska bli vegetarianer behövs det mycket mer än en vegetarisk matlagningskurs. Det krävs en ny skapelse för att världen ska återupprättas till dess idealtillstånd, som den var innan synden i Eden införde döden.

Här i Jes. 65 presenterar Gud skapelsen av ”en ny himmel och en ny jord” som en process. Skapelsen är en serie steg som börjar med att Jerusalem omskapas. Jämför med Jes. 11, där Messias kommer med rättvisa (Jes. 11:1–5). Då blir det till slut fred på Guds världsomfattande ”heliga berg”. Bilden i Jes. 11 liknar den i Jes. 65: ”Då skall vargen bo med lammet … Lejonet äter hö som oxen” (Jes. 11:6, 7). Även om Herrens ”heliga berg” började med berget Sion i Jerusalem var det bara en föregångare, en symbol på det Gud lovar att göra, för gott, i en ny värld med hans återlösta folk.

`Tänk dig att i stället för 60, 70, 90 eller t.o.m. 100 år så fick de flesta leva i miljoner år eller mer. Skulle det lösa mänsklighetens grundläggande problem? Vad är svaret på våra djupaste mänskliga behov?`