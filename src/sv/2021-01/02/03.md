---
title:  ”Helig, helig, helig” 
date:  04/01/2021
---

Lägg märke till vad som händer i de första verserna i Jes. 6. Kungen dör under stor politisk turbulens (assyrierna är på krigsstigen). För Jesaja kan det ha varit en skrämmande tid då han inte visste vem som hade kontrollen.

Vad händer sedan? I sin syn betraktade Jesaja Guds bländande härlighet över hans tron, hörde de strålande serafernas rop ”helig, helig, helig”, kände hur golvet skakade under honom i gensvar, och stirrade genom röken som fyllde templet. Det måste ha varit en överväldigande upplevelse för profeten. Förvisso visste Jesaja nu vem som hade kontrollen, trots de yttre händelserna.

`Var är Herren i denna syn? (Se Jes. 6:1.) Varför skulle Herren visa sig för Jesaja här, och inte på någon annan plats? Se 2 Mos. 25:8; 40:34–38.`

Hesekiel, Daniel och Johannes var i exil när de fick sina syner: Hes. 1; Dan. 7:9, 10; Upp. 4, 5. Likt Jesaja behövde de särskild tröst och uppmuntran om att Gud fortfarande hade ansvaret, även om världen höll på att falla samman. (Daniel och Hesekiel var fångar hos en hednisk nation som hade förstört deras egen, och Johannes var förvisad till en enslig ö av en fientlig politisk makt.) Utan tvekan gav dessa syner dem vad de behövde för att förbli trogna även i en så kritisk situation.

”När Jesaja såg denna uppenbarelse av sin herres ära och majestät överväldigades han av en känsla av Guds renhet och helighet. Hur stor var inte kontrasten mellan hans Skapares ojämförliga fullkomlighet och den syndfulla väg som hade följts av många som precis som han själv länge hade räknats till det utvalda folket i Israel och Juda!” (Ellen White: Från makt till maktlöshet, s. 209).

Guds övernaturliga helighet som betonades i Jesajas syn är en grundläggande del av hans budskap. Gud är en helig Gud och han kräver helighet hos sitt folk, en helighet som han ger dem om de bara ångar sig, vänder om från sina onda vägar och underkastar sig honom i tro och lydnad.

`Alla har vi varit i situationer då vi har misströstat, då det utifrån sett har verkat som om allt var förlorat. Även om du inte fick en syn av ”Guds härlighet” som Jesaja fick, räkna upp på vilka sätt Herren kunde upprätthålla dig och din tro under denna kris. Vad har du lärt dig av dessa erfarenheter som du kan berätta om för andra?`