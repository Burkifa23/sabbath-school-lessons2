---
title:  Studiehjälp
date:  08/01/2021
---

”I alla samhällsklasser hade det blivit så vanligt att handla orättfärdigt att de få som förblev trogna mot Gud ofta frestades att tappa modet och ge efter för missmod och förtvivlan. Det såg ut som om Guds plan för Israel höll på att misslyckas och att det upproriska folket skulle få drabbas av ett öde som liknade Sodoms och Gomorras.

Inför sådana förhållanden är det inte förvånande att Jesaja ryggade tillbaka inför sitt ansvar, när han under Ussias sista regeringsår kallades att bära fram Guds varningsbudskap och tillrättavisningar till Juda. Han visste mycket väl att han kunde räkna med envist motstånd. När han insåg sin egen oförmåga att möta situationen och tänkte på omedgörligheten och otron hos det folk som han skulle arbeta för, verkade hans uppgift vara hopplös. Skulle han ordlöst avstå från sitt uppdrag och överlåta Juda till dess avgudadyrkan utan att störa det? Skulle Nineves gudar härska på jorden och trotsa himlens Gud” (Ellen White: Från makt till maktlöshet, s. 208).

**Samtalsstart**

Har någon av er upplevt att Gud har kallat er till en speciell uppgift? Hur gick det till? Berätta om hur han gav er kraft och förmåga att utföra uppgiften.

**Förbön**

Be att ni ska få mod och kraft att svara som Jesaja när Gud kallar. Be att ni ska säga: ”Jag, sänd mig!”

**Sammanfattning**

I en tid av osäkerhet, när det mänskliga ledarskapets svaghet var smärtsamt uppenbar, fick Jesaja en mäktig syn av världsalltets högste Ledare. Jesaja blev förstelnad av sin otillräcklighet men renad och stärkt av nåden. Sedan var han redo att gå vidare som Guds sändebud till en fientlig värld.

**Samtalsfrågor**

`Om en skeptiker eller en ateist utmanade dig med frågan: ”Hur kan du visa att din Gud har kontrollen?” vad skulle du svara?`

`Om Gud har kontrollen, varför lider då oskyldiga människor? Betyder Jes. 1:19, 20 att i livet här och nu sker bara goda saker med Guds trogna och enbart onda saker med dem som är upproriska? Jämför Job 1, 2; Ps. 37; 73. Kan vi förena vår förståelse av Guds karaktär med det onda som drabbar människor? Behöver vi göra det?`

`Varför finns det i Jes. 6 så många kopplingar till försoningsdagen? Betrakta faktumet att på denna tidiga domens dag renade Gud sitt folk genom att rena synden från de trogna (3 Mos. 16:30) och straffa de otrogna (3 Mos. 23:29, 30).`