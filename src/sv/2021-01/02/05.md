---
title:  Kungligt påbud 
date:  06/01/2021
---

`”Och jag hörde Herrens röst. Han sade: ’Vem skall jag sända, vem vill vara vår budbärare?’ Jag svarade: ’Jag, sänd mig!’ ” (Jes. 6:8).`

Efter att ha blivit renad svarar Jesaja genast på Guds kallelse till att bli en representant för honom som han kan sända ut. I nytestamentliga termer skulle Jesaja kunna kallas apostel, ”en utsänd”.

Intressant nog börjar inte Jesajas bok som vissa andra profetiska böcker med profetens beskrivning av sitt profetiska kall (jfr Jer. 1:4–10; Hes. 1–3). Med andra ord måste han redan ha blivit kallad till att bli en profet, redan före händelserna i kap. 6. Bibeln visar att ett möte med gudomen kan uppmuntra en profet även efter att hans verksamhet börjat (Mose: 2 Mos. 34; Elia: 1 Kung. 19). Till skillnad från andra exempel på hur Gud säger till människor att de ska bli profeter ställer Jesaja i kap. 6 upp frivilligt på ett speciellt uppdrag. Det visar sig att i kap. 1–5 beskriver Jesaja förhållanden från tiden då han först kallades, varefter Gud drog igång hans verksamhet genom att uppmuntra honom i templet och återbekräfta hans uppdrag som Guds profetiska talesman.

`Gud uppmuntrade Jesaja i sitt tempel. Finns det belägg på andra ställen i Bibeln för att Guds tempel är en plats för uppmuntran? Ps. 73 (se Ps. 73:17); Heb. 4:14–16; 10:19–23; Upp. 5. Vad säger dessa texter oss?`

Guds helgedom inte bara pulserar med vördnadsväckande kraft; den är en plats där svaga och bristfälliga människor som vi kan finna en tillflykt. Vi kan bli försäkrade om att Gud verkar för att rädda oss genom Kristus, vår Överstepräst.

Även Johannes såg Kristus som ett offerlamm som just hade slaktats, med avskuren hals (Upp. 5:6). Det var ingen vacker syn. Beskrivningens poäng är att även om Kristus uppväcktes från de döda och har stigit upp till himlen bär han fortfarande korsets händelser med sig. Han lyfts fortfarande upp för att dra alla till sig vid hans altare.

`Hur har du funnit uppmuntran genom att träda in i Guds himmelska tempel, genom tro, i bön? Heb. 4:16 inbjuder dig att ”frimodigt träda fram till nådens tron för att få förbarmande och nåd i den stund då vi behöver hjälp”. Skulle någon fråga dig hur du funnit nåd när du behövt hjälp, vad skulle du svara?`