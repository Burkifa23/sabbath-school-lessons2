---
title:  En ny personlighet 
date:  05/01/2021
---

I helgedomen/templet kunde bara översteprästen närma sig Guds närvaro i det allra heligaste på försoningsdagen och bakom en skyddande rökelseridå, annars skulle han dö (3 Mos. 16:2, 12, 13). Jesaja såg Herren, trots att han inte var överstepräst, och han hade ingen rökelse! Templet fylldes av rök (Jes. 6:4), vilket påminner oss om molnet där Guds härlighet uppenbarade sig på försoningsdagen (3 Mos. 16:2). Förskräckt och övertygad om att det var slut med honom (jfr 2 Mos. 33:20; Dom. 6:22, 23) ropade Jesaja högt en bekännelse av sin och sitt folks synd (Jes. 6:5). Det påminde om översteprästens bekännelse på försoningsdagen (3 Mos. 16:21). ”Där stod Jesaja liksom i den gudomliga närvarons fulla ljus inne i det allra heligaste. Och han insåg att sådan som situationen var skulle han vara fullständigt oförmögen att genomföra uppdraget som han kallades till” (Ellen White: Från makt till maktlöshet, s. 209).

`Varför använde serafen glödande kol från altaret för att rena Jesajas läppar? Jes. 6:6, 7.`

Serafen förklarade att beröringen av profetens läppar avlägsnade hans skuld och synd (Jes. 6:7). Synden specificeras inte, men den behöver inte vara begränsad till felaktigt tal, eftersom läpparna inte bara står för tal utan också för hela personen som uttrycker något. Efter att ha blivit moraliskt renad kunde nu Jesaja offra rent lov till Gud.

Eld är ett medel som renar, eftersom den bränner bort orenheten (se 4 Mos. 31:23). Men serafen använde kol från en speciell, helig eld på altaret. Guds själv hade tänt den, och den hölls ständigt brinnande där (3 Mos. 6:12). Serafen gjorde Jesaja både helig och ren. Men det finns mer i den här händelsen. I gudstjänsten i helgedomen eller templet var antändningen av rökelse den viktigaste anledningen till att man tog kol från altaret. Jämför 3 Mos. 16:12, 13 där översteprästen tar ett fyrfat fullt med glödande kol från altaret och använder det till att tända rökelsen. Men i Jes. 6 använder serafen ett kol på Jesaja och inte på rökelsen. Ussia ville offra rökelse men Jesaja blev som rökelse! Helig eld tänder rökelsen för att fylla Guds hus med helig rökelsedoft, och på liknande sätt tänder den profeten för att han ska sprida ett heligt budskap. Det är ingen tillfällighet att i följande verser (Jes. 6:8ff.) sänder Gud Jesaja ut till sitt folk.

`Be medan du läser Jesajas svar (Jes. 6:5) på hans syn från Gud. På vilket sätt ser vi där ett uttryck för ett grundläggande problem: att ett syndigt folk finns i en tillvaro som skapades av en ”helig, helig, helig” Gud? (Jes. 6:3.) Varför var Kristus på korset den enda lösningen på problemet? Vad hände där som löste problemet?`