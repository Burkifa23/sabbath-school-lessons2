---
title:  Missionsnytt
date:  08/01/2021
---

#### Gåvorna är många

Anatolij hade blivit frisk efter en lång sjukdom. Han lovade då Gud att han skulle arbeta som pastor i sitt hemland Kazakstan. Men hur skulle han ha råd att utbilda sig? Han kom från en fattig familj i en fattig by och hade inga pengar. Det enda Anatolij kunde göra var att flytta till Ryssland för att arbeta.

”Gud, vad vill du att jag ska göra?” bad Anatolij varje dag. Medan han bad kände han att Gud svarade: ”Studera språk och bli tolk.”

Anatolij skrattade. Det hade aldrig gått bra för honom i skolan. Men han kunde inte glömma det starka intrycket han hade fått under bönen. Vid ett besök hemma i Kazakstan sa Anatolij till sin mamma: ”Mamma, jag vill studera till tolk.”

”Min son, du kan bara ryska och kazakiska”, svarade hon. ”Den typen av arbete är inte för dig.”

Men hon gick med på att följa med honom till staden Taldikurga där det fanns en högskola. Anatolij skrev inträdesprovet men blev underkänd.

Men Anatolij kunde ändå inte glömma tanken. En dag satt han under ett träd och läste Bibeln.  Han läste: ”Den ene får genom Anden gåvan att meddela vishet, den andre kan med samma Andes hjälp meddela kunskap, ... En kan tala olika slags tungotal, en annan kan tolka tungotal” (1 Kor. 12:8, 10).

Anatolij böjde huvudet och bad: ”Gud, om det är så du har tänkt, ge mig denna gåva.”

En månad senare gick Anatolij längs tågspåren och hittade en lärobok på marken. Hemma öppnade han boken och läste enkla fraser på engelska och ryska. Efter att ha läst två sidor stängde han boken och tänkte på vad han just hade läst. Han mindes varje ord som han precis hade läst på engelska.

”Det är inte möjligt”, tänkte han. ”Kan jag ha fått tungomålsgåvan som jag bad om att få?”

Anatolij lyckades hitta en nybörjarkurs i engelska i sin hemstad. På två månader nådde han mellannivån. Sedan arbetade Anatolij med att skörda vattenmeloner. Med pengarna köpte han sin första bärbara dator, ett internetabonnemang och en mobil. Med hjälp av dessa inköp lärde han sig mer avancerad engelska på nätet.

Följande år skrev han in sig på hög-skolan där han hade misslyckats med inträdesprovet. Den här gången fick han 100 % på provet. Hans engelska var så bra att skolan anmälde honom till en nationell tävling. Rektorn, som tidigare hade skällt ut Anatolij när han inte kom till lektionerna på lördagarna, ändrade sig när Anatolij placerade sig som tvåa i tävlingen.

”Gå till kyrkan!” sa rektorn. ”Jag följer med dig.” Och det gjorde han.

Anatolij tog sin examen i engelska och turkiska. Senare fick han möjlighet att lära sig spanska och portugisiska och arbetade som tolk och språklärare i tre år åt Adventistsamfundet i Kazakstan. Sedan gick hans stora dröm i uppfyllelse. Nio år efter att ha lovat Gud att bli pastor började han studera vid Zaoksky Adventist University i Ryssland.

”Gud är villig att ge oss de gåvor vi behöver för att göra det arbete han kallar oss till att göra”, säger Anatolij. ”Om vi saknar de gåvorna är det helt enkelt för att vi inte ber om att få dem.”