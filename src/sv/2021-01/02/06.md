---
title:  Skrämmande vädjan 
date:  07/01/2021
---

`När Gud sände ut Jesaja på nytt, varför gav han då profeten ett så främmande budskap att förmedla till sitt folk (Jes. 6:9, 10)?`

För att vi inte ska tro att Jesaja hörde fel eller att detta budskap var oviktigt citerade Jesus detta avsnitt för att förklara varför han talade i liknelser (Matt. 13:13–15).

Gud vill inte att någon ska gå förlorad (2 Pet. 3:9), vilket förklarar varför han sände Jesaja till judafolket – och Jesus till världen. Guds önskan är inte att förgöra utan rädda för evigt. Men medan somliga svarar positivt på hans vädjan blir andra bara fastare i sitt motstånd. Men Gud fortsätter ändå att vädja till dem för att ge dem fler och fler tillfällen att ångra sig. I den bemärkelsen resulterar det Gud gör i att deras hjärtan förhärdas, även om han vill att dessa handlingar skulle göra dem mjukare. Guds kärlek till oss är oföränderlig; vår individuella respons på hans kärlek varierar avsevärt.

En förkunnares roll, som Moses, Jesajas, Jeremias, Hesekiels och även Kristus, är att fortsätta att vädja, även om människor förkastar budskapet. Gud sade till Hesekiel: ”De är ett motsträvigt folk, men vare sig de lyssnar eller inte skall du säga till dem: ’Så säger Herren Gud.’ De kommer att inse att en profet har varit hos dem” (Hes. 2:4/5). Guds och hans tjänares roll är att ge människor ett rättvist val, så att de får tillräcklig varning (jfr Hes. 3:16–21), även om de till slut väljer fördärvet och exilen (Jes. 6:11–13).

`Hur förstår vi utifrån dessa tankar Guds roll i att förhärda faraos hjärta?`

I 2 Mos. 4:21 säger Gud: ”jag skall göra honom hård och obeveklig” [ordagrant ”förhärda hans hjärta”, övers. anm.]. Detta är första gången av nio då Gud sade att han skulle förhärda faraos hjärta. Men nio gånger hände det också att farao själv förhärdade sitt hjärta (se t.ex. 2 Mos. 8:15, 32; 9:34).

Naturligtvis hade farao någon sorts fri vilja, annars skulle han inte ha kunnat förhärda sitt hjärta. Men att Gud också förhärdade hans hjärta antyder att Gud initierade omständigheter som farao reagerade på när han gjorde sina val att förkasta de tecken som Gud hade gett honom. Hade farao varit öppen för dem skulle hans hjärta ha blivit mjukare, inte hårdare, av dem.

`Någon gång har du säkert känt det som om dina misstag och fel har gjort att Gud är väldigt långt borta. Hur kan du veta att han fortfarande älskar dig och vill förlåta dig? Kan Joh. 6:37 och 1 Joh. 1:9 hjälpa dig?`