---
title:  Kungen är död. Länge leve kungen!
date:  03/01/2021
---

`Jes. 6:1 berättar om kung Ussias död. Läs 2 Krön. 26 och svara sedan på frågan: Vad hade hans död för betydelse?`

Det finns olika perspektiv när det gäller den här kungens död.

1. Kung Ussias regering var långvarig och framgångsrik. ”Men när han hade blivit mäktig, blev han högmodig tills han föll” (2 Krön. 26:16, nuB) och ville tända rökelse på rökelsealtaret. Men när prästerna, helt korrekt, stoppade honom eftersom han inte var en prästerlig ättling till Aron (2 Krön. 26:18) blev kungen arg. I den stunden, då kungen avvisade tillrättavisningen, slog Herren honom genast med spetälska. ”Kung Ussia var sedan spetälsk ända till sin dödsdag och måste som spetälsk bo i ett hus för sig; han var utestängd från Herrens hus” (2 Krön. 26:21). Så ironiskt att Jesaja såg en syn om en ren, odödlig, gudomlig Kung i Herrens hus/tempel samma år som den orena mänskliga kungen dog!

2. Det finns en slående skillnad mellan Ussia och Jesaja. Ussia strävade efter helighet med arrogans och av felaktiga orsaker (högmod). Han blev i stället rituellt oren så att han uteslöts ur heligheten. Jesaja däremot lät sig nås av Guds helighet. Han erkände ödmjukt sin svaghet och längtade efter moralisk renhet, som han också fick (Jes. 6:5–7). Likt tullindrivaren i Jesus liknelse gick han därifrån rättfärdig: ”Ty den som upphöjer sig skall bli förödmjukad, men den som ödmjukar sig skall bli upphöjd” (Luk. 18:14).

3. Det finns en slående likhet mellan Ussias spetälska kropp och hans folks moraliska tillstånd: ”Från huvud till fot finns inget helt – bulor, skråmor, öppna sår” (Jes. 1:6).

4. Ussias död omkring 740 f.Kr. markerar en stor kris i Guds folks ledarskap. När vilken absolut härskare som helst dör gör det hans/hennes land sårbart under maktskiftet. Men Juda var särskilt i fara eftersom Tiglath-Pileser III hade kommit till tronen i Assyrien några år tidigare, 745 f.Kr. och genast gav sig ut på krigsstigen. Det gjorde hans nation till en oslagbar supermakt som hotade alla andra nationers existens i Mellanöstern. I denna kritiska tid uppmuntrade Gud Jesaja genom att visa profeten att han fortfarande hade kontrollen.

`Läs noggrant 2 Krön. 26:16. På vilka sätt möter var och en av oss samma risk? Hur kan tanken på korset skydda oss från den fällan?`