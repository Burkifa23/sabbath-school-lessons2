---
title:  En ny chans 
date:  12/01/2021
---

Achas svarade inte på Jesajas maning till tro. Gud gav kungen nådigt en ny chans och sade till honom: ”Begär ett tecken av Herren, din Gud, nerifrån dödsriket eller uppifrån höjden” (Jes. 7:11). Här finns en av de största inbjudningar till tro som en människa någonsin fått. Till skillnad från lotterier inkluderade inte Gud några restriktioner i finstil. Gud begränsade inte ens sitt erbjudande till halva sitt rike, som mänskliga härskare gjorde när de uppnådde den översta gränsen av sin generositet (se Est. 5:6; 7:2; Mark. 6:23). Han var redo och villig att tömma hela himlen och jorden för en ond kung om han bara ville tro! Som ett tecken kunde Achas ha begärt ett berg av guld eller soldater i en sådan mängd som sanden vid Medelhavet.

`Varför reagerade Achas som han gjorde (Jes. 7:12)?`

Vid första ögonkastet verkar Achas svar fromt och respektfullt. Han ville inte sätta Gud på prov, som israeliterna hade gjort århundraden tidigare, under sin ökenvandring (2 Mos. 17:2; 5 Mos. 6:16). Men skillnaden var att Gud inbjöd kungen att pröva honom (jfr Mal. 3:10). Att ta emot hans överväldigande generösa gåva skulle behaga honom, inte pröva hans tålamod. Men Achas var inte ens villig att låta Gud hjälpa honom att tro. Han hade spärrat och spikat igen dörren till sitt hjärta för att utestänga tron.

`Läs Jes. 7:13. Vad säger Jesaja här?`

Jesaja påpekade att genom att vägra att sätta Gud på prov, till det yttre för att undvika att misshaga Gud, misshagade Achas faktiskt Gud. Det mest bekymmersamma i denna vers är dock att Jesaja här hänvisar till ”min Gud”, som en klar kontrast till 7:11 där profeten bad kungen att begära ett tecken från Herren, ”din Gud”. När Achas sade nej till det gudomliga erbjudandet förkastade han Herren som sin Gud. Herren var Jesajas Gud men inte Achas.

`Vad lär dagens studium oss om Guds uthållighet och villighet att leda oss alla till frälsning? Vad säger det oss också om det mänskliga hjärtats blindhet och hårdhet när det inte är helt överlåtet till Herren? Även om Gud till slut gett Achas vilket tecken han än önskat, tror du att Achas då skulle ha trott? Förklara ditt svar.`