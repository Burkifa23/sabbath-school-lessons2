---
title:  Missionsnytt
date:  15/01/2021
---

#### Värdet av ett barn

Medan världen kämpar mot corona-pandemin håller en annan fruktansvärd situation på att utveckla sig i norra delarna av Uganda, i distrikten Karamoja, Pader och Agago. De som bor där är mycket sårbara, och de är inte medvetna om hur lätt de kan bli utnyttjade av olika grupper av människor.

I Kampala, Ugandas huvudstad, ser man ofta små barn och ungdomar som kommer från de här områdena. Nu tigger de på gatorna. De blir misshandlade, utnyttjade och riskerar att förlora sina liv eller att bli sålda som slavar.

I Uganda auktioneras flickor bort som om de var getter. De säljs för så lite som 180 kronor. Många förs sedan över till grannlandet Kenya där de säljs vidare, bl.a. i huvudstaden Nairobi. Hit kommer skräckslagna flickor som har trott att de skulle få en chans till utbildning. I stället hamnar de i slaveri eller blir sexuellt utnyttjade.

En del flickor har kidnappats, men många har lämnat sin hemby frivilligt eller sålts av sina egna familjer, eftersom familjen tror att flickorna ska få en chans till ett bättre liv, en ljusare framtid.

Flickorna är vana vid att lyda och förstår inte vad som kommer att hända med dem. De tror att de ska bidra till sin familjs överlevnad men får oftast bara ett tak över sitt huvud och lite mat för dagen. Inkomsterna som de lovats uteblir nästan alltid! De är fångna utan möjlighet att ta sig hem. Ledsna, utnyttjade och misshandlade, med stor hemlängtan, trötta och utan hopp lever de dag efter dag.

I många år har ADRA arbetat i dessa områden i Uganda med stöd från bl.a. ADRA Sverige. Just nu arbetar man intensivt med att göra människor där medvetna om vad som händer deras flickor. Bland annat har ADRA lyckats få ett filmteam att följa det som sker. Filmen som teamet har gjort är skrämmande och sätter ljuset på det vidriga som pågår med barn från dessa områden.

ADRA känner att det är en kamp mot tiden. Områdena är torra och ogästvänliga, och många familjer lever i extrem fattigdom. Några av lösningarna är att ge ungdomar utbildning och kunskap om hur de kan få en hederlig inkomst och mat för dagen.

Att kämpa mot orättvisor är någonting som Jesus alltid såg som en av sina uppgifter. Han blev inte populär när han umgicks, åt med och helade människor som ansågs vara ovärdiga, av fel kön, ras eller religion. Precis som under Jesus tid är vår uppgift att också höja rösten om orättvisor och göra vad vi kan för att ge människor tillbaka deras mänskliga värdighet. Vi ska hjälpa dem att inse att de är värdefulla och också har rättigheter som alla andra människor.

En av ADRA:s paroller är Rättvisa – Barmhärtighet – Kärlek. Det är i svåra situationer som ovan som det är viktigt att inte hålla tyst utan att i stället kämpa för rättvisa, visa barmhärtighet mot de utnyttjade och försäkra förtvivlade människor om att Guds kärlek omfattar dem också!