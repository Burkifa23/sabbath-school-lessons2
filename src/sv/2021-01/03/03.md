---
title:  Försök att gripa in 
date:  11/01/2021
---

Medan Achas vägde sina politiska möjligheter att bemöta hotet från Israel och Syrien visste Gud någonting som han inte visste. Det var Gud som hade tillåtit de här svårigheterna att drabba honom för att tillrättavisa honom och få honom att sansa sig (2 Krön. 28:5, 19). Fastän hans vädjan om hjälp från Tiglath-Pileser verkade logisk och lockande utifrån mänsklig synpunkt visste Gud att den skulle leda till att det daviditiska riket Juda kom under en främmande makts kontroll, och från den skulle det aldrig återhämta sig.

Anmärkningsvärt mycket stod på spel. Så Herren sände Jesaja till kungen för att hejda honom (uppenbarligen när han var i Jerusalem för att inspektera tillgången till vatten i förberedelse för belägring) och övertala honom att inte kontakta den assyriske ledaren.

`Varför sade Herren att Jesaja skulle ta med sig sin son Shear Jashuv (Jes. 7:3)?`

Achas blev förskräckt när Jesaja hälsade honom och presenterade sin son som hette ”En rest vänder om”. En rest, av vem? Vänder om, från vad? Eftersom pojkens far var profet lät namnet som ett olycksbådande budskap från Gud om att folket skulle gå i fångenskap. Eller handlade det om att vända tillbaka till Gud (verbet kan också syfta på den omvändelsen)? Budskapet från Gud till Achas var: det betyder vad du ger det för betydelse! Vänd dig från dina synder eller gå i fångenskap, och från fångenskapen ska en rest återvända. Det är du som bestämmer!

`På vilket sätt riktade sig Guds budskap till kungens situation? Jes. 7:4–9.`

Hotet från Syrien och Israel skulle gå över och Juda kunde skonas. Makter som för Achas såg ut som våldsamma vulkaner var i Guds ögon bara ”rykande vedpinnar” (Jes. 7:4). Achav hade inget behov av att vädja till Assyrien om hjälp.

Men för att kunna fatta rätt beslut behövde Achas lita på Herren och hans löften. Han behövde tro för att bestå (Jes. 7:9). Orden ”tro” och ”bestå” kommer från samma hebreiska rot, varifrån också ordet ”sanning” (det som är trovärdigt) kommer, och också amen (bekräftelse på det som är sant/trovärdigt). Achas behövde vara säker för att kunna göras säker; han behövde tro för att bli trovärdig.

`Se på den sista delen av Jes. 7:9. Varför är tron så viktig för att man ska kunna ”bestå”? Bestå på vilket sätt? På vilket sätt gäller det här det kristna livet?`