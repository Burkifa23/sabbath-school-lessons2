---
title:  Sonen ett tecken 
date:  13/01/2021
---

Ett erbjudande om ett tecken ”nerifrån dödsriket eller uppifrån höjden” (Jes. 7:11) påverkade inte Achas. När Gud sedan sade att han själv skulle ge ett tecken (Jes. 7:14) förväntar vi oss att det skulle ha storslagna dimensioner som bara Guds fantasi kan åstadkomma (jfr Jes. 55:9; 1 Kor. 2:9).

En överraskning! Tecknet är en son. Men hur kunde en ung kvinnas barnafödande och namngivning ”Immanuel” vara ett tecken av bibliska proportioner?

`Vem är kvinnan, och vem är hennes barn?`

Ingenstans pekar Gamla testamentet på att detta viktiga tecken uppfylldes, som det hade gjort med tecken som getts åt andra människor, som t.ex. Gideon (Dom. 6:36–40). Här är några möjliga uppfyllelser som enbart baserar sig på Gamla testamentet:

1. Eftersom ordet ”ung kvinna” syftar på en ung kvinna i den ålder då hon kunde gifta sig antar många att hon är en kvinna i Jerusalem, kanske Jesajas hustru. Jes. 8:3 berättar om en son som föddes åt Jesaja av ”profetissan” (detta syftar på hans hustru, vars profetiska budskap bestod av åtminstone hennes barn; jfr Jes. 7:3; 8:18). Men den här sonen hette Maher shalal hash bas (Jes. 8:1–4), inte Immanuel. Tecknen på de två pojkarna liknar dock varandra i och med att innan de uppnår det tidiga stadium då de kan skilja mellan gott och ont ska Syrien och norra Israel vara ödelagda (Jes. 7:16: 8:4).

2. Somliga menar att Immanuel är Hiskia, Achas son, som blev nästa kung. Men ingenstans tillämpas namnet Immanuel på honom.

3. Eftersom Immanuel är en något hemlighetsfull person och hans namn som vanligtvis översätts ”Gud med oss” syftar på Guds närvaro, skulle han kunna vara den specielle son som förutsägs i Jes. 9 och 11. I så fall överskrider den högtidliga beskrivningen av honom som gudomlig (Jes. 9:6) och som ”Jishajs rot” (Jes. 11:10) allt som ens kunde tillskrivas kung Hiskia.

4. En naturlig födelse hos en ogift kvinna i en ålder då hon kunde gifta sig skulle innebära ett illegitimt barn som blivit till genom ett illegalt, otuktigt förhållande (se 5 Mos. 22:20, 21). Varför skulle Gud hänvisa till ett sådant barn som ett tecken för att inspirera tro?

Däremot identifierar Nya testamentet Jesus som Immanuel (Matt. 1:21–23), som föddes på ett övernaturligt sätt och i renhet av en ogift men förlovad jungfru. Jesus är också Guds Son (Jes. 9:6; Matt. 3:17) och Jishajs ”gren” och ”rot” (Jes. 11:1, 10; Upp. 22:16). Kanske fungerade en tidigare ”Immanuel” som förelöpare för Kristus samtidigt som hans utveckling bevisade för Achas att de profetiska uppfyllelserna är tidlösa. Vi vet inte. Men vi vet det vi behöver veta: ”Men när tiden var inne sände Gud sin son, född av en kvinna” (Gal. 4:4) för att ge oss Guds närvaro med oss.

`Fundera över verkligheten att Kristus blev människa. Vilken sorts tröst kan det ge oss mitt i det som verkar vara en kall, fruktansvärd och likgiltig värld?`