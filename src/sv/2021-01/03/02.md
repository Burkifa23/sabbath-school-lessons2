---
title:  Hotet från norr 
date:  10/01/2021
---

`Vilken skrämmande kris mötte kung Achas tidigt under sin regeringstid? 2 Kung. 15:37, 38; 16:5; Jes. 7:1, 2.`

Kungarikena Israel (Efraim) och Syrien (Aram) förenade sig mot det mindre landet Juda i söder. Detta hände när Juda var försvagat av attacker från edomeerna och filisteerna. Tidigare hade Juda stridit mot Israel, men en allians mellan Israel och Syrien utgjorde en överväldigande fara. Det visade sig att Israel och Syrien ville tvinga Juda till att delta med dem i en koalition mot den assyriske kungen Tiglath-Pileser III:s mäktiga styrka (som kallas ”Pul” i 2 Kung. 15:19), som fortsatte att hota dem med sitt växande imperium. Israel och Syrien hade lagt åt sidan sin långvariga strid mot varandra inför en ännu större fara. Om de kunde besegra Juda och installera en marionetthärskare där (Jes. 7:5, 6) skulle de kunna använda dess resurser och manskap.

`Vad var kung Achas lösning när hans värld höll på att rasa samman? 2 Kung. 16:7–9; 2 Krön. 28:16.`

I stället för att inse att Gud var den enda vän som kunde rädda honom och hans land försökte Achas bli vän med Tiglath-Pileser III, sina fienders fiende. Den assyriske kungen gick med på hans önskan om hjälp mot Syrien och Israel. Tiglath-Pileser III fick inte bara rikliga gåvor av Achas utan också en bra ursäkt för att inta Syrien, vilket han genast gjorde (2 Kung. 16:9). Den syrisk-israelitiska alliansens makt var bruten. På kort sikt verkade det som om Achas räddat Juda.

Denna handling från Achas sida kom dock inte som någon överraskning. Han hade varit en av de värsta kungarna som någonsin dittills härskat över Juda (se 2 Kung. 16:3, 4; 2 Krön. 28:2–4.)

`När vi läser om hurdan Achas var är det förståeligt varför han reagerade på faran som han gjorde. Vad kan vi lära oss här för vår egen, personliga del? Om vi inte lyder Herren nu, vad får oss då att tänka att vi har tro att förtrösta på honom när verkliga prövningar kommer? (Se Jak. 2:22; Jer. 12:5.)`