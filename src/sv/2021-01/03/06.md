---
title:  ”Gud med oss!” 
date:  14/01/2021
---

Namnen på Jesajas barn (Shear Jashuv, ”en rest vänder om” och Maher shalal hash bas, ”snart rov, strax byte”) har olika betydelser. På samma sätt har namnet Immanuel en betydelse. Det betyder ”Gud med oss”. I hebreiskan förekommer s.k. nominalsatser där vi i våra språk oftast behöver lägga till någon form av verbet ”vara”, i detta fall ”Gud [är] med oss”, som många översättningar gör; jämför samma ord i Jes. 8:10. Detsamma gäller namnet ”Jesus”, som är kortformen av hebreiskans Joshua och betyder ”Herren [är] frälsning”, med ”är” tillagt. (Jämför namnet Jesaja, som betyder ”Herrens frälsning”.)

Men namnet Immanuel är inte bara en abstrakt beskrivning utan en tillämpning av löftet som nu är uppfyllt: ”Gud är med oss”!

`Vad innebär löftet att Gud är med oss?`

Det finns ingen starkare försäkran och tröst. Gud lovar inte att hans folk inte behöver uthärda svårigheter och smärta, men han lovar att vara med oss. Psalmisten säger: ”Inte ens i den mörkaste dal fruktar jag något ont, ty du är med mig, din käpp och din stav gör mig trygg” (Ps. 23:4).

”Gud säger: ’När du går genom vatten är jag med dig, vattenmassorna skall inte dränka dig. När du går genom eld skall du inte bli svedd, lågorna skall inte bränna dig’ (Jes. 43:2).

”Var var Herren när babylonierna kastade Daniels tre vänner i elden? Med dem (Dan. 3:23–25). Var var Herren vid tiden då Jakob prövades när han brottades fram till gryningen? I Jakobs armar, så nära som han kunde vara (1 Mos. 32:24–30).

Även när Herren inte visar sig i fysisk form på jorden går han igenom sitt folks erfarenheter med dem. Var var Herren när folkmassan dömde Stefanos? Han stod ’på Guds högra sida’ (Apg. 7:55). Sedan Jesus steg upp till himlen ’sitter [han] på Majestätets högra sida i höjden’ (Heb. 1:3). Varför stod han när Stefanos var i problem och skulle stenas till döds? Som Morris Venden sagt: ’Jesus skulle inte ta det sittande!’ ” (Roy Gane: God’s Faulty Heroes, Hagerstown, Md.: Review and Herald Pub. Assn., 1996, s. 66).

`Även om vi har löftet att ”Gud är med oss”, vilken skillnad gör det om vi fortfarande möter prövningar och lidande? Till vilken nytta är då kunskapen om hans närvaro för oss? Förklara ditt svar.`