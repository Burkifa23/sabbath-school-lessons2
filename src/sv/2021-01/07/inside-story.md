---
title:  Missionsnytt
date:  12/02/2021
---

#### Kyrkan istället för skolan

En lördagseftermiddag var elvaåriga Jelena på väg hem från skolan i staden Dmitrovgrad i Ryssland.  Plötsligt kom hon att tänka på hur hon brukade gå i kyrkan på lördagarna. Hon hade inte tänkt på kyrkan på länge och förstod inte varför hon skulle tänka på den nu. Hon ringde sin mamma på mobilen.

”Mamma, kommer du ihåg att vi brukade gå i kyrkan på sabbaten?” sa hon. ”Får jag gå dit nu?”

”Visst får du det”, svarade Jelenas mamma.

Jelena hann dit i tid för predikan. Hon gled in på en plats längst bak och lyssnade. Efteråt träffade hon sin tidigare sabbatsskollärare.

”Kom fler gånger”, sa läraren. Jelena log blygt.

Jelenas föräldrar hade skilt sig när hon var liten, men de hade tagit henne till kyrkan tills hon var fem år. Sedan ville inte föräldrarna känna sig tvungna att träffa varandra mer, och de slutade båda att gå i kyrkan. Jelena hade börjat i en kommunal skola. Där hölls det lektioner sex dagar i veckan, från måndagar till lördagar.

Nästa sabbat slutade sista lektionen klockan 13.00. Då gick Jelena genast till kyrkan. Hon trivdes i kyrkan där hon hade varit när hon var mindre. Några av barnen kände hon igen från Bibelkul.

Efter ett tag slutade Jelena att gå till lektionerna i skolan på lördagarna så att hon kunde gå till kyrkan tidigare. Och sedan bad hon sin storasyster Oksana att följa med. Oksana var 13 år, och de två gick till kyrkan tillsammans. När Jelenas och Oksanas mamma märkte att flickorna gick till kyrkan började hon följa med.

Men sedan flyttade några barn i församlingen och deras familjer. Andra barn slutade att gå i kyrkan. Jelenas mamma slutade att gå i kyrkan. Till och med Jelena gick inte dit varje sabbat.

Men en församlingsmedlem lade märke till Jelenas frånvaro och bad henne hjälpa till med ljudsystemet. Det ville Jelena gärna göra. Och då måste hon gå i kyrkan varje sabbat eftersom medlemmarna behövde henne. Jelenas mamma började också gå i kyrkan igen.

En sabbat då det hade varit nattvardsgudstjänst frågade Jelenas mamma henne en viktig sak: ”Har du funderat på att bli döpt?” frågade hon.

Det hade Jelena gjort, och därför svarade hon genast att hon ville ge sitt hjärta till Jesus.

Vattnet i doptanken var fruktansvärt kallt, men ändå spriddes en varm känsla av glädje inom Jelena när hon steg upp ur vattnet. Hon visste att hon hade fattat sitt livs bästa beslut. Hon hade gett sitt hjärta till Jesus.

Jelena gick aldrig mer i skolan på lördagarna. Mamma skrev till rektorn, och Jelena fick ledigt från skolan på lördagarna för att gå i kyrkan.

I slutet av skolåret fick Jelena höra om Zaokskyskolan. Det är Adventistsamfundets dag- och internatskola som ligger cirka 100 mil från hennes hemstad. Jelena hade inte råd att gå på skolan, men en församlingsmedlem erbjöd sig att sponsra henne. I dag är Jelena 16 år och går i elfte klass.

”Det är toppen att studera här”, säger Jelena, ”och jag är väldigt glad att vi inte har lektioner på lördagarna.”

