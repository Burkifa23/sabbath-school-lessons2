---
title:  Resten av berättelsen 
date:  10/02/2021
---

Enligt Sanheribs annaler intog han fyrtiosex befästa städer, belägrade Jerusalem och gjorde judeen Hiskia ”fånge i Jerusalem, sitt kungliga palats, som en fågel i en bur” (James B. Pritchard, red.: Ancient Near Eastern Texts Relating to the Old Testament, Princeton, New Jersey: Princeton University Press, 1969, s. 288). Men trots propagandan som framhäver hans monumentala ego hävdar han varken i text eller bild att han skulle ha intagit Jerusalem. Från mänsklig synvinkel är detta utelämnande häpnadsväckande med tanke på Sanheribs obevekliga makt och att Hiskia hade lett en revolt mot honom. De som gjorde uppror mot Assyrien levde ett kort liv och fick räkna med en grym död.

Bibelforskare medger att även om vi inte hade den bibliska berättelsen skulle vi få erkänna att ett mirakel måste ha ägt rum. Att Sanherib dekorerade väggarna i sitt ”Palats utan like” med reliefer (inristade bilder) som livligt beskrev hans framgångsrika belägring av Lakish verkar vara för att han behövde rädda ansiktet. Om det inte var för Guds nåd skulle dessa bilder ha visat Jerusalem i stället! Sanherib berättade inte resten av historien, men det gör Bibeln.

`Vad är resten av berättelsen? Jes. 37:21–37.`

Som svar på Hiskias trosvissa bön sände Gud honom ett budskap om en total trygghet för Juda. Budskapet kokar över av brinnande vrede över den högmodige assyriske kungen som vågade slå den gudomlige konungarnas Konung på ansiktet (Jes. 37:23). Sedan uppfyllde Gud omedelbart sitt löfte att han skulle försvara Jerusalem (2 Kung. 19:35–37; 2 Krön. 32:21, 22; Jes. 37:36–38).

En stor kris förutsätter ett stort mirakel, och det var stort. Antal döda var 185 000. Sanherib hade inget annat val än att dra hem, där han mötte sin egen död (jfr Jesajas förutsägelse i Jes. 37:7–38).

”Hebreernas Gud hade vunnit seger över det stolta Assyrien. Herrens ära hade blivit bevisad i de omgivande folkens ögon. I Jerusalem var folkets hjärtan fyllda med helig glädje” (Ellen White: Från makt till maktlöshet, s. 245). Om Sanherib hade erövrat Jerusalem skulle han också ha deporterat befolkningen och Juda skulle ha mist sin identitet, som norra Israel gjorde. Utifrån ett perspektiv skulle det då inte ha funnits något judiskt folk som Messias skulle komma till. Deras historia skulle ha slutat där. Men Gud höll hoppet levande.

`Vad säger du till någon som ännu inte tror på Bibeln eller Bibelns Gud men som frågar: Var det rätt att dessa assyriska soldater som bara råkat födas skulle dö en massdöd som denna? Hur förstår du personligen Herrens agerande här?`