---
title:  Snören dras åt 
date:  07/02/2021
---

`Vad hände med Juda? 2 Kung. 18:13; 2 Krön. 32:1; Jes. 36:1.`

När den trolöse Achas dog och efterträddes av sin trogne son Hiskia ärvde denne ett rike som hade mist sin fulla självständighet. Efter att ha köpt assyrisk hjälp mot alliansen Syrien och norra Israel tvingades Juda fortsätta att betala för sitt beskydd i form av tribut till Assyrien (se 2 Krön. 28:16–21). När den assyriske kungen Sargon II dog på ett avlägset stridsfält och efterträddes av Sanherib 705 f.Kr. var Assyrien sårbart. Assyriska och bibliska texter visar att Hiskia använde sig av detta tillfälle till att göra uppror (se 2 Kung. 18:7). Han agerade aggressivt som ledare för en antiassyrisk revolt bland de små nationerna i regionen.

Till sin olycka hade Hiskia underskattat den assyriska maktens kapacitet. År 701 f.Kr. hade Sanherib underkuvat andra delar av sitt imperium. Då gav han sig på Syrien-Palestina med en förödande styrka och slog ner Juda.

`Hur förberedde sig Hiskia för en konfrontation med Assyrien? 2 Krön. 32:1–8.`

När Hiskia såg att Sanheribs avsikt var att inta Jerusalem, huvudstaden, gjorde han omfattande förberedelser för en konfrontation med Assyrien. Han stärkte sina befästningar, utrustade och organiserade sin armé bättre och förbättrade tillflödet av vatten i Jerusalem (se även 2 Kung. 20:20; 2 Krön. 32:30). Den anmärkningsvärda Siloatunneln med en inskrift om dess konstruktion härstammar så gott som säkert från Hiskias förberedelse för en potentiell belägring.

Lika viktigt som militärt och organisatoriskt ledarskap är andligt ledarskap. Hiskia förberedde staden genom att också försöka höja folkets moral i denna hotfulla tid. ”Men kungen av Juda hade bestämt sig för att göra sin del för att stå emot fienden. När han hade fullgjort allt som mänsklig påhittighet och uppfinningsrikedom kunde åstadkomma, hade han samlat sina styrkor och uppmuntrat dem till att vara vid gott mod” (Ellen White: Från makt till maktlöshet, s. 238).

`Om Hiskia förtröstade så mycket på Gud, varför satsade han så mycket själv? Talar hans gärningar emot hans tro? Se Fil. 2:12, 13 om samverkan med Gud som ger kraft som verkligen är effektiv.`