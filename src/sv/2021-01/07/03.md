---
title:  Propaganda 
date:  08/02/2021
---

De assyriska härskarna var inte bara brutala utan också intelligenta. Deras mål var rikedom och makt, inte bara förstörelse (jfr Jes. 10:13, 14). Varför använda resurser till att erövra en stad med tvång om man kan övertala dess invånare att kapitulera? Så medan Sanherib var upptagen med belägringen av Lakish sände han sin stabschef, ravshakeh, en hög officer, till att inta Jerusalem genom propaganda.

`Vilka argument använde stabschefen, ravshakeh, för att förolämpa Juda? Jes. 36:2–20, se även 2 Kung. 18:17–35; 2 Krön. 32:9–19.`

Denne ravshakeh kom med några ganska starka argument. Ni kan inte lita på Egyptens hjälp eftersom det är försvagat och opålitligt. Ni kan inte förlita er på Herrens hjälp eftersom Hiskia har förolämpat honom genom att avlägsna hans heliga platser och altaren i Juda och sagt till folket att de ska tillbe vid ett enda altare i Jerusalem. Herren är faktiskt på Assyriens sida och har befallt Sanherib att förstöra Juda. Ni har inte tillräckligt med manskap för att hantera 2 000 hästar.

För att undvika belägring där ni inte har något att äta och dricka behöver ni nu bara ge upp så ska ni behandlas väl. Hiskia kan inte rädda er. Gudarna i de länder som Assyrien har erövrat har inte kunnat rädda dem. Därför kan ni vara säkra på att er Gud inte heller kommer att rädda er.

`Talade ravshakeh sanning?`

Eftersom det fanns mycket sanning i det han sade lät hans argument övertygande. Det fanns två outtalade argument som stödde honom. För det första hade han precis kommit från Lakish, bara 45 km bort, där assyrierna visade vad som hände med en starkt befäst stad som vågade stå emot dem. För det andra hade han med sig en stark assyrisk armé (Jes. 36:2). Invånarna i Juda var medvetna om ödet som hade drabbat arméer och städer på andra håll (Samarien, norra Israels huvudstad, medräknat: 2 Kung. 18:9, 10) när de hade dukat under för Assyrien. Därför skulle ingen i Juda ha haft anledning att tvivla på Jerusalems nederlag utifrån ett mänskligt perspektiv (jfr Jes. 10:8–11). Ravshakeh hade också rätt i att Hiskia hade förstört olika offerplatser för att centralisera tillbedjan i templet i Jerusalem (2 Kung. 18:4; 2 Krön. 31:1). Men hade denna reform varit mot Herren, folkets enda kvarvarande hopp? Skulle han, och kunde han rädda dem? Det var upp till Gud att svara på den frågan!

`Har du någonsin varit i en liknande situation där allting mänskligt sett var förlorat? Vad var din enda tillgång? Om du vill, förbered dig för att berätta om den erfarenheten i studiegruppen, hur du agerade, och vad som blev resultatet.`