---
title:  I sjukdom och i välfärd 
date:  11/02/2021
---

Händelserna i Jes. 38 och 39 (2 Kung. 20) ägde rum mycket nära den tid då Gud befriade Hiskia från Sanherib, även om befrielsen, som den beskrivs i Jes. 37 (se även 2 Kung. 19) ännu inte hade inträffat. Jes. 38:5, 6 och 2 Kung. 20:6 visar faktiskt att de fortfarande stod inför det assyriska hotet.

”Satan var besluten att åstadkomma både Hiskias död och Jerusalems fall. Han tänkte utan tvekan att om Hiskia röjdes ur vägen skulle hans strävan efter reformation upphöra och Jerusalems fall bli enklare att åstadkomma” (The SDA Bible Commentary, vol. 4, s. 240).

`Vad säger citatet ovan oss om hur viktigt bra ledarskap är för Guds folk?`

`Vilket tecken ger Herren Hiskia för att bekräfta hans tro? 2 Kung. 20:8–11; Jes. 38:6–8.`

Genom att förkasta de tecken Gud erbjöd (Jes. 7) hade Achas inlett en serie händelser som ledde till problem med Assyrien. Men nu hade Hiskia bett om ett tecken (2 Kung. 20:8), så Gud gav honom styrka att bemöta den kris hans far hade orsakat i Juda. Att vända på skuggan i Achas solur var faktiskt möjligt bara genom ett mirakel.

Babylonierna studerade himlakropparnas rörelser och noterade dem noggrant. Därmed bör de ha lagt märke till solens märkliga beteende och undrat vad det innebar. Att kung Merodak-Baladan sände representanter vid den här tiden är ingen tillfällighet. Babylonierna hade fått veta om sambandet mellan Hiskias återhämtning och det mirakulösa tecknet.

Nu vet vi varför Gud valde just detta tecken. Såsom han senare använde stjärnan i Betlehem för att leda de vise männen från östern använde han en förändring i solen för att leda sändebuden från Babylon. Det var ett unikt tillfälle för dem att lära sig om den sanne Guden. Under hela Merodak-Baladans karriär försökte han få till en varaktig självständighet från Assyrien. Han behövde starka allierade, vilket förklarar hans motiv för att kontakta Hiskia. Om själva solen hade rört sig efter Hiskias begäran, vad kunde han då göra mot Assyrien?

`På vilket sätt gick Hiskia miste om ett oerhört tillfälle att ära Gud och visa babylonierna på honom? Vad blev resultatet? Jes. 39. Vad kan vi lära oss om att uppvisa vår egen ”härlighet”?`