---
title:  Framtidshopp
date:  24/02/2021
---

Att Jesaja så noggrant förutsade Kyros vid namn stör dem som inte tror att profeter får förutsägelser från Gud. För att hantera det accepterar de teorin att det fanns en annan profet, ”en annan Jesaja” [”Deuterojesaja”] som levde på Kyros tid och skrev Jes. 40–66. Så ”sågas” Jesajas bok i två delar, samma öde som man traditionellt förstått var profetens eget (se Heb. 11:37).

Det finns dock inga historiska vittnen för att det ska ha funnits en andra ”Jesaja”. Hade han funnits skulle det vara konstigt att inte Bibeln nämner honom, eftersom hans budskap är djupt viktigt och hans litterära förmåga fenomenal. Inte ens de äldsta handskrifterna, Jesajarullen från Qumran, har något brott mellan Jes. 39 och 40 som skulle markera en övergång till en annan författares verk.

Jesajas grundläggande budskap är konsekvent i hans bok: förtrösta på den sanne Guden och hans messianske Befriare, i stället för andra makter. Bibelforskare betonar alldeles riktigt att det finns en förändring i innehållet från den assyriska tiden i Jes. 1–39 till den babyloniska i kap. 40 och följande. Men vi har funnit att Jes. 13, 14 och 39 redan förutspår den babyloniska fångenskapen. Det är sant att Jes. 1–39 betonar domen och Jes. 40–66 förtröstan. Men i de tidigare kapitlen finns det också mycket förtröstan och försäkran från Gud. Senare kapitel, som Jes. 42:18–25; 43:22–28; 48:1–11, talar också om Guds domar över Juda för att de har förkastat honom. Jesajas förutsägelser om framtida tröst antyder faktiskt samtidigt lidande.

`Fastän nationen mötte fruktansvärda olyckor på grund av folkets synder gav vissa bland dem inte upp hoppet. De höll fast vid Guds löften, som finns i 3 Mos. 26:40–45. Läs de verserna noggrant. Sätt dig själv i dessa hebreers ställe, vilka levde efter att de hade besegrats av Babylon. Vad finner du för hopp i dessa verser?`

`Vilken andlig princip ser du verksam i verserna i 3 Mos.? Vad säger Herren till Israel där? På vilket sätt verkar samma princip i våra liv?`