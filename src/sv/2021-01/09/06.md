---
title:  En medkännande och lidande Tjänare 
date:  25/02/2021
---

`Vem är Guds tjänare i Jes. 49:1–12?`

Gud kallar och nämner honom vid namn innan han föds, gör hans tunga som till ett svärd och visar sin härlighet genom honom. Gud använder tjänaren till att föra nationen Israel tillbaka till honom, till att vara ett frälsningens ljus för hela världen, vara ett förbund och befria fångarna. Det finns mycket i denna beskrivning som överlappar med Jes. 42, där vi identifierade tjänaren som Messias. Nya testamentet finner tjänarens kännetecken hos Jesus Kristus, i hans båda ankomster: Matt. 1:21; Joh. 8:12; 9:5; 17:1–5; Upp. 1:16; 2:16; 19:15.

`Om denne tjänare är Messias, varför kallar Gud honom för ”Israel” här (Jes. 49:3)?`

Tidigare fann vi att Gud i denna del av Jesaja syftar på ”Israel/Jakob” som nation. Men här gäller namnet ”Israel” (utan parallell till ”Jakob”) klart en individuell tjänare som återupprättar nationen åt Gud (Jes. 49:5). Denne tjänare har blivit det idealiska förkroppsligandet eller den idealiska representanten för nationen som har komprometterat sin användning av namnet ”Israel” (Jes. 48:1).

`Vilken ny detalj kommer fram här? Jes. 49:4, 7.`

Här finns den första varningen för svårigheten i tjänarens uppgift. Han klagar: ”Förgäves har jag ansträngt mig, fruktlöst och fåfängt förött min kraft” (Jes. 49:4), en tanke som ger ett eko från Dan. 9:26: ”…kommer han som är smord att förgöras och försvinna.” Men han håller fast vid tron: ”Ändå skall Herren ge mig min rätt, min lön finns hos min Gud” (Jes. 49:4). J. Alec Motyer observerar: ”Jesaja såg alltså en Tjänare med sann mänsklig natur, prövad som vi och som visade sig vara ursprunget och fullkomnaren av trons väg, en verklig, personlig tro som fortfarande kan säga min Gud när ingenting annat mer verkar vara något värt” (The Prophecy of Isaiah: An Introduction and Commentary, Downers Grove, Illinois: InterVarsity Press, 1993, s. 387).

Jes. 49:7 är slående. Tjänaren är ”föraktad och avskydd av alla, till härskarnas tjänare”, men Herren säger till honom: ”Kungar skall se det och resa sig, furstar se det och falla på knä, därför att Herren är trofast, Israels Helige som utvalde dig.”

`Se tillbaka på Kristus verksamhet. Hade han inte, ända fram till slutet, anledning till missmod? Ända förblev han trogen, trots yttre omständigheter. Hur kan vi lära oss att göra detsamma, trots yttre omständigheter?`