---
title:  Missionsnytt
date:  26/02/2021
---

#### När drömmar grusas

”I Kongo drömde jag om att utbilda mig till sjuksköterska och tjäna mitt samhälle”, berättar Deborah. Hon fortsätter: ”Men när beväpnade rebeller började bränna ner våra byar, dödade våra djur och förstörde våra odlingar bestämde vi oss för att fly till Uganda, och mina ambitioner om att bli sjuksköterska försvann!”

Det tog Deborah, 19 år gammal, hennes föräldrar och hennes sju syskon två dagar att vandra till Uganda. Vandringen gick genom utmanande terräng, och de måste ofta gömma sig för beväpnade rebeller. När de kom till den ugandiska gränsen kände de en enorm glädje!

Deborah lever idag som flykting i Rwamwanja flyktingläger i Uganda. Hennes föräldrar kämpar för att skicka sina barn till skolan, men de har inga pengar till att köpa skoluniformer och annat material. Där och då bestämde sig Deborah för att hon skulle söka arbete så att hon kunde hjälpa sina föräldrar att ge syskonen utbildning. Hon fick arbete med att hacka i jorden och så åt en av de större ugandiska jordägarna i området.

Så kom coronapandemin, och regeringen i Uganda stängde ner landet. Nu kunde Deborah inte längre arbeta. ”Coronapandemin har påverkat våra liv fruktansvärt. Vi hade inte ens råd att köpa tvål för att kunna tvätta våra händer ordentligt”, berättar hon.

ADRA Uganda insåg hur människor-na hade drabbats och startade ett projekt i Rwamwanja flyktingläger. Där fick Deborah och andra lära sig om coronaviruset och vad de kunde göra för att undvika att bli smittade. De fick också lära sig att tillverka sin egen tvål och sälja den som en inkomstkälla.

”ADRA gav oss hopp i en hopplös situation”, säger Deborah. ”Jag är så tacksam för den här utbildningsmöjligheten som inte bara ger oss skydd mot coronaviruset utan också en inkomst. Jag kommer att spara allt jag tjänar för att kunna ge mina yngre syskon en möjlighet att utbilda sig. Det skulle göra mig så glad att se att deras drömmar blir verklighet, nu när jag har förlorat min egen.”