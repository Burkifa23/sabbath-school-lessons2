---
title:  Den persiske ”Messias” 
date:  23/02/2021
---

`Vilken häpnadsväckande förutsägelse finns i Jes. 44:26–45:6?`

Jesajas verksamhet varade ungefär mellan åren 745–685 f.Kr. Efter att ha nämnt en erövrare från öst och norr (Jes. 41:2, 3, 25) och antytt att detta var goda nyheter för Jerusalem (Jes. 41:27) förutsäger Jesaja noggrant Kyros vid namn och beskriver hans aktiviteter. Han kom norr- och österifrån sett från Babylon och erövrade staden år 539 f.Kr. Han tjänade Gud genom att släppa judarna från deras babyloniska fångenskap, och han tillät att templet i Jerusalem byggdes upp på nytt (se Esra 1).

Sätt denna förutsägelse i sitt perspektiv. Då det var ungefär 146 år från Jesajas död till Babylons fall var hans profetia ett och ett halvt århundrade före sin tid. Det skulle vara ungefär som om George Washington hade förutsagt att en general vid namn Dwight Eisenhower skulle bidra till Europas befrielse 1945.

Eftersom Kyros verksamhet är väl dokumenterad i olika gamla källor, de babyloniska krönikorna och Kyroskrönikan samt Bibeln (2 Krön. 36:22, 23; Esra 1; Dan. 5; 6:28; 10:1), är exaktheten i Jesajas profetia bortom allt tvivel. Detta bekräftar tron hos dem som tror att sanna profeter får exakta förutsägelser från Gud som känner till framtiden långt i förväg.

`Varför kallar Gud Kyros för ”sin smorde”?`

Det hebreiska ordet ”smord” är ordet varifrån vi får ordet Messias. På andra ställen i Gamla testamentet kan det syfta på en smord överstepräst (3 Mos. 4:3, 5, 16; 6:22), en smord israelitisk kung (1 Sam. 16:6; 24:6, 10; 2 Sam. 22:51), eller Messias, en kommande idealisk kung av Davids släkt, en befriare (Ps. 2:2; Dan. 9:25, 26). Utifrån Jesajas perspektiv var Kyros en kommande kung som Gud sände för att befria sitt folk. Men han var en ovanlig messias eftersom han inte var israelit. Han skulle göra vissa saker som Messias också skulle göra, som att besegra Guds fiender och befria hans tillfångatagna folk, men han kunde inte vara densamme som Messias eftersom han inte härstammade från David.

När Gud förutsade Kyros bevisade han sin unika gudom genom att visa att bara han känner till framtiden (Jes. 41:4, 21–23, 26–28; 44:26). Han sträckte sig också ut till Kyros: ”Jag ger dig skatter, dolda i mörkret, gömda rikedomar, för att du skall inse att jag är Herren, att han som gett dig ditt namn är Israels Gud” (Jes. 45:3).

`Tänk på några bibliska profetior som gått i uppfyllelse som de var förutsagda (t.ex. alla rikena i Dan. 2 förutom det sista, Dan. 7, eller förutsägelsen som gäller Kristus tid i Dan. 9:24–27). Vilken sorts hopp ger dessa profetior oss som individer?`