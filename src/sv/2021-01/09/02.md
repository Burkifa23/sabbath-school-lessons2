---
title:  Nationen som tjänare 
date:  21/02/2021
---

`I Jes. 41:8 talar Gud om ”Israel, du min tjänare.” I 42:1 introducerar han ”min tjänare.” Vem är denne tjänare?`

Är det Israel/Jakob, israeliternas förfader? Nationen Israel? Messias/Kristus, Nya testamentets Jesus?

Det finns två sorters hänvisningar till Guds tjänare i Jes. 41–43. En benämns som ”Israel” eller ”Jakob”, som i Jes. 41:8; 44:1, 2, 21; 45:4; 48:20. Eftersom Gud talar till Israel/Jakob i presens är det tydligt att Jakob representerar nationen som härstammade från honom. Det bekräftas av att återlösningen för Herrens ”tjänare Jakob” fullbordas i en tid då han ska gå ut från Babylon (Jes. 48:20).

På andra ställen, som i Jes. 42:1; 50:10; 52:13; 53:11, namnges inte Guds tjänare. När han för första gången nämns i Jes. 42:1 är hans identitet inte genast uppenbar. Men när Jesaja utvecklar hans egenskaper i senare avsnitt blir det klart att han är någon som återupprättar Jakobs (Israels) stammar åt Gud (Jes. 49:5, 6) och dör som offer för syndarna (Jes. 52:13–53:12; se även 49:5, 6). Därför kan han inte vara lika med nationen. Det blir tydligt att Jesaja talar om två Guds tjänare. Den ena är kollektiv (nationen) och den andra en individ.

`Vad är tjänarnationens roll? Jes. 41:8–20.`

Gud försäkrar Israel att nationen fortfarande är Herrens tjänare: ”Du är min tjänare, jag har utvalt dig, jag förskjuter dig inte” (Jes. 41:9). Sedan ger Gud Israel ett av de mest magnifika löftena i Bibeln: ”Var inte rädd, jag är med dig. Ängslas inte, jag är din Gud. Jag ger dig styrka och hjälper dig, stöder och räddar dig med min hand” (Jes. 41:10). Här och i följande verser är en av Israels grundläggande roller att förtrösta på den sanne Guden som räddar dem (vilket kung Achas inte gjorde), hellre än att lita på andra gudar och deras avbilder som de andra folken gör (Jes. 41:7, 21–24, 28, 29).

`Lägg märke till hur Herren i Jes. 41:14 kallar nationen för en mask. Vad var hans poäng? Se på hela texten för att få ett bättre svar. Vad lär detta oss om vårt behov av fullständigt beroende av Herren?`