---
title:  ආත්මයෙන්ද සැබෑකමෙන්ද
date:  10/11/2020
---

බිඳුණාවූ ආත්මයන් උදෙසා යේසුස්වහන්සේ සේවය කළ ආකාරය පිළිබඳව අළුත් ගිවිසුමේ අපූර්වවූ විස්තරයක් යේසුස්වහන්සේ සහ ළිඳ අසල සිටින ස්ත්රියගේ කතාවෙන් සොයාගත හැකිය.

`ශු.යොහන් 4: 7–26 දක්වා කියවන්න. නමස්කාරය ගැන යේසුස්වහන්සේ ඇයට පවසන්නේ කුමක්ද? සැබවින්ම, ආරම්භය සඳහා ඔවුන් නමස්කාරය යන මාතෘකාවට පිවිසෙන්නේ කෙසේද?`

නමස්කාරය ගැන කතා කිරීමෙන් ඇය මාතෘකාව වෙනස් කිරීමට උත්සාහ කළද, නමස්කාරය හා නමස්කාරයට සම්බන්ධ ගැඹුරු සත්යයන් කිහිපයක් අපට ලබා දීමට යේසුස්වහන්සේ විසින් ඇයගේ උපායශීලී මෙහෙයවුම භාවිතා කළසේක. ඇතැම්විට අපගේ සෘජු අරමුණු සඳහා වඩාත්ම වැදගත් දෙය නම් ශු.යොහන් 4: 24 පාඨය තුළින් උන්වහන්සේ පැවසූ දෙයවේ: “දෙවියන්වහන්සේ ආත්මයක්ය. උන්වහන්සේට නමස්කාරකරන්නන් විසින් ආත්මයෙන්ද සැබෑකමෙන්ද නමස්කාර කළ යුතුයයි කීසේක.”

ස්වාමින්වහන්සේගේ සැබෑ නමස්කාරය “ආත්මයෙන්” විය යුතුය, එනම් එය දෙවියන්වහන්සේට ප්රේම කිරීමෙන් හා උන්වහන්සේව පුද්ගලිකව දැනහඳුනාගැනීමේ අත්දැකීමෙන්ද විය යුතුය. “දෙවියන්වහන්සේ කෙරෙන් නික්මෙන්නාවූ ධර්මය පමණක් ජනතාව දෙවියන්වහන්සේ වෙත යොමු කරනු ඇත. උන්වහන්සේට හරියාකාරව සේවය කිරීමට නම් ශුද්ධාත්ම වරම් ලැබිය යුතුය. එය අප හදවත් පිරිසිදු කොට, මනස ප්රකෘතිමත් කොට උන්වහන්සේව දැන ගැනීමටත්, ප්රේම කිරීමටත් විශේෂ හැකියාවක් දෙනු ඇත. එය නිරායාසයෙන්ම කීකරුකම අපට ලබා දෙයි. නියම දේව නමස්කාරය මෙය වන්නේය. ”- Ellen G. White, The Desire of Ages, p. 189 – (එලන් ජී. වයිට්, යුගයන්ගේ ආශාව, පි. 134.)

ඒ අතරම, නමස්කාරය “සැබෑකමෙන්ද” විය යුතුය. දෙවියන්වහන්සේ කවුරුන්ද යන්නත්, උන්වහන්සේ අපගෙන් ඉල්ලා සිටින්නේ කුමක්ද යන්න පිළිබඳවත් අපට යම් නිවැරදිවූ දැනගැන්මක් තිබිය යුතුය. වෙනත් වචනයෙන් කිවහොත්, ධර්මතාවයන්ද මීට සම්බන්ධ වේ. (නිදසුනක් වශයෙන්, සදාකාලයටම නිරයේ මිනිසුන් නොදවන්නාවූ දෙවියන්වහන්සේ හට නමස්කාර කරන බවට වූ දැනගැන්ම කෙතරම් නම් අර්ථවත්ද)

මේ අනුව, නමස්කාරයේ මූලිකාංග දෙකක් අප මෙහිදී දකින්නෙමු: එනම්, දෙවියන්වහන්සේව දැන හඳුනාගැනීමෙන් හා කීකරු වීමෙන් ලැබෙන අත්දැකීම සහ දෙවියන්වහන්සේ පිළිබඳව අපට හෙළි කරනා අරමුණු සහිත සැබෑකමය. සැබෑකමින් තොරවූ ආත්මයක් අන් සියල්ලටම වඩා වෙනත් දෙයක් මත නොව, අස්ථිර වූ චපල හැඟීම් මත ගොඩනගා ඇති හරයක් නොමැති ඉක්මනින් සලිත කරවන්නාවූ හැගීම් කරා මඟ පෑදිය හැකිය. ඊට වෙනස්ව, ආත්මයෙන් තොර සැබෑකම අප්රාණික වූ විධිමත් නීති කෙරෙහි වූ ගැතිභාවයකට මඟ පෑදිය හැකිය. එබැවින් අපට මෙම කාරණා දෙකම අවශ්ය වේ.

`“ආත්මයෙන්ද සැබෑකමෙන්ද” නමස්කාර කිරීමට ඔබ යමෙකු හට ඉගැන්වීමට උත්සාහ කරන්නේ කෙසේද? යමෙකු හට එක් දෙයකට වඩා අනෙක් දෙයට වැඩි අවධාරණය කිරීමක් අවශ්ය වන්නේ කුමන අවස්ථාවන් වලදීද?`