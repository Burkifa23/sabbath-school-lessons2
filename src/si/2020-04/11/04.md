---
title:  මෙහෙය සහ විශිෂ්ටත්වය
date:  08/12/2020
---

`නික්මයාම 25: 10-30: 38 යන පාඨයන්හි වැදගත් කරුණු සොයමින් කියවන්න. නමස්කාරයේ මණ්ඩපය සාදන්න යැයි දෙවියන්වහන්සේ මෝසෙස්ගෙන් ඉල්ලා සිටි විට උන්වහන්සේ කෙතරම් නම් සැලකිලිමත් වූයේද? දෙවියන්වහන්සේගේ චරිතය ගැන මෙය අපට පවසන්නේ කුමක්ද?`

“තමන් උදෙසා” කූඩාරමක් සාදන්න කියා දෙවියන්වහන්සේ මෝසෙස්තුමා හට පැවසූ විට මෝසෙස්තුමා විසින් මෙලෙස පැවසිය හැකිව තිබුණි, “ කිසිදු ප්රශ්නයක් නැත ස්වාමීන්වහන්ස! මා මීට වසර 40 කට පෙර ඊජිප්තුවෙන් පලා ගිය දා පටන් කූඩාරම් පිහිටුවමින් සිටියෙමි. . . . මා හට සුළු කාලයක් දුන මැනවි!” එවකට පැවති තාවකාලික වාසස්ථාන වල දිවි ගෙවූ සංක්රමණිකයන් සිටි සංස්කෘතිය තුළ ජීවත් වූ ඕනෑම මිනිසෙකු හට කූඩාරමක් සෑදීම ඉතා සරල වූ දෙයක්ව තිබුණි. ඔහුට වඩා වැදගත් වෙනත් දෑ කෙරෙහි තම අවධානය යොමු කරමින් එය ඉතා ලෙහෙසියෙන් යුතුව ක්ෂණිකව කළ හැකි දෙයක්ව තිබුණි. මෝසෙස්තුමා බලාපොරොත්තු නොවූ දෙය නම් ඉතා සවිස්තරාත්මක වූ නිශ්චිත සැලැස්මක් (ඉතා සරල ගෘහ නිර්මාණ ව්යුහයක් වෙනුවට) සමඟම ඇතුළත ඇති සෑම ගෘහ භාණ්ඩයක් ගැනම මෙන්ම පූජක ඇඟලුම් සඳහා උපදෙස් 150 කට ආසන්න ප්රමාණයක් සහිතව එය “කළ යුතු ආකාරය පිලිබඳ ලැයිස්තුවක්”ය. සාමාන්ය මේසයක් සෑදීමට මෝසෙස්තුමා හට පියවර හතකින් යුත් එකලස් කිරීමේ ක්රියා පිළිවෙලක් අනුගමනය කිරීමට සිදුවිය (නික්මයාම 25: 23-30).

දෙවියන්වහන්සේ සිය කූඩාරම සෑදීමේදී (පසුව පූජා චාරිත්ර වාරිත්ර සඳහා වූ උපදෙස් වලදී) දැක්වූ විස්තරය කෙරෙහි ඇති අවධානයෙන් පෙන්නුම් කෙරෙන්නේ  ආත්මයේ පවත්නා විශිෂ්ඨත්වයෙන්, කලාත්මකව කැපීපෙනෙන නිමැවුමක් නිර්මාණය කිරීමට තිබූ ආශාවයි. යොදාගන්නා ලද ද්රව්යයන් ඉහළම ගුණාත්මක බවින් යුක්ත වූ අතර, නිමැවුම දෝෂයන්ගෙන් රහිත විය. කාර්යය කැපී පෙනෙන ලෙස දිස්ව තිබිය යුතුවිය. ලැබුණාවූ පණිවුඩය පැහැදිලිය: “දෙවියන්වහන්සේ සමඟ අපිළිවෙල බවින් යුත් කාර්යයන් පිළිගනු නොලැබේ!”

කෙසේ වෙතත්, ප්රමිතිය උසස් මට්ටමක පෙනෙන්නට තිබුණද, එය කරා ප්රවේශ වීමට අවශ්ය මෙහෙයවීමේ බලය හා ශක්තිය පමණක් නොව, මානව සම්පත්ද ලබාදෙන ලද්දේ දෙවියන්වහන්සේ විසින්ම වේ. නික්මයාම 31: 1–6, 35: 30–36: 1 හි දෙවියන්වහන්සේ විසින්ම මිනිසුන් හට අවශ්ය කළ කුසලතා ලබා දුන් බව අප කියවා සිටින්නෙමු. මෙම මනුෂ්යයන් “දෙවියන්වහන්සේගේ ආත්මයෙන් පූර්ණ” වූ අතර, ඔවුන්ට සියලු ආකාර කර්මාන්තවලට අවශ්ය ශිල්පීය හැකියාවන් හා තේරුමද දෙවියන්වහන්සේ ලබාදෙන ලද්දේ, එමගින් මණ්ඩපය සහ එහි ගෘහ භාණ්ඩ “ස්වාමීන්වහන්සේ අණ කළ ලෙස” ඉදිරියට සිදුකරගෙන යනු පිණිස වේ. (නික්මයාම 36:1). තවද, එම ප්රධාන නිර්මාණකරුවන් දෙදෙනාට හටම “උගන්වන්ට සිත්” (නික්මයාම 35:34) ලබාදෙන්නට වූයේ එමඟින් ඔවුන්ගේ දැනුම හා කුසලතාව ඉශ්රායෙල් ජනතාව තුළ දිගටම පවතිනු පිණිසද වේ. දෙවියන්වහන්සේ විසින් තෝරාගනු ලැබූ නායකයන් ලෙස මෙම පුද්ගලයන් දෙදෙනා මෙම කතාන්දරය තුළ කැපී පෙනුනද, අනෙක් පුද්ගලයින්ද සමාන දීමනාවන් ලැබ එම කාර්යය සඳහා සම්බන්ධ වන්නට විය (නික්මයාම 36: 2).

මේ අනුව, වැටුණාවූ, පව්කාර වූ මිනිසුන් ලෙස සිටීම, ඕනෑම වැඩ කොටසක් සඳහා හැකි උපරිම කැපවීමෙන් වැඩ නොකිරීමට ඇති වලංගු වූ නිදහසට කරුණක් නොවෙයි. දෙවියන්වහන්සේ අපගෙන් සැමවිටම අපේක්ෂා කරන්නේ විශිෂ්ඨත්වය අත්කර ගැනීම සඳහා අපගේ දක්ෂතා, කුසලතා, කාලය සහ අධ්යාපනය යහපත්ව භාවිතා කර අපගේ උපරිමයෙන් ක්රියාකිරීම වේ.