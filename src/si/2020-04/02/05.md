---
title:  දෙමාපියන්ගේ භූමිකාව
date:  07/10/2020
---

**“පියවරුනි, නුඹලාගේ දරුවන්ට කෝප නූපදවා, ස්වාමීන්වහන්සේගේ හික්මවීමෙන්ද අවවාදයෙන්ද ඔවුන් ඇතිකරන්න.” (එපීස 6:4).**

**“ගුණවත් ස්ත්රියක් කාට සම්බවේද? ඇගේ අගය රතුකැටවලට වඩා වැඩිය.” (හිතෝපදේශ 31:10)**

දෙමාපියන්ට මාහැඟිවූ වගකීමක් පැවරී ඇත. පියා පවුලේ ප්රධානියා වන අතර පවුල යනු සභාවේද, පාසැලේද, සමාජයේද පෙර පාසැල වන්නේය. පියා දුර්වල වූද, වගකීම් විරහිතවූද, අදක්ෂවූද අයෙකු වන්නේ නම් සභාවද, පාසැලද සමාජයද එහි ඵලවිපාක විඳිනු ඇත. පියවරුන් විසින් ආත්මයාණන්වහන්සේගේ ඵල වන “ප්රේමය, ප්රීතිය, සමාදානය, ඉවසිලිවන්තකම, කරුණාවන්තකම, යහපත්කම, විශ්වාසකම, මෘදුකම, පමණ දැන ක්රියාකිරීම” යන දෑ ආදර්ශයක් ලෙස ප්රදර්ශනය කිරීමට උත්සාහ කළ යුතුය (ගලාති 5:22, 23).

සෑම සමාජයකම ඇතැම්විට වැදගත්ම කාර්යභාරය මව්වරුන්ටද පැවරී ඇත. නිවස තුළ දරුවන්ගේ චරිත හැඩ ගැස්වීමටද හැගීම්වල සහ මනසෙහි ස්වභාවය ස්ථිර කොට පිහිටුවීමටද ඔවුන් කෙරෙහි මහත්වූ බලපෑමක් ඇත. දරුවන්ගේ අධ්යාපනයේදී පියවරුන් විසින් මව්වරුන් සමඟ එකට එක්ව වැඩ කිරීමට තමන්ට හැකි සෑම දෙයක්ම කළ යුතුවේ.

`මෙම පාඨයන් තුළින් පියවරුන්ට සහ මව්වරුන්ට උගත හැක්කේ කුමක්ද? එපීස 5:22, 23, 25, 26; 1 කොරින්ති 11: 3; 2 කොරින්ති 6:14; රෝම 13:13, 14; 2 පේතෘස් 1: 5–7; පිලිප්පි 4: 8.`

ක්රිස්තියානි දෙමාපියන් හට ඔවුන්ගේ හැසිරීම අනුව ක්රිස්තුස්වහන්සේ හා සභාව පිළිබඳව බයිබලානුකූල ආදර්ශයක් සැපයීමට සදාචාරාත්මක වගකීමක් ඇත. විවාහ සබඳතාවය යනු ක්රිස්තුස්වහන්සේ සභාව සමඟ ඇති සබඳතාවයේ සංසන්දනයක් වේ. දෙමාපියන් විසින් මඟපෙන්වමින් කැඳවාගෙන යෑම ප්රතික්ෂේප කරනා විට හෝ ඔවුන් අයුතු ලෙස බලය පාමින් මෙහෙයවීම සිදු කරන්නේ නම්, ඔවුන් තමන්ගේම දරුවන්ටද ලෝකයටද ක්රිස්තුස්වහන්සේ පිලිබඳව ව්යාජවූ චිත්රයක් සිතුවම් කරති. දෙවියන්වහන්සේ සියලු ක්රිස්තියානි දෙමාපියන් හට අණ කර සිටින්නේ කැපවීමෙන් හා උද්යෝගයෙන් යුතුව තම දරුවන්ට උගන්වන ලෙසයි. (ද්වීතීය කථාව 6:7 බලන්න). මුළු සිතින්ම ස්වාමීන්වහන්සේට ප්රේම කිරීමට තම දරුවන්ට ඉගැන්වීමේ වගකීම දෙමාපියන් සතුව ඇත. ස්වාමීන්වහන්සේ කෙරෙහි සම්පූර්ණ ප්රේමයෙන් පිරි භක්තියකින් යුතුව යටත්වීමෙන් උන්වහන්සේට භයවීමට ඔවුන්ට ඉගැන්විය යුතු වෙයි.

ද්වීතීය කථාව 6:7හි ඊශ්රායෙල් පුත්රයින් හට ස්වාමීන්වහන්සේ සිය සෙනග උදෙසා කළ මහත් වූ දෑ සම්බන්දයෙන් තම දරුවන් දැනුවත් කිරීම පිළිබඳව නිශ්චිත උපදෙස් ලබාදී තිබුණි. කෙසේ වෙතත්, එකළ වැඩිමහල්ලන් හට තම දරුවන්ට පැවසීමට කෙතරම් උතුම් කථාන්තරයක් තිබුණද, ක්රිස්තුස්වහන්සේව කුරුසිපත් කිරීමෙන් පසුව වර්තමානයේ ජීවත්වන අප හට පැවසීමට තිබෙන්නේ ඊටත් වඩා බොහෝ උතුම්වූ කථාන්තරයක් නොවන්නේද?

මේ අනුව, අප විසින් අපගේ දරුවන්ට ලබා දිය යුතු යහපත්කම සහ පුහුණුව යනු දෙවියන්වහන්සේගේ සත්යය අපගේ දරුවන් තුළට වගුරුවාලමින් ක්රිස්තුස්වහන්සේ සමඟ ඔවුන්ව පුද්ගලික සබඳතාවයකට සූදානම් කරලන්නාවූ ක්රමවත් පාලනයකින් යුත් අඛණ්ඩව පවත්නා සිදුවීමක් වෙයි.

එසේ නමුත්, අවසානයේදී අප සැම හට නිදහස් කැමැත්ත පිලිබඳ පරිශුද්ධවූ ත්යාගය ලබා දී ඇත. අවසානයේදී අපගේ දරුවන් වැඩිහිටියන් බවට පත්වූ විට ඔවුන්ට දෙවියන්වහන්සේගේ අභිමුඛයේ සිට වගඋත්තර දිය යුතු වෙයි.