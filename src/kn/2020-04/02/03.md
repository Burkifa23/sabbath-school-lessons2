---
title: ಯೇಸುಕ್ರಿಸ್ತನ ಬಾಲ್ಯ
date:  05/10/2020
---

ಯೇಸು ಕ್ರಿಸ್ತನ ಬಾಲ್ಯದ ಬಗ್ಗೆ ಧರ್ಮಶಾಸ್ತ್ರ ಕೊಡುವ ವಿವರ ಬಹಳ ಕಡಿಮೆ. ಆತನ ಬಾಲ್ಯದ ಬಹುದಿನಗಳು ಗೌಪ್ಯವಾಗಿವೆ. ಆದಾಗ್ಯೂ, ಆತನ ಈ ಭೂಮಿಯ ಮೇಲಿನ ತಂದೆ-ತಾಯಿ, ಅಂದರೆ ಮರಿಯಳು ಮತ್ತು ಯೋಸೇಫನ ಗುಣ-ನಡವಳಿಕೆ ವಿಷಯದಲ್ಲಿ ಕೆಲವು ಬೆಳಕು ಚೆಲ್ಲಲಾಗಿದೆ. ಅವರನ್ನು ಕುರಿತು ನಾವು ಏನು ಕಲಿಯುತ್ತೇವೆಯೋ, ಆ ಕಲಿಕೆ, ಕ್ರಿಸ್ತನ ಬಾಲ್ಯ ಮತ್ತು ಆತನ ಆರಂಭಿಕ ಶಿಕ್ಷಣವನ್ನು ಕುರಿತು ವಿವರಿಸಲು ಸಹಾಯಮಾಡದು.

**ಈ ಕೆಳಗಿನ ವಾಕ್ಯಗಳು ಮರಿಯಳು ಮತ್ತು ಯೋಸೇಫನನ್ನು ಕುರಿತು ನಮಗೆ ತಿಳಿಸುವುದೇನು? ಯೇಸು, ತನ್ನ ತಂದೆ-ತಾಯಿಗಳಿಂದ ಪಡೆದುಕೊಂಡ ಶಿಕ್ಷಣದ ಬಗ್ಗೆ ಅವು ನೀಡುವ ಒಳನೋಟವೇನು?**

`ಲೂಕ 1:26-38`

`ಲೂಕ 1:46-55`

`ಮತ್ತಾಯ 1:18-24`

ಈ ಮೇಲಿನ ವಾಕ್ಯಗಳ ಅಧ್ಯಯನದಿಂದ ಮರಿಯಳು ಮತ್ತು ಯೋಸೇಫನು ಪ್ರಾಮಾಣಿಕ ಯೂದರೆಂದೂ, ದೇವರ ಆಜ್ಞೆಗಳಿಗೂ ಮತ್ತು ನಿಯಮಗಳಿಗೂ ವಿಧೇಯರಾಗಿ ಜೀವಿಸಬಯಸುವರೆಂದೂ ತಿಳಿದುಬರುತ್ತದೆ. ಅಷ್ಟೇ ಏಕೆ, ಕರ್ತನು ಬಂದು ಅವರಿಗೆ ಮುಂದೆ ಏನೆಲ್ಲ ನಡೆಯಲಿದೆ ಎಂಬುದನ್ನು ತಿಳಿಸಿದಾಗ, ಅವರು ಪ್ರಾಮಾಣಿಕವಾಗಿ, ಆತನು ಹೇಳಿದಂತೆಯೇ ನಡೆದುಕೊಂಡರು.

"ಬಾಲಕನಾದ ಯೇಸು, ಯೆಹೂದಿಗಳ ಸಭಾಮಂದಿರ ನಡೆಸುವ ಶಾಲೆಗಳಿಂದ ಶಿಕ್ಷಣ ಪಡೆಯಲಿಲ್ಲ. ಆತನ ತಾಯಿಯೇ, ಆತನ ಪ್ರಪ್ರಥಮ ಮಾನವ ಗುರುವಾಗಿದ್ದಳು. ಆಕೆಯ ತುಟಿಗಳಿಂದಲೂ ಮತ್ತು ಪ್ರವಾದಿಗಳ ಸುರುಳಿಗಳಿಂದಲೂ, ಆತನು ಪರಲೋಕ ಕುರಿತ ವಿಷಯಗಳನ್ನು ಕಲಿತನು. ತಾನೇ, ಇಸ್ರಾಯೇಲ್ಯರಿಗಾಗಿ ಮೋಶೆಯೊಂದಿಗೆ ಮಾತಾಡಿದ ಮಾತುಗಳನ್ನು, ಮರಿಯಳ ತೊಡೆಯ ಮೇಲೆ ಮಲಗಿಕೊಂಡು ಕೇಳಿಸಿಕೊಳ್ಳುತ್ತಿದ್ದನು. ಬಾಲಕನಾಗಿದ್ದ ಯೇಸು, ತರುಣನಾಗಿ ಬೆಳೆದು ನಿಂತಾಗ, ಯೆಹೂದಿ ಗುರುಗಳ ನಡೆಸುವ ಶಾಲೆಗಳಿಗೂ ಹೋಗಲಿಲ್ಲ. ಅಂತಹ ಮೂಲಗಳಿಂದ ಶಿಕ್ಷಣ ಪಡೆಯಬೇಕಾದ ಅವಶ್ಯಕತೆಯೂ ಅವನಿಗಿರಲಿಲ್ಲ. ಯಾಕೆಂದರೆ ದೇವರೇ ಆತನ ಉಪಧ್ಯಾಯನಾಗಿದ್ದನು"- ಎಲೆನ್ ಜಿ ವೈಟ್, ದಿ ಡಿಸೈರ್ ಆಫ್ ಏಜಸ್, ಪುಟ 70.

ಮರಿಯಳು ಮತ್ತು ಯೋಸೇಫನು ಒಳ್ಳೇ ಮತ್ತು ಪ್ರಾಮಾಣಿಕ ಶಿಕ್ಷಕರಾಗಿದ್ದರು ಎಂಬುದರಲ್ಲಿ ಯಾವ ಸಂದೇಹವೂ ಇಲ್ಲ. ಆದರೆ, ಲೂಕ 2:41-50ರಲ್ಲಿ ಪ್ರಕಟಗೊಂಡ ಕಥೆಯ ಮೇರೆಗೆ, ಅವರಿಗೇ ಅವರ ಮಗನನ್ನು ಅಧೀನ ಮಾಡಿಕೊಳ್ಳಲಾಗಲಿಲ್ಲ. ಯಾಕೆಂದರೆ ಯೇಸು ಪಡೆದುಕೊಂಡಿದ್ದ ಜ್ಞಾನ ಮತ್ತು ವಿವೇಕಗಳು ಆತನಿಗೆ ತನ್ನ ತಂದೆಯಾದ ದೇವರಿಂದ ಪ್ರಾಪ್ತವಾಗಿತ್ತು.

`ಮೇಲಿನ ವೈಟಮ್ಮನವರ ಹೇಳಿಕೆಯನ್ನು ಮತ್ತೊಮ್ಮೆ ಓದಿಕೊಳ್ಳಿರಿ. ಬಾಲಕ ಯೇಸು, ಮರಿಯಳ ತೊಡೆಯ ಮೇಲೆ ಮಲಗಿ, ತಾನೇ ಹಿಂದೆ ಹೇಳಿದ ಮಾತುಗಳನ್ನು ಆಕೆಯಿಂದ ಕೇಳಿಸಿಕೊಂಡನು ಎಂದು ವೈಟಮ್ಮ ಬರೆದಿದ್ದಾರೆ. ಈ ಹೇಳಿಕೆಯಲ್ಲಿರುವ ಸತ್ಯದ ಗೂಢಾರ್ಥವನ್ನು ಭೇದಿಸುವುದು ಹೇಗೆ? ದೇವರ ಅಪ್ರತಿಮ ಪ್ರೀತಿಯನ್ನು ಕುರಿತು ಇದು ಹೇಳುವುದೇನು? ಅಧಃಪತನಗೊಂಡವರು ಮತ್ತು ಪಾಪಿಗಳು ಆದ ನಾವು ಈ ಸತ್ಯಕ್ಕೆ ಹೇಗೆ ಪ್ರತಿಕ್ರಿಯಿಸಬೇಕು?`