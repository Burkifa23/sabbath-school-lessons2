---
title:  ಪ್ರಥಮ ಕುಟುಂಬ
date:  04/10/2020
---

ಧರ್ಮಶಾಸ್ತ್ರದ ಮೊದಲ ಪುಟಗಳಲ್ಲಿ, ಮಾನವ ಇತಿಹಾಸದ ಪ್ರಾರಂಭದ ದಿನಗಳಲ್ಲಿ, ಎಂತಹ ಕೌಟುಂಬಿಕ ಶಿಕ್ಷಣ ಕೊಡಲ್ಪಟ್ಟಿತು ಎಂಬುದಕ್ಕೆ ಯಾವ ವಿವರವೂ ನಿಜಕ್ಕೂ ಸಿಕ್ಕುವುದೇ ಇಲ್ಲ, ಆದರೆ ಆ ಕಾಲಕ್ಕೆ ಕುಟುಂಬ ರಚನೆಯೊಳಗೇ ಶಿಕ್ಷಣವು ನಡೆಯುತ್ತಿತ್ತು.

"ಏದೆನ್‍ನಲ್ಲಿ ಸಂಸ್ಥಾಪನೆಗೊಂಡ ಶಿಕ್ಷಣ ವ್ಯವಸ್ಥೆ ಕುಟುಂಬ ಕೇಂದ್ರವಾಗಿತ್ತು. ಆದಾಮ, "ದೇವರ ಮಗನು" (ಲೂಕ 3:38). ದೇವರ ಮಕ್ಕಳು ತಮ್ಮ ತಂದೆಯಿಂದಲೇ ಬೋಧನೆಯನ್ನು ಕೇಳಿದ್ದರು. ಈ ಅರ್ಥದಲ್ಲಿ ಕುಟುಂಬವೇ ಒಂದು ಶಾಲೆಯಾಗಿತ್ತು" - ಎಲೆನ್ ಜಿ ವೈಟ್, ಎಜುಕೇಷನ್, ಪುಟ 33.

ಆ ಕುಟುಂಬ ಶಾಲೆಯಲ್ಲಿ ಏನು ಕಲಿಸಲಾಯಿತು ಎಂಬುದು ನಮಗೆ ಖಚಿತವಾಗಿ ತಿಳಿದುಬಾರದಿದ್ದರೂ, ಖಂಡಿತವಾಗಿ ಅಲ್ಲಿ ಸೃಷ್ಟಿಯ ಅದ್ಭುತಗಳು, ಪಾಪ ಮತ್ತು ಪಾಪೆÇೀತ್ತರದ ಜೀವನ ಹಾಗೂ ವಿಮೋಚನೆಯ ಯೋಜನೆಗಳನ್ನು ಕುರಿತು ಬೋಧನೆ ಹಾಗು ಕಲಿಕೆ ನಡೆದಿರಲಿಕ್ಕೂ ಸಾಕು.

`ಈ ಕೆಳಗಿನ ವಾಕ್ಯಗಳು ಬೋಧಿಸುವುದೇನು? ಈ ಬೋಧನೆ ಆದಾಮ ಮತ್ತು ಹವ್ವಳು ತಮ್ಮ ಮಕ್ಕಳಿಗೆ ಕೊಟ್ಟ ಶಿಕ್ಷಣದ ಭಾಗವಾಗಿದ್ದು ಏಕೆ? ಆ.ಕಾ. 1:2; ಆ.ಕಾ. 3:1-15; 2 ಕೊರಿಂಥ 4:6; ಲೂಕ 10:27; ಗಲಾ 3:11; ಪ್ರಕ 22:12.`

"ಈ ಭೂಮಿಯ ಆರಂಭದ ದಿನಗಳಲ್ಲಿ ಸಂಸ್ಥಾಪನೆಗೊಂಡ ಶಿಕ್ಷಣ ವ್ಯವಸ್ಥೆ, ಆ ನಂತರದ ಎಲ್ಲಾ ಕಾಲಕ್ಕೂ ಆ ವ್ಯವಸ್ಥೆಯೇ ಮಾನವನಿಗೆ ಒಂದು ಮಾದರಿಯ ವ್ಯವಸ್ಥೆಯಾಗಿದೆ. ವ್ಯವಸ್ಥೆಯ ತತ್ವಗಳ ಒಂದು ನಿದರ್ಶನವಾಗಿ, ನಮ್ಮ ಮೊದಲ ತಂದೆ-ತಾಯಿಯ ಮನೆಯಾದ ಏದೆನ್‍ನಲ್ಲಿ ಒಂದು ಮಾದರಿ ಶಾಲೆ ಸಂಸ್ಥಾಪನೆಗೊಂಡಿತು" - ಎಲೆನ್ ಜಿ ವೈಟ್, ಎಜುಕೇಷನ್, ಪುಟ 20.

ಕ್ರೈಸ್ತೀಯ ಶಿಕ್ಷಣ ಎಂಬುದು ಕುಟುಂಬದ ಮತ್ತು ಅದರ ಸದಸ್ಯರಿಗೆ ತತ್ವ, ಆರಾಧನೆ, ಬೋಧನೆ, ಅನ್ಯೋನ್ಯತೆ, ಸುವಾರ್ತೆ ಮತ್ತು ಸೇವೆಗೆ ಕುರಿತಂತೆ ಶಿಕ್ಷಣ ಕೊಡಲು ಇರುವ ಒಂದು ವಚನಬದ್ಧತೆ. ದೇವರ ಪ್ರೀತಿ ಮತ್ತು ವಾಗ್ದಾನಗಳಿಗೆ ಸಂಬಂಧಪಟ್ಟ ಹಾಗೆ ಕುಟುಂಬಸ್ಥರಿಗೆ ಸೇವೆ ಮಾಡುವ ಸ್ಥಳವೇ ಮನೆ. ಇಲ್ಲಿ ತಾನೇ, ಮಕ್ಕಳಿಗೆ ಯೇಸುಸ್ವಾಮಿಯನ್ನು ಅವರ ಕರ್ತನೂ ಮತ್ತು ರಕ್ಷಕನೂ ಹಾಗು ಸ್ನೇಹಿತನೆಂದು ಪರಿಚಯ ಮಾಡಿಕೊಡಲಾಗುವುದು. ಮನೆಯಲ್ಲಿ ತಾನೇ ಸತ್ಯವೇದವನ್ನು ದೇವರ ವಾಕ್ಯವೆಂದು ಎತ್ತಿಹಿಡಿಯಲಾಗುವುದು. ಪರಲೋಕದ ತಂದೆಯೊಂದಿಗಿನ ನಮ್ಮ ಸಂಬಂಧ ಎಷ್ಟು ಆರೋಗ್ಯಕರವಾದದ್ದು ಎಂಬ ಮಾದರಿಗೆ ಉದಾಹರಣೆ ಕುಟುಂಬವೇ ಆಗಿದೆ.

ಆ.ಕಾ 4:1-4ರಲ್ಲಿ ಕಾಯಿನ ಮತ್ತು ಹೇಬೆಲ ಇಬ್ಬರೂ ಕರ್ತನಿಗೆ ಕಾಣಿಕೆ ತೆಗೆದುಕೊಂಡು ಬಂದಿದ್ದರು. ಕಾಣಿಕೆಗಳ ಸಮರ್ಪಣೆಯ ಅರ್ಥ ಮತ್ತು ಪ್ರಾಮುಖ್ಯತೆಯನ್ನು ಅವರು ತಮ್ಮ ಕುಟುಂಬ ಶಿಕ್ಷಣದ ಮತ್ತು ರಕ್ಷಣೆಯ ಯೋಜನೆಯ ಒಂದು ಭಾಗವಾಗಿ ಕಲಿತಿರಬಹುದೆಂದು ಊಹಿಸಿಕೊಳ್ಳ ಬಹುದಾಗಿದೆ. ಇದೇ ಸಮಯದಲ್ಲಿ ಒಂದು ಒಳ್ಳೇ ಶಿಕ್ಷಣ, ನಾವು ನಿರೀಕ್ಷಿಸಿದಂತಹ ಫಲಿತಾಂಶವನ್ನೇನು ಕೊಡುವುದಿಲ್ಲ ಎಂಬುದನ್ನು ಕಥೆಯೇ ತೋರಿಸಿಕೊಟ್ಟಿದೆ.

`ನಿಮ್ಮ ಮನೆಯ ಪರಿಸರ ಹೇಗೇ ಇರಲಿ, ಆ ಪರಿಸರವನ್ನು ಸತ್ಯದ ಬೋಧನೆ ಮತ್ತು ಆ ಬೋಧನೆಗೆ ತಕ್ಕಂಥ ಜೀವನ ನಡೆಸಲು ಏನೆಲ್ಲ ಆಯ್ಕೆಗಳನ್ನು ನೀವು ಮಾಡಬೇಕಾಗಬಹುದು?`