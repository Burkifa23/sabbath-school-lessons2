---
title:  ನೀವು ಮರೆಯಬಾರದು
date:  08/10/2020
---

ಇಸ್ರಾಯೇಲ್ಯರು ವಾಗ್ದತ್ತ ದೇಶವನ್ನು ಪ್ರವೇಶಿಸುವ ಮುನ್ನ ಮೋಶೆ ಅವರೊಂದಿಗೆ ದೇವರು ಅದ್ಭುತವಾದ ರೀತಿಯಲ್ಲಿ ಅವರನ್ನು ಕೈಹಿಡಿದು ನಡೆಯಿಸಿಕೊಂಡು ಬಂದದ್ದನ್ನು ಕುರಿತು ಮತ್ತೆ ಮಾತಾಡಿದ್ದನು. ದೇವರು ಅವರ ಮಧ್ಯದಲ್ಲಿದ್ದುಕೊಂಡು ಅವರನ್ನು ಕೈಹಿಡಿದು ನಡೆಸಿದ ರೀತಿಯನ್ನು ಮರೆಯಬಾರದೆಂದು ಮತ್ತೆಮತ್ತೆ ಮೊಶೆ ಇಸ್ರಾಯೇಲ್ಯರಿಗೆ ಒತ್ತಿಒತ್ತಿ ಹೇಳಿದ್ದನು. ಅನೇಕ ರೀತಿಯಲ್ಲಿ ಧರ್ಮೋಪದೇಶಕಾಂಡ ಮೋಶೆಯ ಕೊನೆಯ ಮರಣ ಪತ್ರವೂ ಮತ್ತು ಸಾಕ್ಷಿಯೂ ಹೌದು. ಸಾವಿರಾರು ವರ್ಷಗಳ ಹಿಂದೆ ಬರೆಯಲ್ಪಟ್ಟಿದ್ದರೂ, ಇಂದಿಗೆ ಹೋಲಿಸಿದರೆ ಅಂದಿನ ಸಂಸ್ಕೃತಿ ಮತ್ತು ಜೀವನ ಶೈಲಿ ಸಂಪೂರ್ಣವಾಗಿ ಭಿನ್ನವಾಗಿತ್ತು. ಅಂದು ಅನ್ವಯವಾಗಿದ್ದ ತತ್ವಗಳು ಇಂದಿಗೂ ನಮಗೆ ಅನ್ವಯವಾಗುತ್ತವೆ.

`ಧರ್ಮೋಪದೇಶಕಾಂಡದ 6ನೇ ಅಧ್ಯಾಯವನ್ನು ಓದಿಕೊಳ್ಳಿರಿ. ಈ ಅಧ್ಯಾಯದಲ್ಲಿ ಕ್ರೈಸ್ತ ಶಿಕ್ಷಣ ತತ್ವಗಳಿಗೆ ಸಂಬಂಧಪಟ್ಟಂತೆ ನಾವು ಇಲ್ಲಿ ಕಲಿತುಕೊಳ್ಳಬೇಕಾದದ್ದೇನು? ನಮ್ಮ ಮಕ್ಕಳಿಗೆ ಮಾತ್ರವಲ್ಲ, ದೇವರ ಬಗ್ಗೆ ಮತ್ತು ರಕ್ಷಣೆಗೆ ಸಂಬಂಧಿಸಿದಂತೆ ಆತನ ಮಹಾನ್ ಕಾರ್ಯಗಳ ವಿಷಯದಲ್ಲಿ ನಮಗೆ ಗೊತ್ತಿರುವ ಸಂಗತಿಗಳನ್ನು ನಮ್ಮ ಮಕ್ಕಳಿಗೆ ಮಾತ್ರವಲ್ಲ, ಗೊತ್ತಿಲ್ಲದವರಿಗೂ ತಿಳಿಸಿಕೊಡುವ ನಮ್ಮ ಬೋಧನೆಯಲ್ಲಿ ಕೇಂದ್ರಬಿಂದು ಏನಾಗಿರಬೇಕು? ಅದೇ ಸಂದರ್ಭದಲ್ಲಿ, ಈ ವಚನಗಳಲ್ಲಿ ಕಂಡುಬಂದ ಎಚ್ಚರಿಕೆಗಳಾವುವು?`

ಇಸ್ರಾಯೇಲ್ಯರ ಮಧ್ಯದಲ್ಲಿ ದೇವರು ನಡೆಯಿಸಿದ ಅದ್ಭುತ ಕಾರ್ಯಗಳು, ಅವರು ತಮ್ಮ ಮಕ್ಕಳಿಗೆ ಕಲಿಸುವ ಶಿಕ್ಷಣದ ಕೇಂದ್ರಬಿಂದುವಾಗಿತ್ತು. ದೇವರು ಅವರಿಗೆ ಮಾಡಿದ ಈ ಅದ್ಭುತ ಕಾರ್ಯಗಳನ್ನು ಮರೆಯಲೇಬಾರದು ಎಂಬ ಎಚ್ಚರಿಕೆ ಸಹ ಕೊಡಲಾಗಿತ್ತು.

ಮಕ್ಕಳ ಜೀವನಕ್ಕೆ ಸತ್ಯವೇದ ಬೋಧನೆಗಳನ್ನು ಸಮಗ್ರವಾಗಿ ಕೊಡಲು ತಂದೆ-ತಾಯಂದಿರು ಪ್ರಮುಖ ಪಾತ್ರ ವಹಿಸುವುದಾದರೆ, ಅವರು ತಮ್ಮ ಮಕ್ಕಳೊಂದಿಗೆ ಹಂಚಿಕೊಳ್ಳಲು ಸಾಕಷ್ಟು ಜ್ಞಾನ ಮತ್ತು ಸಮಯವನ್ನು ಪಡೆದುಕೊಂಡು, ತಮ್ಮ ಜೀವನವನ್ನು ಆ ನಿಟ್ಟಿನಲ್ಲಿ ವ್ಯವಸ್ಥೆಕೊಳ್ಳುವ ಮತ್ತು ಸಿದ್ಧತೆ ಮಾಡಿಕೊಳ್ಳುವ ಜವಾಬ್ದಾರಿಯೂ ಅವರದೇ ಆಗಿರುತ್ತದೆ.

"ಮಗುವಿನ ಮೊದಲ ಗುರು ತಾಯಿ. ಮನಸ್ಸಿನ ಮೇಲೆ ಬಹುದೊಡ್ಡ ಪರಿಣಾಮ ಉಂಟಾಗುತ್ತಿರುವ ಮತ್ತು ಬಹಳ ವೇಗವಾಗಿ ಮನಸ್ಸು ವಿಕಾಸವಾಗುತ್ತಿರುವ ಅವಧಿಯಲ್ಲಿ, ಮಗುವಿನ ಶಿಕ್ಷಣ ಬಹುಪಾಲು ತಾಯಿಯ ಕೈಯಲ್ಲಿರುತ್ತದೆ" - ಎಲೆನ್ ಜಿ ವೈಟ್, ಎಜುಕೇಷನ್, ಪುಟ 275.

ತಮ್ಮ ಮಕ್ಕಳಿಗೆ ದೇವರ ಪ್ರೀತಿ ಮತ್ತು ಆತನ ವಾಗ್ದಾನಗಳನ್ನು ಕುರಿತು ಹೇಳಿಕೊಡಲು ತಂದೆ-ತಾಯಂದಿರು ಮಾಡಿಕೊಳ್ಳುವ ಸಮಯವಿದೆಯಲ್ಲ ಅದು ಅತ್ಯವಶ್ಯಕವಾಗಿ ಅವರ ಜೀವನದಲ್ಲಿ ಇರಲೇಬೇಕಾದ ಸಮಯವಾಗಿದೆ. ನಿಮ್ಮ ಮಕ್ಕಳಿಗೆ ದೇವರ ವಾಗ್ದಾನಗಳು ಹಾಗು ಆತನ ಪ್ರೀತಿಯನ್ನು ಹೇಳಿಕೊಡಲು ಗೊತ್ತು ಮಾಡಿಕೊಳ್ಳುವ ವೈಯಕ್ತಿಕ ಸಮಯವಿದೆಯಲ್ಲ, ಆ ಸಮಯ, ನಿಮ್ಮ ಕುಟುಂಬದ ಮೇಲೆ ಧನಾತ್ಮಕ ಪರಿಣಾಮವನ್ನು ಅನೇಕ ಸಂತತಿಯವರೆಗೆ ಕೊಂಡೊಯ್ಯಬಹುದು.

`"ಇವುಗಳನ್ನು ನಿಮ್ಮ ಮಕ್ಕಳಿಗೆ ಅಭ್ಯಾಸ ಮಾಡಿಸಿ ಮನೆಯಲ್ಲಿ ಕೂತಿರುವಾಗಲೂ ದಾರಿನಡೆಯುವಾಗಲೂ ಮಲಗುವಾಗಲೂ ಏಳುವಾಗಲೂ ಇವುಗಳ ವಿಷಯದಲ್ಲಿ ಮಾತಾಡಬೇಕು" (ಧ.ಕಾ 6:7) - ಈ ವಾಕ್ಯವನ್ನು ಓದಿಕೊಳ್ಳಿರಿ. ಇಲ್ಲಿನ ಮುಖ್ಯಾಂಶವೇನು? ನಮ್ಮ ಮಕ್ಕಳನ್ನು ಮಾತ್ರವಲ್ಲ, ನಮ್ಮನ್ನು ಸೇರಿದಂತೆ, ನಮ್ಮ ದೇವರ ವಾಸ್ತವತೆಯನ್ನು ಯಾವಾಗಲೂ ಎತ್ತಿಹಿಡಿಯುವ ವಿಷಯದಲ್ಲಿ ಈ ವಾಕ್ಯ ಹೇಳುವುದೇನು?`