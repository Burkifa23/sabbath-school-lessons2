---
title:  ಶ್ರೇಷ್ಠ ಶಿಕ್ಷಕ ಮತ್ತು ಸಂಧಾನ
date:  28/10/2020
---

ಮಾನವ ಸಂಬಂಧಗಳು ಎಷ್ಟೋ ಸಲ ಮುರಿದುಬೀಳುತ್ತವೆ. ಆಗ ನಾವು ಒಬ್ಬರಿಂದಿನ್ನೊಬ್ಬರು ಅಗಲಿಬಿಡುತ್ತೇವೆ; ಸ್ನೇಹಬಿಡುತ್ತೇವೆ. ನಮಗೆ ಆಪ್ತನಾಗಿದ್ದವನು ಇದ್ದಕ್ಕಿದ್ದಂತೆ ಶತ್ರುವಾಗಿಬಿಡುತ್ತಾನೆ. ಆದರೂ ಇಂತಹ ಒಡೆದುಹೋದ ಸಂಬಂಧಗಳನ್ನು ಒಂದುಗೂಡಿಸಬಹುದು. ಹಾಗಾದಾಗ, ನಾವು ಸಂಧಾನದ ಆಶ್ಚರ್ಯಕರ ಅನುಭವವನ್ನು ಪಡೆದುಕೊಳ್ಳುತ್ತೇವೆ.

`ಕ್ರಿಸ್ತನ ನರಾವತಾರ ಮತ್ತು ಆತನ ಶ್ರೇಷ್ಠ ಶಿಕ್ಷಕನ ಪಾತ್ರದ ಹೃದಯ ಭಾಗದಲ್ಲಿ ಸಂಧಾನ ನೆಲೆಸಿರುವುದು ಹೇಗೆ? 2 ಕೊರಿಂಥ 5:16-21.`

ಒಡೆದುಹೋಗಿದ್ದ ಮಾನವ ಸಂಬಂಧ ಸಂಧಾನದಿಂದ ಸರಿಯಾಗಿಬಿಟ್ಟರೆ ನಾವು ಅದೆಷ್ಟು ಸಂತೋಷಪಡುತ್ತೇವೆ. ಆದರೆ ದೇವರೊಂದಿಗಿನ ಒಡೆದುಹೋದ ಸಂಬಂಧ ಒಂದಾಗಿಬಿಟ್ಟರೆ ಎಂತಹ ಭವ್ಯಾನಂದವನ್ನು ನಾವು ಅನುಭವಿಸುತ್ತೇವಲ್ಲವೇ? 2 ಕೊರಿಂಥ 5:16-21ರಲ್ಲಿ ಪೌಲ, ಯಾರು ಈ ಸಂಧಾನದ ಕಾರ್ಯ ಮಾಡುತ್ತಿದ್ದಾರೆ ಎಂಬುದನ್ನು ಸ್ಪಷ್ಟಪಡಿಸಿದ್ದಾನೆ. ತಂದೆಯಾದ ದೇವರು ಆತನೊಂದಿಗೆ ಮುರಿದುಬಿದ್ದಿರುವ ಸಂಬಂಧವನ್ನು ಜೋಡಿಸುವ ನಾಯಕತ್ವವನ್ನು ವಹಿಸಿಕೊಂಡಿದ್ದಾನೆ. ಈ ಸಂಧಾನವನ್ನು ಆತನು "ಕ್ರಿಸ್ತನ ಮೂಲಕ" (2 ಕೊರಿಂಥ 5:18) ನಡೆಯುವಂತೆ ಮಾಡಿದ್ದಾನೆ. ದೇವರು "ಲೋಕವನ್ನು ಕ್ರಿಸ್ತನಲ್ಲಿ ತನಗೆ ಸಮಾಧಾನಪಡಿಸಿಕೊಳ್ಳುತ್ತಿದ್ದಾನೆ" (2 ಕೊರಿಂಥ 5:19).

ಈ ಸಂಧಾನದ, ಸಂತೋಷದ ಬಳಕೆದಾರರು ಮಾತ್ರ ನಾವಾಗಿರದೆ, ಆ ಶ್ರೇಷ್ಠ ಗುರುವಿನಿಂದ ನಾವು ಕಲಿಯಬೇಕಾದ್ದು ಬಹಳವಿದೆ. ನರಾವತಾರದಲ್ಲಿ, ಯೇಸುಸ್ವಾಮಿ ಸಂಧಾನದ ಕಾರ್ಯದಲ್ಲಿ ತನ್ನನ್ನು ತೊಡಗಿಸಿಕೊಂಡಿದ್ದಾನೆ. ನಮ್ಮನ್ನು ಸಹ ಅದರಲ್ಲಿ ಭಾಗಿಗಳಾಗಳು ಆಹ್ವಾನ ನೀಡಲಾಗಿದೆ. ದೇವರು, ಕ್ರಿಸ್ತನ ಮೂಲಕ ನಮ್ಮೊಂದಿಗೆ ಸಂಧಾನ ಮಾಡಿಕೊಂಡಿದ್ದಾನೆ. ಈಗ ನಮಗೆ, ಪೌಲನ ಜೊತೆಗೆ, "ಆತನು ಕ್ರಿಸ್ತನ ಮೂಲಕ ನಮ್ಮನ್ನು ತನಗೆ ಸಮಾಧಾನ ಪಡಿಸಿಕೊಂಡು ಸಮಾಧಾನ ವಿಷಯವಾದ ಸೇವೆಯನ್ನು ನಮಗೆ ಅನುಗ್ರಹಿಸಿದ್ದಾನೆ" (2 ಕೊರಿಂಥ 5:18).

ಕೊಲೊಸ್ಸೆ 1:15-20ರಲ್ಲಿರುವ ವಚನಗಳು ಕ್ರಿಸ್ತನ ನರಾವತಾರಕ್ಕೆ ಕೊಡಲ್ಪಟ್ಟಿರುವ ಬಹುದೊಡ್ಡ ವೇದಭಾಗವಾಗಿದೆ. ಇದೊಂದು ಗೀತೆಯೋಪಾದಿಯಲ್ಲಿದೆ. ಈ ಗೀತೆಯ ಮೊದಲ ಅರ್ಧಭಾಗ, ಸೃಷ್ಟಿಯಲ್ಲಿ ಕ್ರಿಸ್ತನ ಪಾತ್ರವನ್ನು ಕುರಿತು ಚರ್ಚಿಸುತ್ತದೆ (ಕೊಲೊಸ್ಸೆ 1:15-17). ಉಳಿದರ್ಧ ಭಾಗ ರಕ್ಷಣೆಯಲ್ಲಿ ಕ್ರಿಸ್ತನ ಪಾತ್ರವನ್ನು ಕುರಿತು ಚರ್ಚಿಸಿದೆ (ಕೊಲೊಸ್ಸೆ 1:18-20). ಕ್ರಿಸ್ತನ, ಸೃಷ್ಟಿಕರ್ತ ವಿಮೋಚಕನ ಪಾತ್ರದ ಮೂಲಕ, ದೇವರು ಎಲ್ಲವನ್ನೂ ತನ್ನೊಂದಿಗೆ ಸಮಾಧಾನ ಮಾಡಿಕೊಳ್ಳುತ್ತಿದ್ದಾನೆ. ಕ್ರಿಸ್ತನ ಮೂಲಕ ದೇವರು ಸಾಧಿಸುವ ಸಂಧಾನದ ಕೆಲಸ ವಿಶ್ವವ್ಯಾಪಿಯಾಗಿದ್ದು, "ಆತನು ಶಿಲುಬೆಯ ಮೇಲೆ ಸುರಿಸಿದ ರಕ್ತದಿಂದ ತಾನು ಸಮಾಧಾನವನ್ನು ಉಂಟುಮಾಡಿ ಭೂಪರಲೋಕಗಳಲ್ಲಿರುವ ಸಮಸ್ತವನ್ನೂ ಆತನ ಮೂಲಕ ತನಗೆ ಸಮಾಧಾನಪಡಿಸಿಕೊಳ್ಳಬೇಕೆಂತಲೂ ನಿಷ್ಕರ್ಷೆ ಮಾಡಿದನು" (ಕೊಲೊಸ್ಸೆ 1:20).

ಶ್ರೇಷ್ಠ ಗುರು ಸಂಧಾನಕಾರನಾಗಿ ವಿಶ್ವವ್ಯಾಪಿಯ ಮಟ್ಟದಲ್ಲಿ ಕೆಲಸ ಮಾಡುವ ಆತನನ್ನು ಸಮೀಪಿಸುವ ಶಕ್ತಿ ನಮಗಿಲ್ಲ. ಆದರೆ ನಮ್ಮನ್ನು ನಮ್ಮ ಸೀಮಿತ ಮಟ್ಟದಲ್ಲಿಯೇ, "ಸಮಾಧಾನ ವಿಷಯವಾದ ಸೇವೆಯನ್ನು ನಮಗೆ ಅನುಗ್ರಹಿಸಿದ್ದಾನೆ" (2 ಕೊರಿಂಥ 5:18). ಯೇಸು ಪ್ರಾರ್ಥನೆ ಮಾಡುತ್ತಿದ್ದಾಗ-"ನೀನು ನನ್ನನ್ನು ಲೋಕಕ್ಕೆ ಕಳುಹಿಸಿಕೊಟ್ಟಂತೆ ನಾನೂ ಇವರನ್ನು ಲೋಕಕ್ಕೆ ಕಳುಹಿಸಿಕೊಟ್ಟೆನು" ಎಂದು ಪ್ರಾರ್ಥಿಸಿದಾಗ, ನಮ್ಮನ್ನು ಸೇವೆಯಲ್ಲಿ ಉಪಯೋಗಿಸಿಕೊಳ್ಳುವುದು ಆತನ ಮನಸ್ಸಿನಲ್ಲಿತ್ತು.

`ದೇವರ ಸಂಧಾನಕಾರನ ಪಾತ್ರಕ್ಕೆ ನಾವು ಯಾವೆಲ್ಲಾ ರೀತಿಯಲ್ಲಿ ಪ್ರಾಯೋಗಿಕವಾಗಿ ಸ್ಪಂದಿಸಬಹುದು? ಈಗ ಏನಾದರೂ ಸಂಧಾನ ಮಾಡಬೇಕಾದ ಸನ್ನಿವೇಶಗಳೇನಾದರೂ ಇದ್ದರೆ, ಜನರಿಗೆ ನೀವು ಹೇಗೆ ಸಹಾಯ ಮಾಡುವಿರಿ?`