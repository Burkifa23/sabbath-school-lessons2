---
title:  ಶ್ರೇಷ್ಠ ಶಿಕ್ಷಕನ ಮನಸ್ಸು ನೋಡುವುದು
date:  27/10/2020
---

`ಫಿಲಿಪ್ಪಿಯದವರಿಗೆ ಪತ್ರ ಬರೆಯುವಾಗ, ಪೌಲನಿಗೆ ಫಿಲಿಪ್ಪಿಯದಲ್ಲಿದ್ದ ಕ್ರೈಸ್ತ ಸಮುದಾಯದ ಮೇಲಿದ್ದ ಕಾಳಜಿಯಾದರೂ ಏನು? ಫಿಲಿಪ್ಪಿ 2:1-4; ಫಿಲಿಪ್ಪಿ 4:2-3.`

ಫಿಲಿಪ್ಪಿ 2:1-11ರವರೆಗಿನ ವಚನಗಳು, ಇಡೀ ಸತ್ಯವೇದದಲ್ಲಿಯೇ ಅತ್ಯಂತ ಆಳವಾದ ವಿಚಾರಧಾರೆಯ ವೇದಭಾಗವಾಗಿದೆ. ಈ ಭಾಗ ಕ್ರಿಸ್ತನ ಪೂರ್ವ ಅಸ್ತಿತ್ವ, ಆತನ ದೈವತ್ವ, ಆತನ ನರಾವತಾರ, ಆತನ ಮಾನವೀಯತೆ, ಶಿಲುಬೆಯ ಮರಣಕ್ಕೆ ಆತನ ಅಂಗೀಕಾರಗಳನ್ನು ಕುರಿತು ಚರ್ಚೆಮಾಡಿದೆ. ಪರಲೋಕದಿಂದ ಕಲ್ವೆರಿಗೆ ಆತನಿಳಿದು ಬಂದ ಬಹುದೂರದ, ಬಹು ಸಂಕಷ್ಟದ, ತಳಮುಖದ ರಸ್ತೆಯ ಪ್ರಮಾಣವನ್ನು ಈ ವೇದಭಾಗ ವಿವರಿಸಿದೆ (ಫಿಲಿಪ್ಪಿ 2:5-8). ಈ ವೇದಭಾಗವು ಯಾವ ರೀತಿಯಾಗಿ ತಂದೆಯು, ಮಗನನ್ನು ವಿಶ್ವವ್ಯಾಪಿ ಆರಾಧನೆಗೆ ಉನ್ನತೀಕರಿಸಿದನು ಎಂಬುದನ್ನೂ ವಿವರಿಸುತ್ತದೆ (ಫಿಲಿಪ್ಪಿ 2:9-11). ಈ ವಚನಗಳಲ್ಲಿ ಬಹಳಷ್ಟು ಮೈ ರೋಮಾಂಚನಗೊಳ್ಳುವಷ್ಟು ಸತ್ಯಗಳನ್ನು ತುಂಬಲಾಗಿದೆ.

`ಪೌಲನು ಫಿಲಿಪ್ಪಿ 2:5-11 ವಚನಗಳ ವೇದಭಾಗವನ್ನು ಹೇಗೆ ಪರಿಚಯಿಸಿದ್ದಾನೆ? ಕ್ರಿಸ್ತನ ಜೀವನದ ಗುಣ-ಸ್ವಭಾವಗಳನ್ನು ವಿವರಿಸುವುದರಲ್ಲಿ ಸಂತೋಷಿಸುವ ಪೌಲನು, ಕ್ರಿಸ್ತನ ಅನುಯಾಯಿಗಳ ಯಾವ ಗುಣ-ಸ್ವಭಾವಗಳನ್ನು ತಮ್ಮ ಜೀವನದಲ್ಲಿ ಪ್ರತಿಫಲಿಸಬೇಕೆಂದು ನಿರೀಕ್ಷಿಸುತ್ತಾನೆ ಎಂಬ ವಿಷಯದಲ್ಲಿ ನಿಮ್ಮ ಚಿಂತನೆ ಏನು?`

ಫಿಲಿಪ್ಪಿಯಲ್ಲಿರುವ ವಿಶ್ವಾಸಿಗಳು ವಾದ ಪ್ರಿಯರು ನಿಜ, ಆದರೂ ಅವರು ಕ್ರಿಸ್ತನ ನರಾವತಾರದಿಂದ ಪಾಠ ಕಲಿಯಬಲ್ಲರೆಂಬುದು ಪೌಲನ ಬಲವಾದ ನಿರೀಕ್ಷೆಯಾಗಿದೆ. ಯೇಸು ಕ್ರಿಸ್ತನು ಮಾನವರೂಪವನ್ನು ಧರಿಸಿಬಂದನು ಎಂದರೆ: "ದೇವರಿಗೆ ಸರಿಸಮಾನನಾಗಿರುವರೆಂಬ ಅಮೂಲ್ಯ ಪದವಿಯನ್ನು ಬಿಡುಲೊಲ್ಲನು ಎಂದೆಣಿಸದೆ ತನ್ನನ್ನು ಬರಿದು ಮಾಡಿಕೊಂಡು ದಾಸನ ರೂಪವನ್ನು ಧರಿಸಿಕೊಂಡು ಮನುಷ್ಯರಿಗೆ ಸದೃಶನಾದನು" (ಫಿಲಿಪ್ಪಿ 2:7), ಮಾತ್ರವಲ್ಲ ಶಿಲುಬೆಯ ಮರಣಕ್ಕೂ ತನ್ನನ್ನು ಒಪ್ಪಿಸಿಕೊಟ್ಟನು. ಕ್ರಿಸ್ತನೇ ಹೀಗೆ ತನನ್ನು ತಗ್ಗಿಸಿಕೊಂಡಿರಬೇಕಾದರೆ, ಆತನ ವಿಶ್ವಾಸಿಗಳು, ಒಬ್ಬರು ಇನ್ನೊಬ್ಬರನ್ನು ಪ್ರೀತಿಸಿ, ಅದೆಷ್ಟು ತಗ್ಗಿಬಗ್ಗಿ ನಡೆದುಕೊಳ್ಳಬೇಕಲ್ಲವೇ?

ಶ್ರೇಷ್ಠ ಶಿಕ್ಷಕನಾದ ಯೇಸುಕ್ರಿಸ್ತನಿಂದ ನಾವು ಬಹಳಷ್ಟು ಕಲಿಯಬೇಕೆಂದು ನಮಗೆ ನೆನಪಿಸಲಾಗಿದೆ. ಈ ಲೋಕದಲ್ಲಿ ಆತನು ದೇವರ ಸೇವೆಯಲ್ಲಿದ್ದಾಗ, ಆತನು ಹಂಚಿಕೊಂಡ ಸಂದೇಶಗಳಿಂದ ನಾವು ಕಲಿಯುವುದು ಬಹಳವಿದೆ. ಆತನು ನಡೆಸಿದ ಅನೇಕ ಅದ್ಭುತ ಕಾರ್ಯಗಳಿಂದಲೂ ಮತ್ತು ತನ್ನ ಬಳಿಗೆ ಬಂದವರ ಹತ್ತಿರ ಆತನು ನಡೆದುಕೊಂಡ ರೀತಿಯಿಂದಲೂ ನಾವು ಕಲಿಯಬೇಕಾದ್ದು ಬಹಳವಿದೆ. ಆತನ ಕರುಣೆ ಮತ್ತು ಅನುಕಂಪ ಹಾಗೂ ಭೂಲೋಕದ ಗೋದಲಿಗೆ ಪರಲೋಕದ ಮಹಿಮೆಯನ್ನು ಬಿಟ್ಟುಕೊಡುವುದಕ್ಕೆ ಆತ ಮನಸಾರೆ ಒಪ್ಪಿಕೊಂಡದ್ದು, ನಾವು ನಮ್ಮ ನೆರೆಹೊರೆಯವರ ಹತ್ತಿರ ಎಂತಹ ಸಂಬಂಧ ಇಟ್ಟುಕೊಳ್ಳಬೇಕೆಂಬುದನ್ನು ನಮಗೆ ಕಲಿಸಿಕೊಡಲಿ (ಎಂತಹ ಪಾಠವಿದು ನಮಗೆ!).

ಇದಕ್ಕೆ ವ್ಯತ್ಯಾಸವಾದ ರೀತಿಯಲ್ಲಿದೆ ನಮ್ಮ ಜೀವನ. ಈ ಪ್ರಾಪಂಚಿಕ ಜೀವನದಲ್ಲಿ ನಾವು ನಮ್ಮನ್ನು ಹೊಗಳಿಕೊಳ್ಳುವುದಕ್ಕೆ ಇಷ್ಟಪಡುತ್ತೇವೆ. ನಮ್ಮ ಸಾಧನೆಗಳನ್ನು ತುಂಬಾ ಅಹಂಕಾರದಿಂದ ಹೇಳಿಕೊಂಡು ಬೀಗುತ್ತೇವೆ. ಬೆತ್ಲೆಹೇಮ್‍ನ ಗೋದಲಿ ಮತ್ತು ನಮ್ಮ ಶ್ರೇಷ್ಠ ಶಿಕ್ಷಕನಿಂದ ನಾವು ವಿಭಿನ್ನವಾದ ಪಾಠ ಕಲಿಯುತ್ತೇವೆ. ನಮ್ಮನ್ನು ಹೆಚ್ಚಿಸಿಕೊಳ್ಳುವುದರಿಂದ ಅಲ್ಲ, ದೇವರು ಶಿಕ್ಷಣ ರಂಗದಲ್ಲಿ ಮಾಡಿದ ಮಹಾನ್ ಸಾಧನೆ ಮತ್ತು ರಕ್ಷಣೆಯ ಯೋಜನೆ ನೆರವೇರುತ್ತಿರುವಿಕೆಗಳೆಲ್ಲವನ್ನು ನೋಡಿದಾಗ, ನಾವು ನಮ್ಮನ್ನು ದೇವರ ಮುಂದೆ ತಗ್ಗಿಸಿಕೊಳ್ಳುವುದರಿಂದಲೂ ಮತ್ತು ಇತರರಿಗಾಗಿ ಸೇವಕರ ರೀತಿಯಲ್ಲಿ ಸಹಾಯ ಮಾಡುವುದರಿಂದಲೂ ಪಾಠ ಕಲಿಯುತ್ತೇವೆ.

`ಈಗ ಸದ್ಯಕ್ಕೆ, ನೀವು ಯಾವ ಪರಿಸ್ಥಿತಿಯನ್ನು ಎದುರಿಸುತ್ತಿದ್ದೀರಿ. ಇಂತಹ ಸನ್ನಿವೇಶದಲ್ಲಿಯೂ ನೀವು ನಿಮ್ಮನ್ನು ತಗ್ಗಿಸಿಕೊಂಡು, ಕ್ರಿಸ್ತನನ್ನು ಇತರರಿಗೆ ಪರಿಚಯಿಸಲು ಸಿಕ್ಕಿರುವ ಸದಾವಕಾಶವನ್ನು ಬಲವಾಗಿ ಉಪಯೋಗಿಸಿಕೊಳ್ಳಿರಿ.`