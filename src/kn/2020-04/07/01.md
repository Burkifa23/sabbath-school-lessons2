---
title: ದೇವರ ವಾಕ್ಯವನ್ನು ಹಂಚಿಕೊಳ್ಳುವುದು
date:  07/11/2020
---

### ಈ ವಾರದ ಪಾಠದ ಅಧ್ಯಯನಕ್ಕಾಗಿ ಓದಿರಿ
ದಾನಿ 3, ಪ್ರಕ 14:6-12; ಕೀರ್ತನೆ 78:1-17; ಯೋಹಾನ 4:7-26; 1 ಪೂ.ವೃ.ಕಾ 16:1-30; ಮಾರ್ಕ 7:1-13.

> <p>ಸ್ಮರಣವಾಕ್ಯ</p>
> "ಯೆಹೋವನ ನಾಮಕ್ಕೆ ಯೋಗ್ಯವಾದ ಘನವನ್ನು ಸಲ್ಲಿಸಿರಿ; ಕಾಣಿಕೆ ಸಹಿತ ಆತನ ಸನ್ನಿಧಿಗೆ ಬನ್ನಿರಿ. ಪರಿಶುದ್ಧತ್ವವೆಂಬ ಭೂಷಣದೊಡನೆ ಯೆಹೋವನಿಗೆ ನಮಸ್ಕರಿಸಿರಿ" (1 ಪೂ.ಕಾ.ವೃ. 16:29).

ಆರಾಧನೆ ಮಾನವಕುಲದ ಒಂದು ಭಾಗ; ಮಾನವ ಸ್ವಭಾವದ ಒಂದು ಭಾಗ ಸಹ. ಅಧಃಪತನಗೊಂಡ ಮಾನವನ ಸ್ವಭಾವದಲ್ಲೂ ಇದೊಂದು ಭಾಗವೇ ಆಗಿದೆ. ದೇವರು ನಮ್ಮನ್ನು ಸೃಷ್ಟಿಮಾಡಿದನು. ನಮಗೆ ಆಯ್ಕೆಯ ಸ್ವಾತಂತ್ರ್ಯ ಕೊಟ್ಟನು. ನಾವು ಆತನನ್ನು ಬಹಳವಾಗಿ ಪ್ರೀತಿಸುವುದರಿಂದಲೇ ಆತನನ್ನು ಆರಾಧಿಸುತ್ತೇವೆ. ಆತನು ಆರಾಧನೆಗೆ ಯೋಗ್ಯನೇ. ಈ ವಿಷಯದಲ್ಲಿ ಯಾವ ಪ್ರಶ್ನೆಯೂ ಇಲ್ಲ. ಮಾನವನ ಅಧಃಪತನಕ್ಕೆ ಪೂರ್ವದಲ್ಲಿ ಮಾನವರು ದೇವರನ್ನು ಮುಖಾಮುಖಿಯಾಗಿ ನೋಡುತ್ತಿದ್ದರು. ಅಂದಿನ ಭೂಲೋಕ ಪಾಪದಿಂದ, ಮರಣದಿಂದ ಮತ್ತು ವಿನಾಶದಿಂದ ಕುರೂಪಗೊಂಡಿರಲಿಲ್ಲ. ಆದರೆ ನಮಗೆ ಇಂದು ಗೊತ್ತಿರುವ ಭೂಲೋಕ ಅಧಃಪತನಗೊಂಡ ಭೂಲೋಕ. ಆದ್ದರಿಂದ ಹಿಂದೆ ಇದ್ದ ಪಾಪರಹಿತ ಭೂಮಿಯನ್ನು ನಮ್ಮಿಂದ ಕಲ್ಪನೆ ಮಾಡಿ ಕೂಡ ನೋಡಲಾಗದು.

ಇಂದೂ ಸಹ, ನಮ್ಮ ಸ್ವಭಾವಸಿದ್ಧ ಮನಸ್ಸಿನಲ್ಲಿ ಆರಾಧನೆ ಮಾಡಬೇಕು ಎಂಬ ತುಡಿತ ಇದ್ದೇ ಇದೆ. ಆದರೆ ಈ ಪ್ರಪಂಚದಲ್ಲಿ ಎಲ್ಲವೂ ಪಾಪದ ದಶೆಯಿಂದ ತಿರುಚಲ್ಪಟ್ಟಿದೆ; ಕುರೂಪಗೊಂಡಿದೆ. ಈ ನಿಮಿತ್ತ ಆರಾಧನೆ ಮಾಡುತ್ತಿರುವ ಜೀವಿಗಳು ತಪ್ಪಾದ ವಸ್ತುಗಳನ್ನು ಆರಾಧಿಸುತ್ತಿರಬಹುದು ಅಥವಾ ಸತ್ಯನಾದ ದೇವರನ್ನು, ಆತ ಹೇಗೆ ಆರಾಧನೆ ಮಾಡಬೇಕು ಎಂದು ಹೇಳಿದ್ದಾನೋ, ಅದಕ್ಕೆ ತದ್ವಿರೋಧವಾದ ರೀತಿಯಲ್ಲಿ ಆರಾಧನೆಗಳನ್ನು ಮಾಡುತ್ತಿರುವ ಸಾಧ್ಯತೆಯೂ ಉಂಟು (ಮಾರ್ಕ 7:1-13; ಯೆರೆಮೀಯ 7:4ನ್ನು ಓದಿನೋಡಿರಿ).

ಕ್ರೈಸ್ತೀಯ ಅನುಭವಕ್ಕೆ ಆರಾಧನೆಯೇ ಕೇಂದ್ರಬಿಂದು ಆಗಿರುವುದರಿಂದ, ಕ್ರೈಸ್ತೀಯ ಶಿಕ್ಷಣ ಆರಾಧನೆಯ ಪ್ರಶ್ನೆಯನ್ನು ಕೈಗೆತ್ತಿಕೊಳ್ಳಬೇಕು. ನಮ್ಮ ಈ ವಾರದ ಅಧ್ಯಯನ ವಿಷಯವೂ ಅದೇ ಆಗಿದೆ.

_* ನವೆಂಬರ್ 14ರ ಸಬ್ಬತ್ತಿನ ಸಿದ್ಧತೆಗೆ ಈ ವಾರದ ಪಾಠವನ್ನು ಓದಿಕೊಳ್ಳಿರಿ._