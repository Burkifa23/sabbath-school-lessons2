---
title:  ಆತ್ಮೀಯ ರೀತಿಯಲ್ಲಿ ಸತ್ಯಕ್ಕೆ ತಕ್ಕ ಹಾಗೆ ದೇವಾರಾಧನೆ
date:  10/11/2020
---

ಯೇಸುಸ್ವಾಮಿ ಮನನೊಂದವರಿಗೆ ಹೇಗೆ ಸೇವೆ ಮಾಡಿದನು ಎಂಬುದಕ್ಕೆ ಹೊಸ ಒಡಂಬಡಿಕೆಯಲ್ಲಿ ಒಂದು ಅತ್ಯುತ್ತಮವಾದ ಕಥೆಯಿದೆ. ಅದೇ: ಯೇಸು ಸಮಾರ್ಯ ಹೆಂಗಸಿನ ಸಂಗಡ ಸಂಭಾಷಣೆ ಮಾಡಿದ ಪ್ರಸಂಗ.

`ಯೋಹಾನ 4:7-26ರನ್ನು ಓದಿಕೊಳ್ಳಿರಿ. ಯೇಸು ಸಮಾರ್ಯದ ಹೆಂಗಸಿಗೆ ದೇವಾರಾಧನೆಯನ್ನು ಕುರಿತು ಹೇಳುವುದೇನು? ಅವರ ಸಂಭಾಷಣೆ ದೇವಾರಾಧನೆಯತ್ತ ತಿರುಗಿದ್ದು ಏಕೆ?`

ಯೇಸುಸ್ವಾಮಿ ಮತ್ತು ಸಮಾರ್ಯದ ಹೆಂಗಸಿನ ನಡುವೆ ನಡೆದ ಸಂಭಾಷಣೆ ಮುಂದುವರಿಯುತ್ತಿದ್ದಾಗ, ಆಕೆ ವಿಷಯ ಪಲ್ಲಟನೆ ಮಾಡಿ ದೇವಾರಾಧನೆಯ ವಿಷಯವನ್ನು ತಾನಾಗಿಯೇ ಪ್ರಸ್ತಾಪ ಮಾಡಿ ಚರ್ಚೆಗೆ ಅನುವು ಮಾಡಿಕೊಡುತ್ತಾಳೆ. ಯೇಸುಸ್ವಾಮಿ ಆಕೆಯ ಚಾತುರ್ಯವನ್ನು ಗಮನಿಸುತ್ತಾನೆ. ಆದರೆ ಸುಸಂದರ್ಭವನ್ನು ಉಪಯೋಗಿಸಿಕೊಂಡು ಆಕೆಗೆ ದೇವಾರಾಧನೆಯ ಬಗ್ಗೆ ಆಳವಾದ ಸತ್ಯವೇದ ಪಾಠಮಾಡುತ್ತಾನೆ. ದೇವಾರಾಧನೆ ಯಾವುದನ್ನು ಒಳಗೊಂಡಿರುತ್ತದೆ ಎಂಬುದನ್ನು ತಿಳಿಸಿಕೊಡುತ್ತಾನೆ. ನಮ್ಮ ಇಂದಿನ ಪಾಠದ ಉದ್ದೇಶಕ್ಕೆ ಬಹಳ ಮುಖ್ಯವಾಗಿ ನಾವು ಗಮನಿಸಬೇಕಾದ್ದು, ಆತ ಯೋಹಾನ 4:24ರಲ್ಲಿ ಏನು ಹೇಳಿದ ಎಂಬುದು. ಆತ ಹೇಳಿದ್ದು-"ದೇವರು ಆತ್ಮ ಸ್ವರೂಪನು; ಆತನನ್ನು ಆರಾಧಿಸುವವರು ಆತ್ಮೀಯ ರೀತಿಯಲ್ಲಿ ಸತ್ಯಕ್ಕೆ ತಕ್ಕ ಹಾಗೆ ಆರಾಧಿಸಬೇಕು" ಅಂದನು.

ದೇವರ ಆರಾಧನೆ "ಆತ್ಮೀಯ ರೀತಿಯಲ್ಲಿ" ನಡೆಯಬೇಕು ಎಂದರೆ ಅದರ ಅರ್ಥ: ಅದು ದೇವರ ಪ್ರಿತಿಯಿಂದ ಚಿಗುರೊಡೆದು ಬರಬೇಕು ಮತ್ತು ಆತನನ್ನು ವೈಯಕ್ತಿಕವಾಗಿ ಅನುಭವಿಸುವ ಅನುಭವದಿಂದ ಹೊರಹೊಮ್ಮಿ ಬರಬೇಕು. "ಯಾವ ಧರ್ಮ ದೇವರಿಂದಲೇ ಹೊರಹೊಮ್ಮಿ ಬರುತ್ತದೆಯೋ ಆ ಧರ್ಮ, ಆಚರಣೆ ಮಾಡುವವನನ್ನು ದೇವರೆಡೆಗೇ ಕರೆದೊಯ್ಯುತ್ತದೆ. ಆತನಿಗೆ ಯೋಗ್ಯವಾದ ರೀತಿಯಲ್ಲಿ ಸೇವೆ ಸಲ್ಲಿಸಬೇಕಾದರೆ, ನಾವು ದೇವರಾತ್ಮನಿಂದ ಹುಟ್ಟಿ ಬರಬೇಕು. ಈ ಪ್ರಕ್ರಿಯೆ ಹೃದಯವನ್ನು ಶುದ್ಧಗೊಳಿಸುತ್ತದೆ ಮತ್ತು ಮನಸ್ಸನ್ನು ಚೈತನ್ಯಗೊಳಿಸುತ್ತದೆ. ದೇವರನ್ನು ತಿಳಿದುಕೊಳ್ಳುವುದಕ್ಕೆ ಮತ್ತು ಪ್ರೀತಿ ಮಾಡುವುದಕ್ಕೆ ಒಂದು ಹೊಸ ಸಾಮರ್ಥ್ಯವನ್ನು ಕೊಡುತ್ತದೆ. ದೇವರು ನಮ್ಮಿಂದ ಏನೆಲ್ಲ ನಿರೀಕ್ಷೆ ಮಾಡುತ್ತಾನೋ ಅದೆಲ್ಲವನ್ನು ಪೂರೈಸಲು ಬೇಕಾದ ಹೃತ್ಪೂರ್ವಕವಾದ ವಿಧೇಯತೆಯನ್ನೂ ಸಹ ಕೊಡುತ್ತದೆ. ಇದೇ ತಾನೇ ನಿಜವಾದ, ಸತ್ಯವಾದ ಆರಾಧನೆ. ಇದು ನಮ್ಮಲ್ಲಿ ಕೆಲಸ ಮಾಡುವ ಪವಿತ್ರಾತ್ಮನ ಫಲಗಳು" - ಎಲೆನ್ ಜಿ ವೈಟ್, ದಿ ಡಿಸೈರ್ ಆಫ್ ಏಜಸ್, ಪುಟ 189.

ಇದೇ ಸಂದರ್ಭದಲ್ಲಿ, ಆರಾಧನೆ "ಸತ್ಯಕ್ಕೆ" ತಕ್ಕ ಹಾಗೆ ನಡೆಯಲಿ. ನಮಗೆ ದೇವರ ಕುರಿತ ಜ್ಞಾನ ನಿರ್ದೋಷವಾಗಿರಲಿ. ಆತನು ಯಾರು ಮತ್ತು ನಮ್ಮಿಂದ ಆತ ಏನನ್ನು ನಿರೀಕ್ಷಿಸುತ್ತಾನೆ ಎಂಬ ವಿಷಯದಲ್ಲಿಯೂ ಸುಜ್ಞಾನವಿರಲಿ. ಇನ್ನೊಂದು ರೀತಿಯಲ್ಲಿ ಹೇಳಬೇಕಾದರೆ, ತತ್ವಗಳನ್ನೂ ಇದು ಒಳಗೊಂಡಿರುತ್ತದೆ. (ಈ ಸತ್ಯ ಎಷ್ಟು ಸತ್ಯಪೂರ್ಣ! ಉದಾ: ನಮ್ಮನ್ನು ನಿತ್ಯ ನರಕ ಬೆಂಕಿಯಲ್ಲಿ ಬೇಯಿಸದಂತಹ ದೇವರನ್ನೇ ಆರಾಧಿಸುತ್ತಿದ್ದೇವೆ ಎಂಬುದನ್ನು ಚೆನ್ನಾಗಿ ತಿಳಿದುಕೊಳ್ಳಬೇಕು).

ಆರಾಧನೆಯಲ್ಲಿ ಎರಡು ಮುಖ್ಯವಾದ ಅಂಶಗಳನ್ನು ನಾವಿಲ್ಲಿ ಗಮನಿಸಬಹುದು. ದೇವರನ್ನು ಅರಿಯುವುದರಿಂದ ಮತ್ತು ಆತನಿಗೆ ವಿಧೇಯರಾಗಿ ನಡೆದುಕೊಳ್ಳುವುದರಿಂದ ಬರುವಂತಹ ಅನುಭವ, ಮತ್ತು ದೇವರನ್ನು ಕುರಿತು ನಮಗೆ ಪ್ರಕಟವಾದ ವಾಸ್ತವ ಸತ್ಯಗಳು. ಸತ್ಯವಿಲ್ಲದ ಆತ್ಮ ಆಳವಿಲ್ಲದ ಭಾವಾತಿರೇಕಕ್ಕೆ ಕೊಂಡೊಯ್ಯುತ್ತದೆ. ಹಾಗೆ ಕೊಂಡೊಯ್ದಾಗ ಅದು ಒಂದು ಚಂಚಲ ಭಾವನೆಯನ್ನು ಕಟ್ಟಿಕೊಡುತ್ತದೆ. ಇದಕ್ಕೆ ವಿಭಿನ್ನವಾಗಿ, ಸತ್ಯವಿಲ್ಲದ ಆತ್ಮ ಜೀವವಿಲ್ಲದ ಶಾಸ್ತ್ರಾಚಾರವಷ್ಟೇ. ಆದ್ದರಿಂದ ಎರಡೂ ನಮಗೆ ಅವಶ್ಯವೇ.

`"ದೇವರನ್ನು ಆರಾಧಿಸುವವರು ಆತ್ಮೀಯ ರೀತಿಯಲ್ಲಿ ಸತ್ಯಕ್ಕೆ ತಕ್ಕಹಾಗೆ ಆರಾಧಿಸಬೇಕು" ಎಂದು ಯಾರಿಗಾದರೂ ಬೋಧನೆ ಮಾಡಬೇಕಾಗಿ ಬಂದರೆ, ಏನೆಂದು ಬೋಧಿಸುವಿರಿ? ಒಂದಕ್ಕಿಂತ ಇನ್ನೊಂದಕ್ಕೆ ಹೆಚ್ಚಿನ ಒತ್ತಾಯ ಅಥವಾ ಬಲವನ್ನು ಯಾವ ಸಂದರ್ಭದಲ್ಲಿ ಒಬ್ಬರು ತೋರಿಸಬಹುದು?`