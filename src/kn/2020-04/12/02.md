---
title:  ವಿಸ್ಮಯಗೊಳ್ಳುವ ಸಮಯ
date:  13/12/2020
---

ಆದಿಕಾಂಡದ ಮೊದಲೆರಡು ಅಧ್ಯಾಯಗಳಲ್ಲಿ ದೇವರು, ಎರಡು ಸಮರಸ ಸೃಷ್ಟಿಯ ವರ್ಣನೆಗಳನ್ನು ಕೊಡಲು ಆಯ್ಕೆ ಮಾಡಿದ್ದು ಏಕೆ ಎಂದು ಯಾವಾಗಲೂ ಆಶ್ಚರ್ಯಪಟ್ಟಿದ್ದೀರಾ? ಆದಿಕಾಂಡ 1ನೇ ಅಧ್ಯಾಯ ಸೃಷ್ಟಿಯ ವಾರದ ವಿವರ ಮತ್ತು ದಿನನಿತ್ಯ ಸೃಷ್ಟಿ ಬೆಳೆಯುತ್ತ ಹೋಗಿ, ಕೊನೆಗೆ ಜೀವರಾಶಿಗಳ ಉದ್ಭವವಾಗಿ, ಸೃಷ್ಟಿಯ ಉತ್ತುಂಗದಲ್ಲಿ ಆರನೇ ದಿನ ಆದಾಮ ಮತ್ತು ಹವ್ವಳ ಸೃಷ್ಟಿಯಾಗಿತ್ತು. ಆದಿಕಾಂಡ 2ನೇ ಅಧ್ಯಾಯದಲ್ಲಿ ಅದೇ ಸೃಷ್ಟಿಯ ವಿವರವಿದೆ. ಆದರೆ ನೋಡುವ ದೃಷ್ಟಿಕೋನ ವಿಭಿನ್ನ. ಆರನೇ ದಿನಕ್ಕೆ ವಿಶೇಷ ಒತ್ತುಕೊಡಲಾಗಿದೆ. ಅದರ ಕೇಂದ್ರ ಬಿಂದು; ಆದಾಮ ಮತ್ತು ಹವ್ವಳಿಗೆ ಬೇಕಾಗಿದ್ದೆಲ್ಲ ಅಲ್ಲಿತ್ತು: ಸುಂದರವಾದ ತೋಟ, ಹರಿಯುವ ನದಿ, ಮತ್ತು ಸುತ್ತ ಓಡಾಡುವ ಪ್ರಾಣಿಜನ್ಯ.

ಸೃಷ್ಟಿ ಬಹಳ ವಿಸ್ತಾರವಾದದ್ದು. ಒಂದು ವರ್ಣನೆಗೆ ನಿಲುಕದು. ಮೊದಲನೆಯದಾಗಿ, ನಾವು ಪರಾಕ್ರಮಶಾಲಿಯಾದ, ಪರಿಪೂರ್ಣ ಸೌಂದರ್ಯದ ಕಲಾಪ್ರೇಮಿಯಾದ ಸೃಷ್ಟಿಕರ್ತನನ್ನು ಕುರಿತು ಕಲಿಯುತ್ತೇವೆ. ನಂತರ ಸಂಬಂಧಗಳ ಹುಟ್ಟುಹಾಕುವ ದೇವರನ್ನು ನೋಡುತ್ತೇವೆ. ಮಾನವರು ಒಬ್ಬರನ್ನೊಬ್ಬರು ಪ್ರೀತಿ ಮಾಡಬೇಕು, ಒಬ್ಬರ ಹಿತವನ್ನು ಇನ್ನೊಬ್ಬರು ಬಯಸಬೇಕು ಮತ್ತು ಇನ್ನುಳಿದ ಸೃಷ್ಟಿಯನ್ನೆಲ್ಲ ಪ್ರೀತಿಯಿಂದ ನೋಡಿಕೊಳ್ಳಬೇಕು ಎಂಬುದೇ ಆತನ ಆಶಯ.

`ಆದಿಕಾಂಡ 1 ಮತ್ತು 2ನೇ ಅಧ್ಯಾಯವನ್ನು ಓದಿಕೊಳ್ಳಿರಿ. ಮೊದಲನೇ ಸಬ್ಬತ್ತು, ಮೊದಲನೇ ಸೃಷ್ಟಿಯೊಂದಿಗೆ ಬೆಸೆದುಕೊಂಡಿರುವುದು ಹೇಗೆ ಮತ್ತು ಮುಂದುವರಿದು ಎರಡನೇ ಸೃಷ್ಟಿಯ ವಿವರಣೆಗೆ ಮುಂದುವರಿದದ್ದು ಹೇಗೆ ಎಂಬುದನ್ನು ಕುರಿತು ಚಿಂತನೆ ಸೃಷ್ಟಿಯ ವಿವರಣೆಗೆ ಮುಂದುವರಿದದ್ದು ಹೇಗೆ ಎಂಬುದನ್ನು ಕುರಿತು ಚಿಂತನೆ ನಡೆಸಿರಿ. ಈ ಚಿಂತನೆಯ ತೀರ್ಪು, ದೇವರ, ಸಬ್ಬತ್ತನ್ನು ಆಶೀರ್ವದಿಸುವುದು ಮತ್ತು ಅದನ್ನು ಪವಿತ್ರ ಮಾಡುವುದು ಎಂದರೇನು ಎಂಬುದನ್ನು ಅರ್ಥಮಾಡಿಕೊಳ್ಳಲು ಹೇಗೆ ಸಹಾಯ ಮಾಡಿದೆ?`

ಮೊದಲನೇ ಸಬ್ಬತ್ತಿನಲ್ಲಿ ನೀವೇ ಆದಾಮ ಮತ್ತು ಹವ್ವಳು ಆಗಿದ್ದೀರಿ ಎಂದು ಊಹಿಸಿಕೊಳ್ಳಿರಿ. ಜೀವಂತವಾಗಿ ಎದ್ದು ಬಂದ ದಿನ. ನಿಮ್ಮ ಬಾಳ ಸಂಗಾತಿಯೊಂದಿಗಿರುವ ಮೊದಲ ದಿನ. ದೇವರೊಂದಿಗಿನ ಪ್ರಥಮ ದಿನ. ಶಿಕ್ಷಣ ಪಡೆಯಲು ಎಂತಹ ದಿನವಾಗಿತ್ತಲ್ಲವೇ! ಅಂತಹ ಸುಂದರವಾದ ಸೃಷ್ಟಿಯ ಕರ್ತೃವಾದ ದೇವರನ್ನು ಕುರಿತು ಕಲಿಯಲು ಆರಂಭಿಸಿದಿರಿ. ದೊಡ್ಡಗಾತ್ರದ ಆನೆ ಮತ್ತು ಸಣ್ಣಗಾತ್ರದ ಕಪ್ಪೆ ಎರಡೂ ಒಂದೇ ತೆರನಾದ ಪ್ರಾಣಿಗಳೇ ಎಂಬುದನ್ನು ಕಂಡು ಕೌತುಕ ಪಡುವಿರಿ. ಕುಣಿಯುವ ಜಿಂಕೆ ಮತ್ತು ನಲಿಯುವ ನವಿಲು ನೋಡಿ ಸಂತೋಷಪಡುತ್ತೀರಿ. ವೈವಿಧ್ಯಮಯ ವರ್ಣಗಳು ಮತ್ತು ಆಕಾಶಗಳು ಮತ್ತು ಶಬ್ದದ ಕಲರವಗಳು ನಿಮ್ಮ ಮನಸ್ಸನ್ನು ತಮ್ಮ ಸೌಂದರ್ಯಮಯ ಬಲೆಯಲ್ಲಿ ಸಿಲುಕಿಸಿಕೊಂಡುಬಿಡುತ್ತವೆ. ರುಚಿ ಮತ್ತು ವಾಸನೆ ಮತ್ತು ವಿವಿಧ ರಚನೆಯ ಪರಿಶೋಧನೆ ಹರ್ಷ ನೀಡಿತು. ಎಲ್ಲಕ್ಕಿಂತ ಮಿಗಿಲಾಗಿ ಅಲ್ಲಿ ನೀವು ಸಂಬಂಧಗಳನು ಕುರಿತು ಕಲಿಯತೊಡಗುತ್ತೀರಿ: ಜವಾಬ್ದಾರಿ, ಪಾಲನೆ, ಪ್ರೀತಿ ಇತ್ಯಾದಿ ಸಂಬಂಧಗಳು ಇದೆಲ್ಲವನ್ನೂ ನಿಮ್ಮ ಸೃಷ್ಟಿಕರ್ತನೊಂದಿಗೆ ನೀವು ಅನುಭವಿಸುತ್ತೀರಿ; ಇನ್ನುಳಿದ ಸೃಷ್ಟಿಯೊಂದಿಗೆ ಅಭ್ಯಾಸ ಮಾಡುತ್ತೀರಿ.

ಆದಾಮ ಮತ್ತು ಹವ್ವಳಿಗೆ ಮೊದಲನೇ ಸಬ್ಬತ್ತು ಜಡ ಅಥವಾ ನಿಷ್ಕ್ರಿಯವಾಗಿತ್ತು ಎನ್ನುವುದಕ್ಕೆ ಕಾರಣವೇ ಇಲ್ಲ. ಇದು ತಮ್ಮ ಸೃಷ್ಟಿಕರ್ತ ಹಾಗು ಆತನಿಂದ ಉಂಟಾದ ಸೃಷ್ಟಿಯಲ್ಲಿ ಮನಸ್ಸನ್ನು ಕೇಂದ್ರೀಕರಿಸಲು ದೇವರೇ ಸೃಷ್ಟಿಸಿಕೊಟ್ಟ ಸದಾವಕಾಶವಿದು. ಇದು ಅವರು ವಿಸ್ಮಯಗೊಳ್ಳುವ ಸಮಯವಾಗಿತ್ತು.

`ಮೊದಲನೇ ಸಬ್ಬತ್ತಿನಲ್ಲಿ ಆದಾಮ-ಹವ್ವಳಿಗೆ ಇದ್ದ ವಿವಿಧ ಶೈಕ್ಷಣಿಕ ಸದಾವಕಾಶಗಳನ್ನು ಪಟ್ಟಿಮಾಡಿರಿ. ಇಂದಿನ ಸೃಷ್ಟಿ ಅಂದಿನಂತಿರದಿದ್ದರೂ, ಯಾವ ಯಾವ ಸದಾವಕಾಶಗಳು ಇಂದು ಸಮಂಜಸವಾಗಿವೆ? ಅವು ನಿಮ್ಮ ಸಬ್ಬತ್ತುಗಳನ್ನು ಸಮೃದ್ಧಗೊಳಿಸುವುದು ಹೇಗೆ?`