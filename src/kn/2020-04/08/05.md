---
title:  ಬುದ್ಧಿವಂತ ಸ್ತ್ರೀಯರು ಮತ್ತು ಪುರುಷರು
date:  18/11/2020
---

ಶಾಲೆ, ಅಧ್ಯಯನ ಮತ್ತು ಶಿಕ್ಷಣ ಎಂಬ ಪದಗಳು ನಮ್ಮ ಕಾಲದಲ್ಲಿ ಸ್ಪಷ್ಟವಾಗಿ ಅರ್ಥವಾಗುತ್ತವೆ, ಆದರೆ ಸತ್ಯವೇದದ ಕಾಲದಲ್ಲಿ ಈ ಪದಗಳು ಸಾಮಾನ್ಯ ಪದಗಳಾಗಿರಲಿಲ್ಲ. ಬುದ್ಧಿವಂತಿಕೆ ಅಥವಾ ಜ್ಞಾನ ಎಂಬ ಪದ ಆ ಕಾಲಕ್ಕೆ ಸಾಮಾನ್ಯವಾಗಿ ಬಳಕೆಯಲ್ಲಿತ್ತು. ಉದಾ: ಹಳೇ ಒಡಂಬಡಿಕೆ ಬುದ್ಧಿವಂತ ಪುರುಷರು ಮತ್ತು ಸ್ತ್ರೀಯರ ಕುರಿತು ಉಲ್ಲೇಖ ಮಾಡಿದೆ (2 ಸಮು 14:2; ಜ್ಞಾ 16:23).

`1 ಅರಸು 29-34ನ್ನು ಓದಿಕೊಳ್ಳಿರಿ. ಈ ವೇದಭಾಗ ನಮಗೆ ಜ್ಞಾನದ ಪ್ರಾಮುಖ್ಯತೆಯನ್ನು ಕುರಿತು ಬೋಧಿಸುವುದೇನು?`

ಸೊಲೋಮೋನ, ಪ್ರಾಣಿಗಳು ಮತ್ತು ಸಸ್ಯಗಳ ಜೀವನ ಕುರಿತು ಮಾತನಾಡಿದ್ದನು. ಜ್ಞಾನೋಕ್ತಿಗಳನ್ನು ಬರೆದಿದ್ದನು. ಇಂತಹ ಪ್ರತಿಭೆಗಳ ನಿಮಿತ್ತ ಅವನನ್ನು ಪ್ರಪಂಚದಲ್ಲೇ ಅತ್ಯಂತ ಜ್ಞಾನಿಯಾದ ಮನುಷ್ಯನೆಂದು ಗುರುತಿಸಲಾಗಿದೆ. ಹೀಗಾಗಿ ಅವನನ್ನು ಶಿಕ್ಷಣದ ಮನುಷ್ಯನೆಂದು ಹೇಳಲಾಯಿತು (1 ಅರಸು 4:29-34). ಜ್ಞಾನೋಕ್ತಿ ಮತ್ತು ಪ್ರಸಂಗಿ ಪುಸ್ತಕಗಳು, ವೈವಿಧ್ಯಮಯ ವಿಷಯಗಳ ಕುರಿತು ಅನೇಕ ಜ್ಞಾನಬೋಧನೆ ಮಾಡಿವೆ. ಇವುಗಳ ಕರ್ತೃ ಸೊಲೊಮೋನನೇ ಆಗಿದ್ದಾನೆ. ಇನ್ನೂ ಅನೇಕ ಪುರಾತನ ಬುದ್ಧಿವಂತ ಶಿಕ್ಷಕರೂ ತಮ್ಮ ಅಮೂಲ್ಯ ಕಾಣಿಕೆಯನ್ನು ಸಲ್ಲಿಸಿದ್ದಾರೆ (ಜ್ಞಾ 1:1; ಜ್ಞಾ 25:1; ಜ್ಞಾ 30:1; ಜ್ಞಾ 31:1).

ಸತ್ಯವೇದದ ಪ್ರಕಾರ, ಜ್ಞಾನ ಎಂಬುದು ನಮ್ಮ ಇಂದಿನ ಶಿಕ್ಷಣವೇ ಆಗಿದೆ. ಚಿಕ್ಕಮಕ್ಕಳು ಶಿಕ್ಷಣವನ್ನು ತಂದೆ-ತಾಯಿಗಳಿಂದ ಮತ್ತು ಶಿಕ್ಷಕರುಗಳಿಂದ ಪಡೆದುಕೊಳ್ಳುತ್ತಾರೆ (ಪ್ರಸಂಗಿ 12:1), ಆದರೆ ಒಬ್ಬ ವ್ಯಕ್ತಿ ಜೀವನದುದ್ದಕ್ಕೂ ಜ್ಞಾನ ಸಂಗ್ರಹ ಮಾಡುತ್ತಾ ಹೋಗುತ್ತಾನೆ. ಎರಡನೆಯವಾಗಿ ಇನ್ನೊಂದು ಅಂಶವನ್ನು ಗಮನಿಸಬೇಕು: ಜ್ಞಾನಕ್ಕೆ ಪ್ರಾಯೋಗಿಕ ಮುಖವೂ ಸಹ ಉಂಟು; ಉದಾ: "ಸೋಮಾರಿಯೇ, ಇರುವ ಹತ್ತಿರ ಹೋಗಿ ಅದರ ನಡವಳಿಕೆಯನ್ನು ನೋಡಿ ಜ್ಞಾನವನ್ನು ತಂದುಕೋ.... ಕೊಯ್ಲಿನ ಕಾಲದಲ್ಲಿ ತನಗೆ ಬೇಕಾದಷ್ಟು ಆಹಾರವನ್ನು ಸಂಗ್ರಹಿಸಿಟ್ಟುಕೊಳ್ಳುವುದು" (ಜ್ಞಾ 6:6-8).

ಆದರೂ ಜ್ಞಾನಕ್ಕೆ ಪ್ರಾಯೋಗಿಕ ಮುಖ ಮಾತ್ರವಿಲ್ಲ, ಆದರೆ ಸಿದ್ಧಾಂತದ ಮುಖವೂ ಉಂಟು. ಅಂತಹ ಜ್ಞಾನ ದೇವರ ಮೇಲಿನ ನಂಬಿಕೆಯಿಂದ ಪ್ರಾರಂಭವಾಗುತ್ತದೆ ಮತ್ತು ಕೆಲವು ಆಧಾರಭೂತ ತತ್ವಗಳನ್ನು ಅನುಸರಿಸುತ್ತದೆ (ಜ್ಞಾ 1:7). ನಾವು ಜವಾಬ್ದಾರಿಯಿಂದ ಜೀವಿಸಲೂ ಮತ್ತು ಪರರಿಗಾಗಿ ಜೀವಿಸಲು ಜ್ಞಾನವೇ ಸಹಾಯ ಮಾಡುವುದು. ದುರ್ದಶೆಯಿಂದಲೂ ನಮ್ಮನ್ನು ರಕ್ಷಿಸಲು ಜ್ಞಾನವೇ ಸಹಾಯ ಮಾಡುವುದು. ಕೊನೆಗೆ ಹೇಳಬಯಸುವದೇನೆಂದರೆ, ಇಂದಿನ ಶಿಕ್ಷಣದಂತೆಯೇ, ಜೀವನದಲ್ಲಿ ನಮಗೆ ಎದುರಾಗುವ ಎಲ್ಲಾ ಪ್ರಶ್ನೆಗಳಿಗೆ ಜ್ಞಾನ ಉತ್ತರ ಕೊಡದು, ಆದರೆ ನಮಗೆ ಏನು ಗೊತ್ತಿದೆಯೋ ಅದರಲ್ಲಿ ಸಂತೃಪ್ತರಾಗಿದ್ದುಕೊಂಡು, ಗೊತ್ತಿಲ್ಲದಿರುವುದನ್ನು ಅರಿಯಲು ಶೋಧವನ್ನು ಮುಂದುವರಿಸೋಣ. ಇಂತಹ ನಿಲುವು ದೇವರನ್ನು ಇನ್ನು ಹೆಚ್ಚಾಗಿ ಅರಿಯಲು ಮತ್ತು ಆತನ ಕೃಪೆಯಲ್ಲಿ ಭರವಸೆಯಿಡಲೂ ಸಹಾಯ ಮಾಡುವುದು. ಯೆರೆಮೀಯ 18:18ರ ಪ್ರಕಾರ, ಬುದ್ಧಿವಂತ ಶಿಕ್ಷಕನ ಪಾತ್ರವು, ಯಾಜಕನ ಮತ್ತು ಪ್ರವಾದಿಯ ಪಾತ್ರಕ್ಕೆ ಸರಿಸಮವಾಗಿದೆ. ಈ ಮೂವರು ದೇವರಿಂದ ಬಂದ ಸಂದೇಶವನ್ನು ಜನಗಳೊಂದಿಗೆ ಹಂಚಿಕೊಳ್ಳುವರು. ಆ ಸಂದೇಶವು ಆಜ್ಞೆ ಮೂಲದ ಬೋಧನೆ, ಶೈಕ್ಷಣಿಕ ತಿಳುವಳಿಕೆ ಮತ್ತು ದೇವರಿಂದ ವಿಶೇಷ ಸಂದೇಶಗಳನ್ನು ಒಳಗೊಂಡಿರುತ್ತವೆ.

`ನಾವು ಜ್ಞಾನವನ್ನು ಪಡೆಯುವುದು ಮತ್ತು ಪಡೆದುಕೊಂಡದ್ದನ್ನು ಇತರರೊಂದಿಗೆ ಹಂಚಿಕೊಳ್ಳುವುದು ಹೇಗೆ? ಇದು ನಮಗೆ ಬಹಳ ಮುಖ್ಯವೇಕೆ?`