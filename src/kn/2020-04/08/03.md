---
title:  ಗುರುವಾಗಿ ಯೇಸು
date:  16/11/2020
---

ಯೇಸುಕ್ರಿಸ್ತನನ್ನು ವರ್ಣಿಸಲು ಸತ್ಯವೇದ ಅನೇಕ ಶಬ್ದಗಳನ್ನು ಬಳಸುತ್ತದೆ. ಆತ ದೇವರ ಕುಮಾರ, ಮೆಸ್ಸೀಯ, ಮನುಷ್ಯಕುಮಾರ, ರಕ್ಷಕ, ವಿಮೋಚಕ, ಕರ್ತನು, ದೇವರ ಕುರಿಮರಿ, ಇತ್ಯಾದಿ. ಗಲಿಲಾಯ ಮತ್ತು ಯೂದಾಯದಲ್ಲಿ ಮೂರೂವರೇ ವರ್ಷಗಳ ಕಾಲ ಆತನ ಸೇವೆಯನ್ನು ಅತ್ಯಂತ ಸಮೀಪದಿಂದ ಗಮನಿಸಿದವರು, ಆತನನ್ನು "ಗುರು" ಎಂದೇ ಗುರುತಿಸಿದ್ದರು. ಆತನನ್ನು "ರಬ್ಬಿ" ಎಂದೇ ಕರೆದರು. ಅದರ ಅರ್ಥ: "ಗುರು".

ಯೇಸು ತನ್ನ ಸಾರ್ವಜನಿಕ ದೇವರ ಸೇವೆಯನ್ನು ಮುಂದುವರಿಸಿಕೊಂಡು ಹೋಗಲು ಬೋಧನೆಯ ಕೆಲಸವೇ ಸರಿಯಾಗಿ ಹೊಂದುವಂತದ್ದಾಗಿತ್ತು. ಹೇಗೋ ಆತನ ವಿಮೋಚನೆಯ ಕೆಲಸ, ಆತನ ಬೋಧನೆಯ ಕೆಲಸಕ್ಕೆ ಸಮಾನವಾಗಿತ್ತು. ಇದನ್ನು ಸುವಾರ್ತೆಯ ಪ್ರವಾದಿ ಬಹಳ ಹಿಂದೆಯೇ ಹೇಳಿದ್ದನು.

`ಯೆಶಾಯ 11:1-9ನ್ನು ಓದಿಕೊಳ್ಳಿರಿ. ಯೇಸುಕ್ರಿಸ್ತನ ಬೋಧನೆಯ ಪಾತ್ರ ಪ್ರಕಟಿಸಿರುವುದೇನು?`

ಅತ್ಯಂತ ಚಕಿತಗೊಳಿಸುವ ಮೆಸ್ಸೀಯನ ಕುರಿತ ಪ್ರವಾದನೆಗಳಲ್ಲಿ ಒಂದನ್ನು ನಾವು ಧರ್ಮಶಾಸ್ತ್ರದ ಯೆಶಾಯನ ಪ್ರವಾದನೆಯ 11ನೇ ಅಧ್ಯಾಯದಲ್ಲಿ ಕಾಣಬಹುದು. ವಚನಗಳು 1-3 ಮೆಸ್ಸೀಯನ ಬರೋಣವನ್ನು ಶೈಕ್ಷಣಿಕ ಪದಗಳಲ್ಲಿ ಹೇಳಿರುವುದನ್ನು ಕಾಣಬಹುದು. ಜ್ಞಾನ, ಆಲೋಚನೆ, ತಿಳುವಳಿಕೆ, ಅರ್ಥಗ್ರಹಿಸುವಿಕೆ ಇತ್ಯಾದಿ. ಆ ಇಡೀ ವೇದಭಾಗ ಈ ಗಮನಾರ್ಹ ವಾಗ್ದಾನದೊಂದಿಗೆ ಮುಕ್ತಾಯವಾಗುತ್ತದೆ: "ಸಮುದ್ರದಲ್ಲಿ ನೀರು ಹೇಗೋ ಹಾಗೆಯೇ ಭೂಮಿಯಲ್ಲಿ ಯೆಹೋವನ ಜ್ಞಾನವು ತುಂಬಿಕೊಂಡಿರುವುದು" (ಯೆಶಾ 11:9). ಬಹುಶಃ ಅಂತಹ ಸತ್ಯವೇದದ ಬೋಧನೆ ವೈಟಮ್ಮನವರಿಗೆ ಸ್ಫೂರ್ತಿ ಕೊಟ್ಟಿದ್ದರಿಂದ ಅವರು "ಎಜುಕೇಷನ್" ಪುಸ್ತಕ ಬರೆದಂತೆ ಕಾಣುತ್ತದೆ. ಆ ಪುಸ್ತಕದಲ್ಲಿ ಅವರು ಶೈಕ್ಷಣಿಕ ಮತ್ತು ವಿಮೋಚನೆಯ ಕೆಲಸ ಒಂದೇ (ಎಜುಕೇಷನ್, ಪುಟ 30ನ್ನು ನೋಡಿ) ಎಂದಿದ್ದಾರೆ.

ಯೋಹಾನ 3:1-3ನ್ನು ಓದಿಕೊಳ್ಳಿರಿ. ನಿಕೋದೋಮನು, ಯೇಸುವನ್ನು "ರಬ್ಬಿ" (ಗುರುವು) ಎಂದೇ ಸಂಬೋಧಿಸುತ್ತಾನೆ. ಯೇಸುವಿನ ಬೋಧನೆಯ ವರ ಪರಲೋಕದಿಂದ ಬಂದದ್ದು ಎಂದು ಗುರುತಿಸುತ್ತಾನೆ. ಆತನು ಎಸಗಿದ ಅದ್ಭುತ ಕಾರ್ಯಗಳನ್ನು ದೇವರ ಸಹಾಯವಿಲ್ಲದೆ ಮಾಡಲಾಗುವುದಿಲ್ಲ ಎನ್ನುತ್ತಾನೆ. ಆತನಲ್ಲಿರುವ ಅಗಾಧವಾದ ಜ್ಞಾನ ಸಂಪತ್ತನ್ನು ಹೊಗಳುತ್ತಾನೆ. ಯೇಸುಸ್ವಾಮಿ, ತಾನು ಪರಲೋಕದಿಂದ ಬಂದವನೂ, ತನ್ನ ಜ್ಞಾನವು ಪರಲೋಕದಿಂದ ಬಂದದ್ದೂ ಆಗಿರುವುದರಿಂದ ಅವನ ಅಭಿಪ್ರಾಯವನ್ನು ಅಂಗೀಕರಿಸಿಕೊಂಡು, ಅವನಿಗೆ ಪ್ರತ್ಯುತ್ತರ ಕೊಡುವಾಗ-"ಒಬ್ಬನು ಹೊಸದಾಗಿ ಹುಟ್ಟದಿದ್ದರೆ ಅವನು ದೇವರ ರಾಜ್ಯವನ್ನು ಕಾಣಲಾರನು" ಎಂದು ಹೇಳುತ್ತಾನೆ. ಇದರ ಅರ್ಥ: ಬೇರೆಯವರಿಗೆ ಬೋಧಿಸುವ ಅಧಿಕಾರ, ಅದು ಯೇಸುವೇ ಆಗಿರಲಿ, ದೇವರಿಂದ ಕೊಡಲ್ಪಟ್ಟಿರುತ್ತದೆ.

ಖಂಡಿತವಾಗಿಯೂ ಬೋಧಿಸುವ ಕಲೆ ದೇವರಿಂದ ಪ್ರಾಪ್ತವಾದ ವರ; ದೇವರ ಆದೇಶ; ಯೇಸುಕ್ರಿಸ್ತ ಅದನ್ನು ಭೂಲೋಕದ ತನ್ನ ಜೀವನಕ್ಕೆ ಆಯ್ಕೆ ಮಾಡಿಕೊಂಡನು. ತಮಗೆ ದೇವರಿಂದ ಅಧಿಕಾರ ಕೊಡಲ್ಪಟ್ಟಿದೆ ಎಂದು ಬೀಗುತ್ತಿದ್ದವರೂ, ಕ್ರಿಸ್ತನ ಜ್ಞಾನ ಪರಲೋಕದಿಂದ ಬಂದದ್ದು ಎಂದು ಗುರುತಿಸಿದ್ದರು.

`ದೇವರ ಜ್ಞಾನವು ಇಡೀ ಪ್ರಪಂಚವನ್ನು ಆವರಿಸುತ್ತಾ ಸತ್ಯವೇದದ ಪ್ರವಾದನೆ ನೆರವೇರುತ್ತಿರುವುದನ್ನು ನೋಡುತ್ತಿರುವ ನಮಗೆ ಇಲ್ಲಿರುವ ಪಾತ್ರ ಯಾವುದು?`