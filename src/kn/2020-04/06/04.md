---
title:  ಯೇಸು ಎಂಬ ರಬ್ಬಿ (ಶಿಕ್ಷಕ)
date:  03/11/2020
---

ಹೊಸ ಒಡಂಬಡಿಕೆಯಲ್ಲಿರುವ ಎಲ್ಲಾ ಅಧ್ಯಾಯಗಳ ಪ್ರಾರಂಭಗಳಿಗೆ ಹೋಲಿಸಿದರೆ-"ಆದಿಯಲ್ಲಿ ವಾಕ್ಯವಿತ್ತು; ಆ ವಾಕ್ಯವು ದೇವರ ಬಳಿಯಲ್ಲಿತ್ತು. ಆ ವಾಕ್ಯವು ದೇವರಾಗಿತ್ತು" ಎಂದು ಪ್ರಾರಂಭವಾಗುವ ಈ ಅಧ್ಯಾಯದಷ್ಟು ಜನಪ್ರಿಯತೆಯನ್ನು ಬೇರಾವ ಅಧ್ಯಾಯವು ಗಳಿಸಿಲ್ಲ. ಹೀಗೆ ಯೋಚನೆ ಮಾಡುತ್ತಿರುವಾಗಲೇ, ಯೋಹಾನ ಮತ್ತೊಂದು ಮರೆಯಲಾಗದ ವಚನದೆಡೆಗೆ ನಮ್ಮ ಗಮನವನ್ನು ಸೆಳೆಯುತ್ತಾನೆ-"ಆ ವಾಕ್ಯವೆಂಬವನು ನರಾವತಾರ ಎತ್ತಿ ನಮ್ಮ ಮಧ್ಯದಲ್ಲಿ ವಾಸಮಾಡಿದನು. ನಾವು ಆತನ ಮಹಿಮೆಯನ್ನು ನೋಡಿದೆವು; ಆ ಮಹಿಮೆಯು ತಂದೆಯ ಬಳಿಯಿಂದ ಬಂದ ಒಬ್ಬನೇ ಮಗನಿಗೆ ಇರತಕ್ಕ ಮಹಿಮೆ. ಆತನು ಕೃಪೆಯಿಂದಲೂ ಸತ್ಯದಿಂದಲೂ ತುಂಬಿದವನಾಗಿದ್ದಾನೆ" (ಯೋಹಾನ 1:14).

`ಯೋಹಾನ 1:1-14ನ್ನು ಓದಿಕೊಳ್ಳಿರಿ. ಯೇಸು ಯಾರಾಗಿದ್ದನು ಮತ್ತು ಆತನು ಇಲ್ಲಿ ಏನು ಮಾಡಿದನು ಎಂಬ ವಿಷಯಕ್ಕೆ ಸಂಬಂಧಿಸಿದಂತೆ ಈ ವಾಕ್ಯಗಳು ನಮ್ಮೊಂದಿಗೆ ಹಂಚಿಕೊಳ್ಳುವುದೇನು? ಯೇಸುಕ್ರಿಸ್ತನು ಒಬ್ಬ ಶಿಕ್ಷಕ ಎಂಬುದಕ್ಕೆ ಇದೊಂದು ದೊಡ್ಡ ಮಾದರಿ ಎಂಬ ವಿಷಯದಲ್ಲಿ ಈ ವಾಕ್ಯಗಳು ಹೇಳುವುದೇನು?`

ಏದೆನ್ ತೋಟದಲ್ಲಿ ಆದಾಮ ಮತ್ತು ಹವ್ವಳೊಂದಿಗೆ ಮಾತನಾಡುತ್ತಿದ್ದ ಮತ್ತು ಯಾಕೋಬನೊಂದಿಗೆ ಬೇತೇಲ್‍ನಲ್ಲಿ ಕಾರ್ಗತ್ತಲೆಯಲ್ಲಿ ಮಾತನಾಡಿದ್ದ ಆ ದೇವರೇ ಇಲ್ಲಿ ಮಾನವನಾಗಿ ಬಂದಿದ್ದಾನೆ. ದೇವರು, ಹೊಸ ಒಡಂಬಡಿಕೆಯು ಕ್ರಿಸ್ತನಲ್ಲಿ ವ್ಯಕ್ತಿರೂಪ ಪಡೆದುಕೊಂಡಿತು ಎಂದು ಹೇಳಿದ್ದಾನೆ. ಯೇಸುಕ್ರಿಸ್ತನ ಮೂಲಕ, ನಾವು ದೇವರ ಚಿತ್ತ ಮತ್ತು ದೇವರ ದಾರಿಯನ್ನು ಕುರಿತು ಕಲಿಯಬಹುದು. ಯಾಕೆಂದರೆ: ಯೇಸು ದೇವರೇ ಆಗಿದ್ದಾನೆ.

ಈ ಅಧ್ಯಾಯ, ಮುಂದೆ, ಸ್ನಾನಿಕನಾದ ಯೋಹಾನನು ಎಂತಹ ಗಮನವನ್ನು ತೀವ್ರವಾಗಿ ಸೆಳೆಯುವ ಪ್ರಸಂಗಿಯಾಗಿದ್ದನೆಂದರೆ, ಅಂದಿನ ಯೆರೂಸಲೇಮಿನ ಧಾರ್ಮಿಕ ಮುಖಂಡರುಗಳೇ ಈತ ಯಾರೋ ಬಹು ವಿಶೇಷವಾದ ವ್ಯಕ್ತಿಯಾಗಿರಬೇಕೆಂದು ಅನುಮಾನಪಟ್ಟಿದ್ದರು ಎಂದು ಹೇಳುತ್ತದೆ. ಆದರೆ ಅವನು ತನಗಿಂತಲೂ ಯೋಗ್ಯತಾ ಪುರುಷನೊಬ್ಬನ ಆಗಮನಕ್ಕೆ ದಾರಿ ಸಿದ್ಧಪಡಿಸುತ್ತಿದ್ದನು. ತುಂಬಾ ವಿಶೇಷನಾದವನೂ, ಕಟ್ಟೆಚ್ಚರಿಯನ್ನುಂಟು ಮಾಡುವಾತನೊಬ್ಬ ಆಗಮಿಸಲಿದ್ದನು. ಅವನ ವಿಷಯದಲ್ಲಿ ಯೋಹಾನನು -"ಆತನ ಕೆರದ ಬಾರನ್ನು ಬಿಚ್ಚುವುದಕ್ಕೂ ನಾನು ಯೋಗ್ಯನಲ್ಲ" ಎಂದು ಹೇಳಿದ್ದಾನೆ (ಯೋಹಾನ 1:27).

ಮರುದಿನ ಯೋಹಾನ, ಯೇಸುಸ್ವಾಮಿಯನ್ನು ಕಂಡನು. ಆಗ ಅವನು ಆತನನ್ನು ಕುರಿತು-"ದೇವರ ಕುಮಾರನು" ಎಂದನು. ಮರುದಿನ ಮತ್ತೆ ತನ್ನ ಕಡೆಗೆ ಬರುವ ಯೇಸುವನ್ನು ನೋಡಿ-"ಅಗೋ (ಯಜ್ಞಕ್ಕೆ) ದೇವರು ನೇಮಿಸಿದ ಕುರಿ" ಎಂದು ಹೇಳಿದ್ದನು.

ನಂತರ ಸ್ನಾನಿಕನಾದ ಯೋಹಾನನ ಇಬ್ಬರು ಶಿಷ್ಯರು, ಯೇಸುಕ್ರಿಸ್ತನನ್ನು ಹಿಂಬಾಲಿಸಬೇಕೆಂದು ತೀರ್ಮಾನಿಸಿಕೊಂಡರು. ಯೇಸು ಹಿಂತಿರುಗಿ ಅವರು ತನ್ನ ಹಿಂದೆ ಬರುವುದನ್ನು ಕಂಡು-"ನಿಮಗೆ ಏನು ಬೇಕಾಗಿದೆ" ಎಂದು ಕೇಳಲು, ಅವರು "ರಬ್ಬಿಯೆ...." ಎಂದು ಆತನನ್ನು ಉದ್ದೇಶಿಸಿ ನುಡಿದಿದ್ದರು (ರಬ್ಬಿ ಎಂದರೆ ಗುರು). ಯೋಹಾನ 1:38.

ಯೇಸುವನ್ನು "ರಬ್ಬಿ" ಅಂದರೆ: "ಗುರು" ಎಂದು ಕರೆದಿದ್ದಾರೆ. ಆದರೆ ಮಾನವರಲ್ಲಿ ಆತನಂಥ ಗುರುವೊಬ್ಬ ಇರಲೇ ಇಲ್ಲ, ಯಾಕೆಂದರೆ ಆತನು ದೇವರೇ ಆಗಿದ್ದಾನೆ. ಇನ್ನೊಂದು ರೀತಿಯಲ್ಲಿ ಹೇಳಬೇಕೆಂದರೆ, ದೇವರು, ಮಾನವನ ರೂಪದಲ್ಲಿ, ಮಾನವರ ನಡುವೆ ಬಂದು ಬದಕ್ಕಿದ್ದನು. ಹಾಗೆ ಬದುಕಿದ್ದಾಗ "ರಬ್ಬಿ" ಅಂದರೆ "ಗುರು"ವಿನ ಕೆಲಸ ಮಾಡಿದ್ದನು. ವೈಟಮ್ಮನವರು, ಯೇಸುಕ್ರಿಸ್ತನನ್ನು ಕುರಿತು-"ಜಗತ್ತು ಕಂಡ ಅತ್ಯುತ್ತಮ ಗುರು" ಎಂದು ಹೇಳಿರುವುದರಲ್ಲಿ ಅತಿಶಯೋಕ್ತಿಯೇನಿಲ್ಲ. (ಸ್ಸೈನ್ಸ್ ಆಫ್ ದಿ ಟೈಮ್ಸ್, ಜೂನ್ 10, 1886). ಹೌದು, ಈ ಗುರುವೇ ನಮ್ಮ ದೇವರೂ ಸಹ.

`ಯೇಸು ಕ್ರಿಸ್ತನನ್ನು ದೇವರು ಎಂದು ಅರಿತುಕೊಂಡ ಮೇಲೆ, ಅಧ್ಯಾತ್ಮಿಕ ಸತ್ಯಗಳನ್ನು ಉತ್ತಮವಾದ ರೀತಿಯಲ್ಲಿ ಬೋಧಿಸಲು ಆತನಿಂದ ಕಲಿಯಬೇಕೆನ್ನುವುದು ಅರ್ಥಪೂರ್ಣವೆನಿಸುವುದೇಕೆ? ಬೋಧನೆಯಲ್ಲಿ ನಾವು ಏನು ಹೇಳುತ್ತೇವೋ ಅದು ಮುಖ್ಯವಲ್ಲ. ಆದರೆ ನಾವು ಬೋಧಿಸಿದಂತೆ ನಡೆದುಕೊಳ್ಳುತ್ತೇವೆಯೋ ಎಂಬುದು ಮುಖ್ಯ ಎಂಬ ವಿಷಯದಲ್ಲಿ ನಾವು ಯೇಸುಕ್ರಿಸ್ತನಿಂದ ಕಲಿಯುವುದೇನು?`