---
title:  ಓಟ
date:  02/11/2020
---

`ಆದಿಕಾಂಡ 28:10-17ನ್ನು ಓದಿಕೊಳ್ಳಿರಿ. ಇಲ್ಲಿನ ಕಥೆಯ ಸನ್ನಿವೇಶವೇನು? ಪಾಪ ಮಾಡಿ, ಅದರಿಂದ ತಪ್ಪಿಸಿಕೊಂಡು ಓಡಿಹೋಗುತ್ತಿರುವವರಿಗೆ, ದೇವರು ತೋರುವ ಕೃಪೆಯವಿಷಯದಲ್ಲಿ, ಈ ಕಥೆಯ ಸನ್ನಿವೇಶ ನಮಗೆ ಬೋಧಿಸುವುದೇನು?`

ತನ್ನ ತಾಯಿಯ ಸಹಾಯದಿಂದ, ಯಾಕೋಬ, ಇನ್ನುಳಿದ ತನ್ನ ಕುಟುಂಬದವರಿಗೆ ಬಹಳ ಕ್ರೂರವಾದ ಮೋಸಮಾಡಿ ಓಡಿಬಂದವನು, ಈಗ ದೇವರಲ್ಲಿ ಪ್ರಾರ್ಥನೆ ಮಾಡುತ್ತಿದ್ದಾನೆ. ಒಂದು ಕಡೆ ಅವನ ಅಣ್ಣ ಅವನಿಗೆ ವಿರುದ್ಧವಾಗಿ ಬೆದರಿಕೆಯನ್ನು ಉಸಿರಾಡುತ್ತಿದ್ದಾನೆ. ಇನ್ನೊಂದೆಡೆ, ತಮ್ಮ ನಿರಾಶ್ರಿತನಾಗಿ ಅಲೆಯುತ್ತಾ ಖಾರಾನಿನಲ್ಲಿರುವ ತನ್ನ ಸೋದರ ಮಾವನ ಮನೆಯ ಕಡೆಗೆ ನಡೆದಿದ್ದಾನೆ. ಪ್ರಯಾಣ ಕೊನೆಗೊಂಡಿಲ್ಲ. ಅವನಿಗಿರುವ ತಾಣ ಭಯಾನಕ. ಒಂದು ದಿನ ಯಾಕೋಬ ಮುಸ್ಸಂಜೆಯೊಳಕ್ಕೆ ಪ್ರಯಾಸದಿಂದ ಹೆಜ್ಜೆ ಹಾಕುತ್ತಿದ್ದಾನೆ; ಸೂರ್ಯ ಮುಳುಗಿದ, ಕತ್ತಲು ಮುಸುಕಿತು. ತಾನು ಎಲ್ಲಿದ್ದೇನೆ ಎಂದು ಅವನಿಗೇ ಗೊತ್ತಿಲ್ಲ. ತಲೆಯ ಮೇಲೆ ಆಕಾಶವೇ ಸೂರು, ಒಂದು ಕಲ್ಲು ತೆಗೆದುಕೊಂಡು, ತಲೆದಿಂಬು ಮಾಡಿಕೊಂಡು, ನಿದ್ದೆಹೋದ, ಮೈಮರೆತು ಆಯಾಸದಿಂದ ನಿದ್ದೆಮಾಡುತ್ತಿದ್ದವನಿಗೆ ಇದ್ದಕ್ಕಿದ್ದಂತೆ ನಿದ್ರಾಭಂಗವಾಯಿತು. ಅತ್ಯಂತ ಸುಂದರವಾದ ಕನಸು ಕಂಡು ಎಚ್ಚರಗೊಂಡು ಕುಳಿತಿದ್ದ. ಕನಸಿನಲ್ಲೊಂದು ನಿಚ್ಚಣಿಗೆ ಕಂಡಿದ್ದ. ಅದರ ತಳ ಭೂಮಿಯ ಮೇಲಿತ್ತು, ತುದಿ ಆಕಾಶ ಮುಟ್ಟಿತ್ತು. ಆ ನಿಚ್ಚಣಿಗೆ ಮೇಲೆ ದೇವದೂತರು ಹತ್ತಿಳಿಯುತ್ತಿದ್ದರು.

ಆಗ ಧ್ವನಿಯೊಂದನ್ನು ಕೇಳಿಸಿಕೊಳ್ಳುತ್ತಾನೆ- "ನಾಮ ನಿನ್ನ ತಂದೆಯಾದ ಅಬ್ರಹಾಮನ ದೇವರೂ ಇಸಾಕನ ದೇವರೂ ಆಗಿರುವ ಯೆಹೋವನು" (ಆ.ಕಾ. 28:19), ತನ್ನ ಕುಟುಂಬದ ಸಂಪ್ರದಾಯದಲ್ಲಿ ಬಹು ಚಿರಪರಿಚಿತವಾಗಿರುವ ಆ ಧ್ವನಿ ತನ್ನ ವಾಗ್ದಾನಗಳನ್ನು ಮತ್ತೆ ಪುನರಾವರ್ತಿಸುತ್ತಿದೆ: "ನಿನ್ನ ಸಂತತಿಯ ಮೂಲಕವೂ ಭೂಮಿಯ ಎಲ್ಲಾ ಕುಲದವರಿಗೂ ಆಶೀರ್ವಾದವುಂಟಾಗುವುದು. ನಾನು ನಿನ್ನ ಸಂಗಡ ಇದ್ದು ನೀನು ಹೋಗುವ ಸ್ಥಳಗಳಲ್ಲಿ ನಿನ್ನನ್ನು ಕಾಪಾಡಿ ತಿರುಗಿ ಈ ದೇಶಕ್ಕೆ ಬರಮಾಡುತ್ತೇನೆ. ನಾನು ನಿನಗೆ ಹೇಳಿದ್ದನ್ನೆಲ್ಲಾ ನೆರವೇರಿಸಿದ ಹೊರತು ಬಿಡುವುದಿಲ್ಲ ಅಂದನು" (ಆ.ಕಾ. 28:15).

ಈ ವಿಷಯಕ್ಕೆ ಸಂಬಂಧಿಸಿದಂತೆ ಪೌಲನು ಹೇಳಿದ ಮಾತುಗಳನ್ನು, ವೈಟಮ್ಮನವರು ಹೀಗೆ ಮೆಲುಕು ಹಾಕಿದ್ದಾರೆ: "ಯಾಕೋಬನ ಕನಸಿನ ನಿಚ್ಚಣಿಗೆ ಕ್ರಿಸ್ತನನ್ನು ಪ್ರತಿನಿಧಿಸುತ್ತದೆ. ಆತನು ತಾನೇ ಭೂಲೋಕವನ್ನು ಪರಲೋಕಕ್ಕೆ, ಮರ್ತ್ಯನಾದ ಮನುಷ್ಯನನ್ನು ಅಮರನಾದ ದೇವರೊಂದಿಗೂ ಜೋಡಿಸಿದ್ದನು. ಯಾವಾತನು ಮನುಕುಲಕ್ಕೆ ಬೆಂಬಲಿಗನಾಗಿ ನಿಂತು, ಅವರ ದುಃಖೋಪಶಮನ ಮಾಡುತ್ತಿದ್ದನೋ ಮತ್ತು ಅವರಿಗಾಗಿಯೇ ತನ್ನ ಪ್ರಾಣವನ್ನೇ ಬಿಟ್ಟನೋ, ಆತನ ಮೇಲೆ ತನ್ನ ಪೂರ್ವಿಕರೂ ಮತ್ತು ಪ್ರವಾದಿಗಳೂ ಇಟ್ಟಿದ್ದ ನಂಬಿಕೆಯನ್ನು ಕಂಡು ಯಾಕೋಬ ದೇವರ ಮೇಲಿನ ನಂಬಿಕೆಯನ್ನು ಬಲಪಡಿಸಿಕೊಂಡಿದ್ದನು" ದಿ ಆ್ಯಕ್ಟ್ಸ್ ಆಫ್ ದಿ ಅಪೆÇೀಸ್ತಲ್ಸ್, ಪುಟ 512.

ನಿದ್ದೆಯಿಂದ ಎಚ್ಚೆತ್ತ ಯಾಕೋಬ, ತನ್ನಲ್ಲೇ ಹೀಗಂದುಕೊಳ್ಳುತ್ತಾನೆ: "ನಿಜವಾಗಿ ಯೆಹೋವನು ಈ ಸ್ಥಳದಲ್ಲಿ ಇದ್ದಾನೆ. ಅದು ನನಗೆ ತಿಳಿಯದೆ ಹೋಯಿತು. ಇಲ್ಲಿ ಏನು ನಡೆಯಿತೋ, ಅದು, "ಭಯಂಕರ". ಯಾಕೋಬ ಇನ್ನೆಂದಿಗೂ ಆ ಸ್ಥಳವನ್ನು ಮರೆಯುವುದು ಸಾಧ್ಯವಿರಲಿಲ್ಲ. ಆ ಸ್ಥಳಕ್ಕೆ ಬೇತೆಲ್ ಎಂದು ಹೆಸರಿಡುತ್ತಾನೆ. ತನ್ನ ಜೀವಮಾನ ಕಾಲದುದ್ದಕ್ಕೂ ದೇವರಿಗೆ ಪ್ರಾಮಾಣಿಕನಾಗಿ ನಡೆದುಕೊಳ್ಳುವುದಾಗಿ ಪ್ರತಿಜ್ಞೆ ಮಾಡುತ್ತಾನೆ.

`ನಾವು ಪಾಪಮಾಡಿದ್ದರೂ ಸಹ, ದೇವರು, ಕ್ರಿಸ್ತನ ಮೂಲಕ ನಮ್ಮ ಸಹಾಯಕ್ಕೆ ಧಾವಿಸಿ ಬರುತ್ತಿದ್ದಾನೆ ಎಂಬ ವಿಷಯಕ್ಕೆ ಸಂಬಂಧಪಟ್ಟಂತೆ ಕಲಿಯುವುದೇನು? ಕ್ರೈಸ್ತೀಯ ಶಿಕ್ಷಣ ತನ್ನ ಬೋಧನೆಯಲ್ಲಿ ಈ ವಿಷಯವನ್ನು ಮುಂಚೋಣಿಯಲ್ಲಿ ಇಡಬೇಕು ಯಾಕೆ?`