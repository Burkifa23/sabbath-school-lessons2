---
title:  ಪ್ರಥಮ ಶಾಲೆ
date:  27/09/2020
---

ಒಂದು ತೋಟವನ್ನು ತರಗತಿಯ ಕೊಠಡಿ ಎಂದು ಯೋಚಿಸಲಾಗದು ನಿಜ, ಆದರೆ ದೇವರ ಸೃಷ್ಟಿಯ, ಹಾಳುಮಾಡಲು ಸಾಧ್ಯವಾಗದ ಸಂಪತ್ತಿನಿಂದ ತುಂಬಿದ್ದ ಏದೆನ್, ಪರಿಪೂರ್ಣ ಜ್ಞಾನೋದಯವನ್ನುಂಟು ಮಾಡುತ್ತಿತ್ತು. ಅಂದು ಅಧಃಪತನಕ್ಕೊಳಗಾಗದ ಜೀವಿಗಳು, ಅಧಃಪತನಕ್ಕೊಳಗಾಗದಿದ್ದ ಪ್ರಪಂಚದ 'ತೋಟದ ತರಗತಿಯಲ್ಲಿ', ಸೃಷ್ಟಿಕರ್ತನಿಂದ ಮುಖಾಮುಖಿಯಾಗಿ ಪಾಠ ಕಲಿಯುತ್ತಿದ್ದರು ಎಂಬುದನ್ನು ಇಂದಿನ ಸನ್ನಿವೇಶದಲ್ಲಿ ಬಹುಶಃ ನಮ್ಮಿಂದ ಕಲ್ಪನೆ ಮಾಡಿ ನೋಡುವುದೂ ಸಹ ಕಷವೆನಿಸಬಹುದು.

`ಆದಿಕಾಂಡ 2:7-23ನ್ನು ಓದಿಕೊಳ್ಳಿರಿ. ಆದಾಮನನ್ನು ಸೃಷ್ಟಿಸಿ, ಆ ತೋಟದಲ್ಲಿ ಇರಿಸಿ, ಅವನು ಮಾಡಬೇಕಾದ ಕೆಲಸವೇನು ಎಂಬುದನ್ನು ತಿಳಿಸುವ ಹಿನ್ನೆಲೆಯಲ್ಲಿ ಇರುವ ದೇವರ ಉದ್ದೇಶವೇನು?`

ದೇವರು, ಪುರುಷ ಮತ್ತು ಸ್ತ್ರೀಯನ್ನು ತನ್ನ ಸ್ವರೂಪದಲ್ಲಿಯೇ ಸೃಷ್ಟಿಸಿದನು. ಅವರಿಗೊಂದು ಮನೆಯನ್ನು ಕೊಟ್ಟನು. ಅರ್ಥಪೂರ್ಣ ಕೆಲಸವನ್ನು ವಹಿಸಿದನು. ಗುರು-ಶಿಷ್ಯರ ಸಂಬಂಧವನ್ನು ಪರಿಗಣಿಸಿದರೆ, ಅವರ ಸಂಬಂಧ ಆದರ್ಶಮಯವಾದದ್ದು. ದೇವರು, ಆದಾಮನನ್ನು ತಾನೇ ಸೃಷ್ಟಿಸಿದ್ದರಿಂದ, ಆತನಿಗೆ ಅವನ ಸಾಮರ್ಥ್ಯಗಳು ಏನೆಂದು ತಿಳಿದಿದ್ದವು. ಆದಾಮ ತಾನು ಹೇಳುವುದನ್ನೆಲ್ಲ ಗ್ರಹಿಸಬಲ್ಲನೆಂದು, ದೇವರು ಅವನಿಗೆ ಬೋಧಿಸಲಾರಂಭಿಸಿದ್ದನು.

ದೇವರು, ಮಾನವನಿಗೆ ಜವಾಬ್ದಾರಿ ಕೊಟ್ಟದ್ದು ಸರಿ. ಆದರೆ ಅದೇ ಸಮಯದಲ್ಲಿ ಅವರು ಸಂತೋಷವಾಗಿರಬೇಕೆಂದುಕೊಂಡದ್ದು ನಿಜ. ದೇವರು, ಮಾನವರಿಗೆ ಸಂತೋಷ ಕೊಡುವುದು ಎಂದರೆ, ಅದರಲ್ಲಿ ಜವಾಬ್ದಾರಿಯನ್ನು ಒಂದು ಭಾಗವಾಗಿಸಿಯೇ ಕೊಟ್ಟಿದ್ದಾನೆ. ಕೊಟ್ಟ ಜವಾಬ್ದಾರಿಯನ್ನು ಪ್ರಾಮಾಣಿಕವಾಗಿ ನೆರವೇರಿಸುವುದರಲ್ಲಿ ಯಾರು ತಾನೇ ಸಂತೃಪ್ತಿ ಮತ್ತು ಸಂತೋಷವನ್ನು ಪಡೆಯುವುದಿಲ್ಲ? ದೇವರಿಗೆ, ಆದಾಮನ ಮನಸ್ಸು ಎಂಥದ್ದು ಎಂಬುದು ಗೊತ್ತಿತ್ತು. ಅವನು ಯಾವ ಸಾಧನೆ ಮಾಡಬೇಕು ಎಂಬುದನ್ನು ತಿಳಿದುಕೊಂಡಿದ್ದನು. ಆದ್ದರಿಂದಲೇ, ಏದೆನ್ ತೋಟದ ವ್ಯವಸಾಯವನ್ನು ಅವನಿಗೆ ವಹಿಸಿಕೊಟ್ಟಿದ್ದನು: "ಯೆಹೋವದೇವರು ಆ ಮನುಷ್ಯನನ್ನು ಕರಕೊಂಡು ಹೋಗಿ ಏದೆನ್ ತೋಟವನ್ನು ವ್ಯವಸಾಯ ಮಾಡುವುದಕ್ಕೂ ಕಾಯುವದಕ್ಕೂ ಅದರಲ್ಲಿ ಇಟ್ಟನು" (ಆದಿಕಾಂಡ 2:15). ನಮಗೆ ಈಗ ಗೊತ್ತಿರುವುದು ಪಾಪಮಯ ಮತ್ತು ಮರಣದ ಪ್ರಪಂಚವಷ್ಟೇ. ಆದರೆ ಆದಾಮ ವಾಸಮಾಡಿದ್ದ ಏದೆನ್ ತೋಟ ಹೇಗಿತ್ತು, ಅಲ್ಲಿ ಅವನು ಯಾವ ಕೆಲಸ ಮಾಡುತ್ತಿದ್ದ. ಅವನು ದುಡಿಮೆಯಿಂದ ಕಲಿತ ಪಾಠವೇನು ಎಂಬುದನ್ನು ನಮ್ಮಿಂದ ಕಲ್ಪನೆ ಮಾಡಿ ನೋಡಲು ಸಹ ಸಾಧ್ಯವಾಗದು.

ಆದಿಕಾಂಡ 2:19-23ರಲ್ಲಿ, ದೇವರು ಆದಾಮನ ಜೊತೆಯಾಗಿರಲು ಪ್ರಾಣಿಗಳನ್ನು ಉಂಟುಮಾಡಿದನು. ಹವ್ವಳನ್ನು ಅವನಿಗೆ ಹೆಂಡತಿಯಾಗುವಂತೆ ಸೃಷ್ಟಿಸಿದನು. ಆಕೆ ಅವನಿಗೆ ಸಹಕಾರಿಯಾದಳು. ಈ ರೀತಿಯಲ್ಲಿ ಸ್ತ್ರೀಯ ಸೃಷ್ಟಿಯಾಯಿತು.

ಮಾನವರು ತನ್ನೊಂದಿಗೆ ಅನ್ಯೋನ್ಯರಾಗಿರಬೇಕೆಂದು ದೇವರು ಬಯಸಿದನು. ಏದೆನ್ ತೋಟದೊಳಗೇ ದೇವರು ಒಂದು ಆತ್ಮೀಯ ವಾತಾವರಣವನ್ನು ಹುಟ್ಟು ಹಾಕಿದ್ದನು. ಇವೆಲ್ಲವೂ ಸೃಷ್ಟಿಯ ಹಿಂದಿನ ದೇವರ ಉದ್ದೇಶ ಏನಾಗಿತ್ತು ಎಂಬುದನ್ನು ದೃಢೀಕರಿಸುತ್ತವೆ; ಮಾನವರ ಮೇಲೆ ಆತನಿಗಿದ್ದ ಪ್ರೀತಿಯನ್ನು ಪ್ರಮಾಣೀಕರಿಸುತ್ತವೆ. ಅಂತಹ ವಾತಾವರಣ ಮತ್ತು ಆತನ ಪ್ರೀತಿ ಹೇಗಿದ್ದಿರಬಹುದು ಎಂದು ಇಂದು ನಮ್ಮಿಂದ ನೆನೆಸಿನೋಡಲು ಸಾಧ್ಯವಾಗದು ನಿಜ. ಯಾಕೆಂದರೆ ಏದೆನ್ ಇದ್ದ ಕಾಲಕ್ಕೂ ನಾವು ಇಂದು ಭೂಮಿಯ ಮೇಲಿರುವ ಕಾಲಕ್ಕೂ ಬಹುದೂರದ ಅಂತರವಿದೆ.

`ಏದೆನ್‍ನಿಂದ ಮಾನವನನ್ನು ದೂರಮಾಡಿ ಬಹುಕಾಲವೇ ಆಗಿದ್ದರೂ ಪ್ರಕೃತಿಯಿಂದ ನಾವು ಪಾಠ ಕಲಿಯಬಹುದು. ಆ ಪಾಠಗಳಾದರೂ ಯಾವುವು? ಅವುಗಳಿಂದ ನಮಗಾಗುವ ಪ್ರಯೋಜನಗಳಾವುವು?`