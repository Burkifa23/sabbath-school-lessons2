---
title:  ಅಂತಃಸ್ಸರಣ (ಕರೆಯದೆ ಬರೋಣ)
date:  28/09/2020
---

ಅನೇಕ ಉಪಾಧ್ಯಾಯ/ ಉಪಾಧ್ಯಾಯನೀಯರ ಸಂತೋಷದ ಕೆಲಸಗಳಲ್ಲಿ ತರಗತಿಯ ವ್ಯವಸ್ಥೆಯೂ ಸಹ ಒಂದಾಗಿದೆ : ಬುಲೆಟಿನ್ ಬೋರ್ಡುಗಳನ್ನು ನೇತುಹಾಕುವುದು, ವಿತರಿಸಬೇಕಾದ ಸಾಮಗ್ರಿಗಳನ್ನು ವ್ಯವಸ್ಥಿಸುವುದು, ತಮಗೆ ಇಷ್ಟವಾದ ರೀತಿಯಲ್ಲಿ ಕಲಿಸುವ ತರಗತಿಯನ್ನು ಜೋಡಣೆ ಮಾಡುವುದೇ ಇತ್ಯಾದಿ. ಏದೆನ್ ತೋಟವೆಂಬ ತರಗತಿ ಹೇಗಿರಬೇಕೆಂಬ ದೇವರ ಮನೋಬಯಕೆಯನ್ನು ನೋಡಿದಾಗ, ಆದಾಮ ಮತ್ತು ಹವ್ವಳ ಕಲಿಕೆಯ ವಾತಾವರಣದ ಪೂರ್ವಸಿದ್ಧತೆಯಲ್ಲಿ ದೇವರು ಅದೆಷ್ಟು ಕಾಳಜಿ ವಹಿಸಿದ್ದನೆಂಬುದನ್ನು ಕಾಣಬಹುದು. ಅವರ ಸುತ್ತಮುತ್ತ ಸುಂದರವಾದ ಪರಿಸರ ಆವರಿಸುವುದನ್ನೇ ಆತ ಬಯಸಿದ್ದನು. ಪ್ರತಿಯೊಂದು ಹೂ, ಹಕ್ಕಿ, ಪ್ರಾಣಿ ಮತ್ತು ಮರ ಅವುಗಳಿದ್ದ ಪ್ರಪಂಚ ಮತ್ತು ಅವುಗಳನ್ನು ಸೃಷ್ಟಿಸಿದ ಸೃಷ್ಟಿಕರ್ತನ ಕುರಿತು, ಕಲಿಯಲು ಸದಾವಕಾಶ ಕಲ್ಪಿಸಿಕೊಟ್ಟಿತ್ತು ಎಂಬುದನ್ನು ನಾವು ಊಹಿಸಬಹುದು.

ಆದರೂ ಆದಿಕಾಂಡ 2ನೇ ಅಧ್ಯಾಯದಿಂದ ಆದಿಕಾಂಡ 3ನೇ ಅಧ್ಯಾಯಕ್ಕೆ ಕಾಲಿಡುತ್ತಿದ್ದಂತೆ, ಬದಲಾದ ದೃಶ್ಯ ಧುತೆಂದು ನಮ್ಮ ಮುಂದೆ ಬಂದು ನಿಲ್ಲುತ್ತದೆ. ಇಷ್ಟೊತ್ತಿಗಾಗಲೇ ನಾವು, ದೈವಿಕ ಇಂಗಿತದಿಂದ, ದೇವರಿಂದಲೇ ಸೃಷ್ಟಿಸಲ್ಪಟ್ಟು ಎಲ್ಲ "ಒಳ್ಳೆಯದು" ಎಂಬುದರ ಪಟ್ಟಿಯನ್ನು ಮಾಡಿಕೊಂಡಿದ್ದೇವೆ. ಆದರೆ ಆದಿಕಾಂಡ 3:1ರಲ್ಲಿ ದೇವರು ಮಾನವರಿಗೆ ಕೊಡುವ ಆಯ್ಕೆಯ ಸ್ವಾತಂತ್ರ್ಯದ ಅವಕಾಶ ನಮ್ಮನ್ನು ಬಡಿದೆಬ್ಬಿಸುತ್ತದೆ. ಸರ್ಪದ ಇರುವಿಕೆಯನ್ನು ಪರಿಚಯಿಸುವ: "ಯೆಹೋವದೇವರು ಉಂಟುಮಾಡಿದ ಎಲ್ಲಾ ಭೂಜಂತುಗಳಲ್ಲಿ ಸರ್ಪವು ಯುಕ್ತಿಯುಳ್ಳದ್ದಾಗಿತ್ತು" ಎಂಬ ಮಾತು ಈ ಹಿಂದೆ ಬಳಸಲ್ಪಟ್ಟ ಭಾಷಾಶೈಲಿಗಿಂತ ಬಹಳ ಭಿನ್ನವಾಗಿದೆ. ಹಿಂದಿನ ಅಧ್ಯಾಯಗಳಲ್ಲಿ ದೇವರ ಸೃಷ್ಟಿಯನ್ನು ವರ್ಣಿಸಲು "ಒಳ್ಳೇದು", "ನಾಚಿಕೊಳ್ಳಲಿಲ್ಲ" ಮತ್ತು "ಆನಂದ" ಎಂಬ ವಿಶೇಷಣಗಳು ಬಳಸಲ್ಪಟ್ಟಿದ್ದವು. ಈಗ, ಸರ್ಪದ ಆಗಮನದೊಂದಿಗೆ ಮಾತಿನ ಶೈಲಿಯಲ್ಲಿ ಬದಲಾವಣೆ ಎದ್ದು ಕಾಣುತ್ತದೆ. ಕೆಲವೊಂದು ತರ್ಜುಮೆಗಳಲ್ಲಿ "ಯುಕ್ತಿ" ಎಂಬ ಪದವನ್ನು "ಕಪಟತನ/ ಕುಟಿಲತನ" ಎಂದು ಭಾಷಾಂತರಿಸಲಾಗಿದೆ. ಇಲ್ಲಿಯ ತನಕ ಪರಿಪೂರ್ಣವಾಗಿದ್ದ ಸೃಷ್ಟಿಗೆ ಒಂದು ಋಣಾತ್ಮಕ ಅಂಶದ ಪ್ರವೇಶವಾಯಿತು.

ಇದಕ್ಕೆ ವ್ಯತ್ಯಾಸವಾಗಿ ಆದಿಕಾಂಡ, ದೇವರನ್ನು "ಕಪಟತನ/ ಕುಟಿಲತನ" ಕ್ಕೆ ವಿರುದ್ಧಾರ್ಥದಲ್ಲಿ, ಧನಾತ್ಮಕವಾಗಿ ಅಭಿವ್ಯಕ್ತಪಡಿಸುತ್ತದೆ. ತೋಟದಲ್ಲಿರುವ ದಂಪತಿಗಳಿಂದ, ದೇವರು, ಏನನ್ನು ನಿರೀಕ್ಷಿಸುತ್ತಿದ್ದಾನೋ ಅದರಲ್ಲಿ ಯಾವ ಸಂದೇಹವೂ ಇಲ್ಲ. ಅದು ಸ್ಫಟಿಕದಷ್ಟು ಸುಸ್ಪಷ್ಟ. ಆದಿಕಾಂಡ 2:16,17ರಲ್ಲಿ, "ಒಳ್ಳೇದರ ಕೆಟ್ಟದರ ಅರುಹನ್ನು ಹುಟ್ಟಿಸುವ ಮರದ ಹಣ್ಣನು ಮಾತ್ರ ತಿನ್ನಬಾರದು" ಎಂಬ ಆಜ್ಞೆಯನ್ನು ದೇವರು ಆದಾಮ-ಹವ್ವಳಿಗೆ ಹೊರಡಿಸುವ ಮೂಲಕ, ಮಾನವ ದೇವರಿಗೆ ವಿಧೇಯರಾಗಿ ನಡೆದುಕೊಳ್ಳಬೇಕಾದ ನಿಯಮದ ಸಂಸ್ಥಾಪನೆಯಾಯಿತು.

ಈ ಕಥೆಯಿಂದ ನಾವು ಏನೆಲ್ಲಾ ಕಲಿಯಬಹುದಾದರೂ, ಒಂದು ಸಂಗತಿ ಮಾತ್ರ ಎದ್ದು ಕಾಣುವುದಂತೂ ನಿಜ. ಆದಾಮ ಮತ್ತು ಹವ್ವಳು ಸರ್ವಸ್ವತಂತ್ರ ಮರ್ತ್ಯ ಜೀವಿಗಳಾಗಿ ಸೃಷ್ಟಿಸಲ್ಪಟ್ಟು, ವಿಧೇಯತನ ಅಥವಾ ಅವಿಧೇಯತನಗಳೆರಡರಲ್ಲಿ ಒಂದನ್ನು ಅವರು ಆರಿಸಿಕೊಳ್ಳಬಹುದಾಗಿತ್ತು. ಹೀಗಾಗಿ, ಆದಿಯಿಂದಲೇ, ಅಧಃಪತನಗೊಳ್ಳದ ಪ್ರಪಂಚದಲ್ಲಿಯೂ ಮಾನವನಿಗೆ ಆಯ್ಕೆಯ ಸ್ವಾತಂತ್ರ್ಯ ನೀಡಿದ್ದರ ವಾಸ್ತವತೆಯನ್ನು ಇಲ್ಲಿ ಕಾಣಬಹುದು.

`ಆದಿಕಾಂಡ 3:1-6ರಲ್ಲಿ ಸರ್ಪ ಕೊಟ್ಟ ವಿವರಣೆಯನ್ನೂ ಮತ್ತು ಹವ್ವಳು ಅದನ್ನು ಪುನರಾವರ್ತಿಸುವ ರೀತಿಯನ್ನು ಪರೀಕ್ಷಿಸಿರಿ. ಹವ್ವಳಿಗೆ, ಸರ್ಪವು ನೀಡುವ ಮಾಹಿತಿಯಲ್ಲಿ ನೀವು ಗಮನಿಸುವುದೇನು? ಆ ನಂತರ ಹವ್ವಳು ಒಳ್ಳೇದರ ಕೆಟ್ಟದರ ಅರುಹನ್ನು ಹುಟ್ಟಿಸುವ ಮರದ ವಿಷಯದಲ್ಲಿ ಹೇಗೆ ನಡೆದುಕೊಂಡಳು ಎಂಬ ವಿಷಯದಲ್ಲಿಯೂ ನೀವು ಗಮನಿಸುವುದೇನು?`

ಆದಿಕಾಂಡ 2:17ರಲ್ಲಿ ದೇವರು, ಆದಾಮನಿಗೆ- ಒಳ್ಳೇದರ ಕೆಟ್ಟದರ ಅರುಹನ್ನು ಹುಟ್ಟಿಸುವ ಮರದ ಹಣ್ಣನ್ನು ಮಾತ್ರ ತಿನ್ನಬಾರದು; ತಿಂದ ದಿನ ಸತ್ತೇ ಹೋಗುವಿ ಎಂದು ವಿಧಿಸಿದನು. ಆದಿಕಾಂಡ 3:3ರಲ್ಲಿ ಹವ್ವಳು ಮತ್ತೆ ಈ ಆಜ್ಞೆಯನ್ನು ಉಲ್ಲೇಖಿಸುವಾಗ, ಅದನ್ನು ಅಷ್ಟೇ ಬಲವಾಗಿ ಅಭಿವ್ಯಕ್ತ ಮಾಡುವುದಿಲ್ಲ, "ಸತ್ತೇ ಹೋಗುವಿ" ಎಂಬ ಮಾತನ್ನು ಕೈಬಿಟ್ಟಿದ್ದಾಳೆ. ಆದಿಕಾಂಡ 3:4ರಲ್ಲಿ ದೇವರ ಆಜ್ಞೆಯನ್ನು ವ್ಯತಿರಿಕ್ತವಾಗಿ ಮಾತನಾಡುವ ಸರ್ಪವು, ಸಂಪೂರ್ಣವಾಗಿ ವಿರೋಧ ಅರ್ಥಕೊಡುವಂತೆ ಮಾತನಾಡುತ್ತದೆ. ಹವ್ವಳು, ಏದೆನ್ ತೋಟದಲ್ಲಿ ದೇವರಿಂದ ಶಿಕ್ಷಣ ಪಡೆದಿದ್ದರೂ, ಒಬ್ಬ ವಿಧೇಯ ವಿದ್ಯಾರ್ಥಿನಿಯಾಗಿ, ಗುರುವಿನ ಬೋಧನೆಯನ್ನು ಗಂಭೀರವಾಗಿ ಪರಿಗಣಿಸದಿರುವುದನ್ನು ಆಕೆಯ ಮಾತುಗಳಲ್ಲಿ ನಾವು ಗಮನಿಸಬಹುದು.