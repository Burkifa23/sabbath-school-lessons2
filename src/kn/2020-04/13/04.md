---
title:  ನಂತರ ನಮಗೆ ಗೊತ್ತಾಗುವುದು
date:  22/12/2020
---

"ಪರಲೋಕ ಒಂದು ಶಾಲೆ; ಅದರ ಪಠ್ಯವಸ್ತು: ವಿಶ್ವ: ಅದರ ಶಿಕ್ಷಕ: ಅಮರತ್ವವುಳ್ಳವನು. ಈ ಶಾಲೆಯ ಮತ್ತೊಂದು ಶಾಖೆ ಏದೆನ್ ತೋಟದಲ್ಲಿ ಸಂಸ್ಥಾಪಿಸಲ್ಪಟ್ಟಿತು; ಮತ್ತು ವಿಮೋಚನೆಯ ಯೋಜನೆ ಯಶಸ್ವಿಯಾಯಿತು. ಏದೆನ್ ತೋಟದಲ್ಲಿ ಶಿಕ್ಷಣ ಮತ್ತೆ ಆರಂಭವಾಗಲಿದೆ." ಎಲೆನ್ ಜಿ ವೈಟ್, ಎಜುಕೇಷನ್, ಪುಟ 306.

ನೀವು ಎಲ್ಲರಂತೆ ಒಬ್ಬರಾದರೆ, ನಿಮಗೂ ಕೇಳುವುದಕ್ಕೆ ಬಹಳ ಪ್ರಶ್ನೆಗಳಿರಬಹುದು. ಅವು ಪಾಪ, ಸಂಕಟ, ವ್ಯಾಧಿ, ಮರಣ, ಇದು ಏಕೆ ಹೀಗಾಯಿತು, ಅದು ಏಕೆ ಹಾಗಾಯಿತು, ಮತ್ತೊಂದು ಹೀಗೇಕಾಯಿತು ಎಂಬ ಪ್ರಶ್ನೆಗಳಾಗಿರಬಹುದು.

ನಿಸರ್ಗ ಪ್ರಪಂಚ ಕುರಿತ ಪ್ರಶ್ನೆಗಳು; ನಿಸರ್ಗದ ರಹಸ್ಯಗಳ ಕುರಿತ ಪ್ರಶ್ನೆಗಳೂ ಇದ್ದುಕೊಂಡೇ ಬಂದಿವೆ. ಈ ಪ್ರಪಂಚವನ್ನು ಅಷ್ಟೇ ಏಕೆ ಇಡೀ ವಿಶ್ವವನ್ನು ಹೆಚ್ಚಾಗಿ ಅರ್ಥಮಾಡಿಕೊಳ್ಳಲು ವಿಜ್ಞಾನದ ಪ್ರಗತಿ ಬಹಳಷ್ಟು ಸಹಾಯ ಮಾಡಿದೆ; ಆದರೂ, ಇನ್ನೂ ನಮ್ಮ ಗ್ರಹಿಕೆಯನ್ನು ಮೀರಿದ, ವಿಜ್ಞಾನ ಅನ್ವೇಷಣೆ ಮಾಡಲಾಗದ ರಹಸ್ಯಗಳು ಇದ್ದಾವೆ.

ಸರಳ ಜೀವಿಗಳಿಂದ ಹಿಡಿದು, ನಮ್ಮ ತಲೆಯ ಮೇಲಿರುವ ಆಕಾಶದೆತ್ತರದವರೆಗೂ, ಉಪಪರಮಾಣುವಿನಿಂದ ಹಿಡಿದು, ಆಕಾಶದಲ್ಲಿ ಹರಡಿಕೊಂಡು ಸುರುಳಿಸುತ್ತುವ ನಕ್ಷತ್ರಗಳ ಸಮೂಹಗಳವರೆಗೂ, ನಾವು ವಾಸ್ತವತೆಯನ್ನು ಎದುರಿಸುತ್ತೇವೆ, ಆ ವಾಸ್ತವ ನಮ್ಮ ಮನಸ್ಸಿಗಿಂತಲೂ ಬಹು ದೊಡ್ಡದು ಮತ್ತು ಆಳವಾದದ್ದು, ಹೀಗಾಗಿ ಅದನ್ನು ನಮ್ಮಿಂದ ಗ್ರಹಿಸಲಾಗದು. ಅದರಲ್ಲೂ ವಿಶೇಷವಾಗಿ ಈ ಲೋಕದಲ್ಲಿ ನಮಗಿರುವ ಸಮಯವೋ ಅಲ್ಪವಾದದ್ದು ಮತ್ತು ನಮ್ಮಷ್ಟಕ್ಕೆ ನಾವೇ ಅಧ್ಯಯನ ಮಾಡಿ ಅರಿಯಲೂ ಆಗದು.

ಇನ್ನೊಂದು ಅನುಕೂಲವೇನೆಂದರೆ, ನಾವು ಪರಲೋಕದಲ್ಲಿ ನಿತ್ಯಕಾಲಕ್ಕೂ ಅಧ್ಯಯನ ಮಾಡಲಿರುವುದರಿಂದ, ಬಹಳಷ್ಟು ರಹಸ್ಯಗಳನ್ನು ವಿಶ್ಲೇಷಿಸಿ ನೋಡಬಹುದು ಎಂಬುದರಲ್ಲಿ ಯಾವ ಸಂದೇಹವೂ ಇಲ್ಲ.

**ಒಮ್ಮೆಗೆ ಈ ಪಾಪ ಮತ್ತು ಸಂಕಟ ಹಾಗು ಮರಣದ ಶೋಕ ಕಥೆ ಕೊನೆಗೂ ಮುಕ್ತಾಯಗೊಂಡಾಗ, ನಾವು ಈ ಕಥೆಯಿಂದ ಕಲಿಯಬೇಕಾದ್ದೇನು ಎಂಬುದನ್ನು ಕುರಿತು ಈ ಕೆಳಗಿನ ವಾಕ್ಯಗಳು ಹೇಳುವುದೇನು?**

`1 ಕೊರಿಂಥ 13:12`

`1 ಕೊರಿಂಥ 4:5`

ನಮ್ಮಿಂದ ಈಗ ಮರೆಮಾಡಲಾಗಿರುವುಗಳನ್ನು ಕುರಿತು ನಮಗೆ ಅರ್ಥವಿವರಣೆ ಕೊಡಲಾಗುವುದೆಂದು, ವಾಗ್ದಾನ ಮಾಡಲಾಗಿದೆ. ಎಂತಹ ಆಶ್ಚರ್ಯಕರ ನಿರೀಕ್ಷೆ! ಯಾವುದನ್ನು ಅರ್ಥಮಾಡಿಕೊಳ್ಳುವುದು ಜಟಿಲ, ಒಗಟು, ಬಿಡಿಸಲಾಗದ ಕಗ್ಗಂಟು ಎಂದುಕೊಂಡಿದ್ದೆವು, ಅದು ಅರ್ಥವಾದಾಗ, ನಾವು ದೇವರನ್ನು ಸ್ತುತಿಸುವುದು ಮತ್ತು ಸ್ತೋತ್ರಿಸುವುದನ್ನು ಬಿಟ್ಟು ಬೇರೇನೂ ಮಾಡಲಾಗದು! ನಮಗಿರುವ ಒಂದೇ ಮಾರ್ಗ: ನಮ್ಮ ನಂಬಿಕೆಯನ್ನು ಗಟ್ಟಿಯಾಗಿ ಹಿಡಿದುಕೊಳ್ಳೋಣ. ದೇವರ ವಾಗ್ದಾನಗಳಲ್ಲಿ ಭರವಸೆಯಿಡೋಣ. ದೇವರು ಇಂದು ಜೀವಿಸಲು ಎಷ್ಟು ಸತ್ಯಕೊಟ್ಟಿದ್ದಾನೋ ಅದಕ್ಕೆ ಅಂಟಿಕೊಂಡು ಬಾಳೋಣ. ಅಂತ್ಯ ಬರುವವರೆಗೆ ತಾಳ್ಮೆ-ಸಹನೆಯಿಂದ ನಡೆದುಕೊಳ್ಳೋಣ. ಇಲ್ಲಿ ನಮಗಿರುವ ಸುಸಂದೇಶ: "ನನ್ನನ್ನು ಬಲಪಡಿಸುವಾತನಲ್ಲಿದ್ದುಕೊಂಡು ಎಲ್ಲಕ್ಕೂ ಶಕ್ತನಾಗಿದ್ದೇನೆ" ಫಿಲಿಪ್ಪಿ 4:13.

`ಯಾವ ಜಟಿಲವಾದ ಪ್ರಶ್ನೆಗಳು ನಿಮ್ಮ ಮನಸ್ಸನ್ನು ಬಾಧಿಸುತ್ತಿವೆ? ಯಾವ ಯಾವ ಸಂಗತಿಗಳನ್ನು ಈಗ ಗ್ರಹಿಸಲಾಗುತ್ತಿಲ್ಲ? ನೀವು ಅರ್ಥಮಾಡಿಕೊಳ್ಳುವ ವಿಷಯಗಳ ಮೇಲೆ ದೇವರನ್ನು ನಂಬಲು ಕಲಿಯುವುದು, ಮುಂದೆ ಅದೇ ನಂಬಿಕೆ ಈಗ ಅರ್ಥವಾಗದಿರುವ ವಿಷಯಗಳನ್ನು ಮುಂದೆ ಅರ್ಥಮಾಡಿಸಲು ಸಹಾಯ ಮಾಡುತ್ತದೆ ಎಂದು ಗ್ರಹಿಸುವುದು ಹೇಗೆ?`