---
title:  ಕರ್ತನಾದ ದೇವರು ಯೋಬನಿಗೆ ಉತ್ತರಿಸಿದ್ದು
date:  03/12/2020
---

`ಯೋಬನ ಪುಸ್ತಕದ 38ನೇ ಅಧ್ಯಾಯವನ್ನು ಓದಿಕೊಳ್ಳಿರಿ. ದೇವರು ನಮ್ಮ ಸೃಷ್ಟಿಕರ್ತನು ಮಾತ್ರವಲ್ಲ, ಆತನು ನಮ್ಮ ಸಂರಕ್ಷಕನೂ ಸಹ ಹೌದು ಎಂಬ ವಿಷಯಕ್ಕೆ ಸಂಬಂಧಿಸಿದಂತೆ ಈ ವಾಕ್ಯಗಳು ನಮಗೆ ಬೋಧಿಸುವುದೇನು? ಇಂತಹ ಬಹುಮುಖ್ಯವಾದ ಸತ್ಯವು, ನಮ್ಮ ಕಲೆಗಳ ಮತ್ತು ವಿಜ್ಞಾನಗಳ ಅರ್ಥಗ್ರಹಿಕೆಯ ಮೇಲೆ ಪರಿಣಾಮ ಬೀರುವುದು ಹೇಗೆ?`

ಅನೇಕರು ಭೌತದ್ರವ್ಯದಲ್ಲಿ ಭಯಂಕರವಾದ ಶಕ್ತಿಯಡಗಿದೆ ಎಂದು ಬೋಧಿಸುತ್ತಾರೆ. ಆ ಭೌತದ್ರವ್ಯಕ್ಕೆ ಕೆಲವೊಂದು ಗುಣಲಕ್ಷಣಗಳಿವೆ. ನಂತರದಲ್ಲಿ ಅದು ತನ್ನಲ್ಲಿ ಅಡಗಿರುವ ಶಕ್ತಿಯನ್ನು ಉಪಯೋಗಿಸಿಕೊಂಡು ತನಗೆ ಬೇಕಂತೆ ನಡೆದುಕೊಳ್ಳುತ್ತದೆ. ಪ್ರಕೃತಿಗೆ ಒಂದು ಗೊತ್ತಾದ ನಿಯಮಗಳನ್ನು ನೇಮಿಸಲಾಗಿದೆ. ಆ ನಿಯಮಗಳನ್ನು ಅನುಸರಿಸಿ ಅದು ತನ್ನ ಪಾಡಿಗೆ ತಾನೇ ನಡೆದುಕೊಂಡು ಹೋಗುತ್ತಿರುತ್ತದೆ. ದೇವರೂ ಕೂಡ ಅದಕ್ಕೆ ಅಡ್ಡಿಬರುವಂತಿಲ್ಲ ಎಂದು ಹೇಳಲಾಗಿದೆ. ಇದು ಸುಳ್ಳಾದ ವಿಜ್ಞಾನ. ಈ ವಿಜ್ಞಾನಕ್ಕೆ ದೇವರ ವಾಕ್ಯದ ಆಧಾರವಿಲ್ಲ. ಪ್ರಕೃತಿ, ದೇವರ ಸೇವಕನಷ್ಟೇ.... ಪ್ರಕೃತಿಯು, ಒಂದು ಬೌಧಿಕತೆಗೆ, ಒಂದು ದೇವರ ಅಸ್ತಿತ್ವಕ್ಕೆ, ಒಂದು ಚಾಲನೆಯಲ್ಲಿರುವ ಶಕ್ತಿಗೆ, ತನ್ನಲ್ಲಿ ಮತ್ತು ತನ್ಮೂಲಕ ಕೆಲಸ ಮಾಡುವ ನಿಯಮಗಳಿಗೆ ಸಾಕ್ಷಿಯಾಗಿದೆಯಷ್ಟೇ. ತಂದೆ ಮತ್ತು ಮಗನು ಸತತವಾಗಿ ಕೆಲಸ ಮಾಡುತ್ತಿರುವುದನ್ನು ಪ್ರಕೃತಿಯಲ್ಲಿ ಕಾಣುತ್ತೇವೆ. ಯೇಸುಕ್ರಿಸ್ತನು-"ನನ್ನ ತಂದೆಯು ಇಂದಿನವರೆಗೂ ಕೆಲಸ ಮಾಡುತ್ತಾನೆ, ನಾನೂ ಕೆಲಸ ಮಾಡುತ್ತೇನೆ ಅಂದನು" ಯೋಹಾನ 5:17- ಎಲೆನ್ ಜಿ ವೈಟ್, ಪ್ಯಾಟ್ರಿಯಾರ್ಕ್ಸ್ ಅಂಡ್ ಪ್ರಾಪೆಟ್ಸ್, ಪುಟ 114.

ದುರಾದೃಷ್ಟವಶಾತ್, ಮೊದಲೇ ಹೇಳಿದಂತೆ, ವಿಜ್ಞಾನ ಬಹಳಷ್ಟು ನಾಸ್ತಿಕತೆ, ಭೌತಿಕ ಪೂರ್ವಕಲ್ಪನೆಯ ಆಧಾರದ ಮೇಲೆ ಕೆಲಸ ಮಾಡುತ್ತದೆ. ಇದು ಹೇಗೆಂದರೆ, ಒಬ್ಬ ವಿಜ್ಞಾನಿ ಒಂದು ಅತ್ಯಂತ ಸುಂದರವಾದ ಮತ್ತು ಅತ್ಯಂತ ಸಂಕೀರ್ಣವಾದ ಸಂಗತಿಯೆಡೆ ದುರುಗುಟ್ಟಿಕೊಂಡು ನೋಡುತ್ತಾನೆ. ಅದು ಅಷ್ಟು ಸುಂದರವಾಗಿದ್ದರೂ ಮತ್ತು ಜಟಿಲವಾಗಿದ್ದರೂ ಇದೆಲ್ಲ ಇದ್ದಕ್ಕಿದ್ದಂತೆ ಬಂದದ್ದು, ಇದರ ಹಿಂದೆ ಯಾರೂ ಪೂರ್ವಯೋಜನೆ ಮಾಡಿದ್ದಿಲ್ಲ; ಅವುಗಳ ಸೃಷ್ಟಿಯ ಹಿಂದೆ ಯಾವ ಉದ್ದೇಶವೂ ಇಲ್ಲ ಎನ್ನುತ್ತಾನೆ.

ಇಂತಹ ಆಲೋಚನೆಯನ್ನು ತಾನೇ ವಿಜ್ಞಾನವು ಕಾಲಕಾಲಕ್ಕೂ ಹೇಳಿಕೊಂಡು ಬರುತ್ತದೆ. ಬಣ್ಣಬಣ್ಣದ ಚಿಟ್ಟೆಯಿಂದ ಹಿಡಿದು, ಸಂಕೀರ್ಣ ಮಾನವನ ತನಕ, ಭೂಮಿಯ ಮೇಲಿರುವ ಸೃಷ್ಟಿ ಸೌಂದರ್ಯಮಯವಾಗಿದೆ ಮತ್ತು ಸಂಕೀರ್ಣತೆಯಿಂದ ಕೂಡಿದೆ. ಇಂತಹ ಸೃಷ್ಟಿಯನ್ನು ವಿಜ್ಞಾನ, ಕೋಟ್ಯಾನುಕೋಟಿ ವರ್ಷಗಳ ಹಿಂದೆ ರಸಾಯನಿಕ ವಸ್ತುಗಳು, ಆಕಸ್ಮಿಕವಾಗಿ ಒಂದು ಸರಳ ಜೀವಿಯಾಗಿ ಅಸ್ತಿತ್ವಕ್ಕೆ ಬಂತು. ನಂತರ ಗೊತ್ತುಗುರಿಯಿಲ್ಲದ ಮಾರ್ಪಾಟುಗಳಿಗೊಳಗಾಗಿ ಮತ್ತು ನೈಸರ್ಗಿಕ ಆಯ್ಕೆಯಿಂದ, ಇಂದು ಈ ಭೂಮಿಯ ಮೇಲೆ ಬದುಕುತ್ತಿರುವ ಮತ್ತು ಓಡಾಡುತ್ತಿರುವ ಹಾಗು ಉಸಿರಾಡುತ್ತಿರುವ ಜೀವಿಗಳಾಗಿ ವಿಕಾಸಗೊಂಡವು ಎಂಬ ವಿವರಣೆ ಕೊಡುತ್ತದೆ.

ದೇವರು, ಅಲೌಕಿಕ ಸೃಷ್ಟಿಕರ್ತನೆಂಬ ಆಲೋಚನೆಯೇ-ಅವೈಜ್ಞಾನಿಕವೆಂದು ಇಂದಿನ ವಿಜ್ಞಾನ ತರ್ಕಮಾಡುತ್ತದೆ. ಯಾಕೆಂದರೆ ಆತನನ್ನು ವೈಜ್ಞಾನಿಕವಾಗಿ ಪರೀಕ್ಷಿಸಿ ತಿಳಿದುಕೊಳ್ಳಲಾಗದು. ಆದ್ದರಿಂದ, ವಿಜ್ಞಾನ, ದೇವರೊಂದಿಗೆ ವ್ಯವಹರಿಸಲಾಗದು ಎಂಬ ಅಭಿಪ್ರಾಯವೂ ಉಂಟು. ಈ ಪೂರ್ವಕಲ್ಪನೆಯನ್ನು ವಿಜ್ಞಾನವೊಂದೇ ಬೋಧಿಸಲಾಗದು, ಆದರೆ ವಿಜ್ಞಾನಿಗಳು ತಾವೇ ಒಂದು ತಾರ್ಕಿಕ ಸ್ಥಿತಿಯನ್ನು ಈ ವಿಭಾಗದ ಮೇಲೆ ಹೊರಿಸಿದರು (ವಿಜ್ಞಾನ, ವಿಜ್ಞಾನಿಗಳ ತಾರ್ಕಿಕ ಬೋಧನೆಗೆ ವಿರುದ್ಧವಾದದ್ದನ್ನೇ ಬೋಧಿಸುತ್ತದೆ. ಅಂದರೆ ಪ್ರಪಂಚದ ಎಲ್ಲ ಸೌಂದರ್ಯ ಮತ್ತು ಸಂಕೀರ್ಣತೆ ತನ್ನ ಸೃಷ್ಟಿಕರ್ತನಾದ ದೇವರ ಕಡೆಗೇ ಬೊಟ್ಟುಮಾಡಿ ತೋರಿಸುತ್ತಿದೆ ಎನ್ನುತ್ತದೆ ವಿಜ್ಞಾನ).

ದೇವರು ಎಲ್ಲವನ್ನೂ ಸೃಷ್ಟಿ ಮಾಡಿದ್ದು ಮಾತ್ರವಲ್ಲ, ಎಲ್ಲವನ್ನೂ ಸಂರಕ್ಷಿಸುತ್ತಾನೆಂದು ಸತ್ಯವೇದ ಬೋಧಿಸುತ್ತದೆ. ಇದು ವಿಜ್ಞಾನಕ್ಕೆ ಸಮಸ್ಯೆಯಾಗಿ ತೋರಬಹುದು. ಆದ್ದರಿಂದ ಸಾಮಾನ್ಯ ವಿಜ್ಞಾನ ಏನು ಹೇಳುತ್ತದೆಯೋ ಅದಕ್ಕೆ ವಿರುದ್ಧವಾದ, ತನ್ನದೇ ಆದ, ಮೂಲಸ್ವರೂಪದಲ್ಲಿ ಬಹಳ ಭಿನ್ನವಾದ ಕಲ್ಪನೆಯೊಂದಿಗೆ ನಿಜವಾದ ಕ್ರೈಸ್ತ ಶಿಕ್ಷಣ ವಿಜ್ಞಾನ ಕೆಲಸಮಾಡಬೇಕಾಗುತ್ತದೆ. ವಿಶೇಷವಾಗಿ, ಎಲ್ಲದರ ಆರಂಭದ ವಿಷಯಕ್ಕೆ ಬಂದಾಗ, ಸಾಮಾನ್ಯ ವಿಜ್ಞಾನಕ್ಕೂ ಮತ್ತು ಕ್ರೈಸ್ತ ಶಿಕ್ಷಣ ಆಧಾರಿತ ವಿಜ್ಞಾನಕ್ಕೂ ನಡುವೆ ನಡೆಯುವ ಘರ್ಷಣೆಯನ್ನು ತಪ್ಪಿಸಲಿಕ್ಕಾಗದು.