---
title: ಕರ್ತನೂ ಮಾತ್ರವೇ...
date:  29/11/2020
---

ದೇವರ ಎಲ್ಲ ಸೃಷ್ಟಿಯಲ್ಲಿ, ಜೀವಂತ ದೇವರ ಸಾಕ್ಷ್ಯಗಳು ಎದ್ದು ಕಾಣುತ್ತವೆ. ಈ ವಾಕ್ಯ ಅದೆಷ್ಟು ಸಲ ಪುನರಾವರ್ತಿಸಲ್ಪಟ್ಟಿದೆಯೆಂದರೆ, ಅದು ಚರ್ವಿತ ಚರ್ವಣ (ನಿತ್ಯಪ್ರಯೋಗ ವಾಕ್ಸಂಪ್ರದಾಯ)ವಾಗಿಬಿಟ್ಟಿದೆ. ಈ ಪ್ರಪಂಚವನ್ನು ಸೃಷ್ಟಿಮಾಡಲು ದೇವರು ಮನಸ್ಸು ಮಾಡಿದ್ದನು, ಆದರೆ ಮನುಷ್ಯ ಈ ಸೃಷ್ಟಿಗೆ ಹಾನಿಯನ್ನುಂಟುಮಾಡಿ ಕುರೂಪಗೊಳಿಸಲು ಮುಂದಾದನು. ಈ ಎರಡು ಸಂಗತಿಗಳನ್ನು ಕುರಿತು ಆಳವಾಗಿ ಚಿಂತನೆ ಮಾಡಿದಾಗ, ಜ್ಞಾನದ ಭಾಗಗಳಾದ ಕಲೆಗಳು ಮತ್ತು ವಿಜ್ಞಾನಗಳನ್ನು ಏಕೆ ದೋಷರಹಿತವಾಗಿ ಬೋಧಿಸಬೇಕು ಎಂಬುದರ ಔಚಿತ್ಯವನ್ನು ಮನಗಾಣುತ್ತೇವೆ.

ಉದಾಹರಣೆಗೆ, ಮಾನವರ ಗರ್ಭಧಾರಣೆಯ ಅವಧಿಯನ್ನು ತೆಗೆದುಕೊಳ್ಳೋಣ. ನವಜಾತ ಶಿಶುವಿನ ಉದ್ಭವ ಫಲವತ್ತಾದ ಅಂಡಾಣುವಿನಿಂದ ಪ್ರಾರಂಭವಾಗಿ, ಒಂಭತ್ತು ತಿಂಗಳು, ಗರ್ಭಕೋಶದಲ್ಲಿ ಬೆಳೆಯುತ್ತದೆಯೆಂದು ಜೀವಶಾಸ್ತ್ರ ಹೇಳುತ್ತದೆ. ಈ ಗರ್ಭಧಾರಣೆಯ ಅವಧಿಯುದ್ದಕ್ಕೂ ಪ್ರೀತಿಮಯವಾದ, ಸೃಷ್ಟಿಕರ್ತನಾದ ದೇವರ ಗುರುತನ್ನು ಕಾಣಬಹುದು. ಭ್ರೂಣ, ತಾಯಿಯ ಗರ್ಭದಲ್ಲಿ ಬೆಳೆಯುತ್ತಿರುವಾಗ, ಬಡಿದುಕೊಳ್ಳುತ್ತಿರುವ ತಾಯಿಯ ಹೃದಯದಲ್ಲಿ, ದೇವರ ಪ್ರೀತಿ ಮತ್ತು ಕರುಣೆಯನ್ನು ಕಾಣಬಹುದು. ಆ ಭ್ರೂಣ ದೊಡ್ಡದಾಗುತ್ತಿರುವುದಕ್ಕೆ ಅನುಗುಣವಾಗಿ ತಾಯಿಯ ಹೊಟ್ಟೆ ನಮ್ಮ ಕಣ್ಮುಂದೆಯೇ ದೊಡ್ಡದಾಗುತ್ತಿದೆಯೆಲ್ಲಾ! ಅದು ವಿಸ್ಮಯವೇ ಸರಿ! ಶಿಶುವನ್ನು ನಿರೀಕ್ಷಿಸುತ್ತಿರುವ ತಾಯಿ, ತನ್ನೊಳಗೇ ಆ ಶಿಶುವಿರುವುದನ್ನು ಅನುಭವಿಸುತ್ತಾಳೆ. ಇದೇ ರೀತಿಯಲ್ಲಿ ನಮ್ಮ ಪರಲೋಕದ ತಂದೆ ನಮ್ಮನ್ನು ಯಾವಾಗಲೂ ಆತನಲ್ಲಿರುವಂತೆಯೇ ಅನುಭವಿಸುತ್ತಿರುತ್ತಾನೆ.

`ರೋಮ 1:18-21; ಕೀ 19:1-6 ಮತ್ತು ನೆಹೆಮೀಯ 9:6ನ್ನು ಓದಿಕೊಳ್ಳಿರಿ. ನಮ್ಮ ಸೃಷ್ಟಿಕರ್ತನಾಗಿ ದೇವರ ಕೆಲಸವೇನು ಎಂಬ ವಿಷಯದಲ್ಲಿ ಈ ವಾಕ್ಯಗಳು ನಮಗೆ ತಿಳಿಸುವುದೇನು?`

ಆರು ಸಾವಿರ ಪಾಪದ ವರ್ಷಗಳ ನಂತರವೂ ಮತ್ತು ವಿನಾಶಕಾರಿ ಜಲಪ್ರಳಯ ಬಂದು ಹೋಗಿ ಸಾವಿರಾರು ವರ್ಷಗಳಾದರೂ ಅವುಗಳು ನಡೆದವು ಎಂಬುದಕ್ಕೆ ಬಲವಾದ ಸಾಕ್ಷಿಗಳು ಮಿತಿಮೀರಿ ದೊರಕಿವೆ, ದೇವರು ನಮ್ಮ ಸೃಷ್ಟಿಕರ್ತ ಎನ್ನುವ ಕಾರಣಕ್ಕಾಗಿ ಮಾತ್ರವಲ್ಲ, ಸೃಷ್ಟಿಕರ್ತನಾದ ನಮ್ಮ ದೇವರು, ಪರಾಕ್ರಮಶಾಲಿ ಮತ್ತು ಪ್ರೀತಿಮಯಿ ಹಾಗೂ ಔದಾರ್ಯವುಳ್ಳ ದೇವರು ಎನ್ನುವ ಕಾರಣಕ್ಕಾಗಿಯೇ, ಅಗಾಧವಾದ ಪುರಾವೆಗಳು ಸಿಕ್ಕಿವೆ. ಆತನು ಪರಾಕ್ರಮಿಯಾದ ದೇವರಾಗಿರುವುದರಿಂದಲೇ ಪೌಲ, ರೋಮ 1:18-21ರಲ್ಲಿ ಇಂತಹ ದೇವರನ್ನು ನಿರಾಕರಿಸುವವರು, ನ್ಯಾಯವಿಚಾರಣೆಯ ದಿನದಂದು"ಉತ್ತರವಿಲ್ಲದವರಾಗಿದ್ದಾರೆ", ಯಾಕೆಂದರೆ ದೇವರನ್ನು ಕುರಿತು ಸಾಕಷ್ಟು ಪುರಾವೆಗಳು ಆತನ ಸೃಷ್ಟಿಯ ಮೂಲದಿಂದಲೇ ಕಾಣಸಿಗುತ್ತವೆ. ಇನ್ನೊಂದು ರೀತಿಯಲ್ಲಿ ಹೇಳುವುದಾದರೆ, ಅವರು- "ನಾನು ಮುಗ್ಧ, ನಾನು ಅಜ್ಞಾನಿ" ಎಂದು ಮನವಿ ಮಾಡಿಕೊಳ್ಳಲು ಸಾಧ್ಯವೇ ಇಲ್ಲ.

ವಿಶೇಷವಾಗಿ ಸೃಷ್ಟಿಕರ್ತನಿಗಿಂತ ಹೆಚ್ಚಾಗಿ ಮಾನವರು ಸೃಷ್ಟಿಯನ್ನು ಆರಾಧಿಸಲು ಬಂದಿರುವ ಈ ಯುಗದಲ್ಲಿ, ಅಸ್ತಿತ್ವದಲ್ಲಿರುವ ಎಲ್ಲದರ ಸೃಷ್ಟಿಕರ್ತನೂ ಮತ್ತು ಸುರಕ್ಷನೂ ಆಗಿರುವಾತನು ದೇವರೇ ಎಂಬ ಪರಿಕಲ್ಪನೆಯನ್ನು ಕಲೆಗಳಲ್ಲಿಯೂ ಮತ್ತು ವಿಜ್ಞಾನಗಳಲ್ಲಿಯೂ ತರಬೇಕಾದ ನಿರ್ಣಾಯಕ ಹಂತದಲ್ಲಿದೆ ಕ್ರೈಸ್ತೀಯ ಶಿಕ್ಷಣ. ಕೊನೆಯಲ್ಲಿ ಒಂದು ಮಾತನ್ನು ಹೀಗೆ ಹೇಳಬಹುದು: ಯಾವುದೇ ವಿಚಾರಶಾಸ್ತ್ರ ಮತ್ತು ಪೂರ್ವಕಲ್ಪನೆ ದೇವರನ್ನು ನಿರಾಕರಿಸುವುದೇ ಆಗಲಿ ಅಥವಾ ತೊರೆಯುವುದನ್ನೇ ಆಗಲಿ ಮಾಡಿದರೆ, ಆ ವಿಚಾರಧಾರೆ ತಪ್ಪು ಮಾಡುವೆಡೆಗಷ್ಟೇ ಕೈಹಿಡಿದು ನಡೆಯಿಸಿಕೊಂಡು ಹೋಗುತ್ತದೆ. ಪ್ರಾಪಂಚಿಕವಾದ ಶಿಕ್ಷಣ ದೇವರಿಲ್ಲ ಎಂಬ ಪರಿಕಲ್ಪನೆಯನ್ನಷ್ಟೇ ಪ್ರತಿಪಾದಿಸುತ್ತವೆ. ಕ್ರೈಸ್ತೀಯ ಶಿಕ್ಷಣ ಆ ಮೋಸದ ಬಲೆಗೆ ಸಿಕ್ಕಿಹಾಕಿಕೊಳ್ಳಬಾರದು, ಅಷ್ಟೇ ಅಲ್ಲ ಬಹಳ ಕುತಂತ್ರದಿಂದ ದೇವರಿಲ್ಲ ಎಂಬ ತತ್ವಗಳ ಆಧಾರದ ಮೇಲೆ ಕೌಶಲ್ಯದಿಂದ ಕೆಲಸ ಮಾಡುವ ಮಾಧ್ಯಮಗಳ ಜೊತೆ ಕೈಜೋಡಿಸಲೂ ಬಾರದು. ಈ ಎರಡೂ ಪರಿಕಲ್ಪನೆಗಳು ಮನುಷ್ಯರನ್ನು "ತಪ್ಪು ದ್ರೋಹ" ಎಂಬ ತಂತಿಯಿಂದ ಕಟ್ಟಿಹಾಕುವ ಸಾಧ್ಯತೆಗಳಿವೆ, ಎಚ್ಚರ!

`ಪಾಪದ ನಂತರವೂ ನಮ್ಮ ಪ್ರಪಂಚದಲ್ಲಿರುವ, ಬೆಲೆ ಕಟ್ಟಲಾಗದ, ವಿಸ್ಮಯ ಹಾಗು ಸೌಂದರ್ಯಗಳನ್ನು ಕುರಿತು ಚಿಂತನೆ ನಡೆಸಿರಿ. ವಿಶೇಷವಾಗಿ ವೈಯಕ್ತಿಕವಾಗಿ ತಾಪತ್ರಯ ಮತ್ತು ಸಂಕಷ್ಟಗಳ ನಡುವೆಯೂ, ಮೇಲಿನ ಆಲೋಚನೆಗಳಿಂದ ನಿರೀಕ್ಷೆಯನ್ನು ಮತ್ತು ಸಮಾಧಾನವನ್ನು ಕಂಡುಕೊಳ್ಳುವುದು ಹೇಗೆ?`