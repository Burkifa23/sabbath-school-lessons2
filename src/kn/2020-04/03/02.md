---
title:  ದೇವರನ್ನು ಪ್ರೀತಿಸುವುದು ಮತ್ತು ಹೆದರುವುದು
date:  11/10/2020
---

ವಾಗ್ದತ್ತ ದೇಶಕ್ಕೆ ಹೊಸ ಸಂತತಿಯೊಂದು ಪ್ರವೇಶ ಮಾಡುವ ಮುನ್ನ, ಇಸ್ರಾಯೇಲ್ಯರಿಗೆ, ಮೋಶೆ ಹೇಳಿದ ಅಂತಿಮ ಮಾತುಗಳು ಧರ್ಮೋಪದೇಶ ಕಾಂಡದಲ್ಲಿ ಬರೆಯಲ್ಪಟ್ಟಿವೆ. ಅವರು ಹಾಗೆ ಮಾಡುವ ಮುನ್ನ ಅವರಿಗೆ ಸ್ಪಷ್ಟವಾಗಿ ಹೇಳಬೇಕಾದ ಕೆಲವು ಮಾತುಗಳು ಮತ್ತು ಉಪದೇಶಗಳು ಅವನಲ್ಲಿದ್ದವು.

`ಧರ್ಮೋಪದೇಶಕಾಂಡ 31:9-13ನ್ನು ಓದಿಕೊಳ್ಳಿರಿ. ದೇವರಿಗೆ ಭಯಪಡಿರಿ ಎಂಬುದರ ಅರ್ಥವೇನು?`

ದೇವರು ಇಸ್ರಾಯೇಲ್ಯರಿಗೆ ಧರ್ಮಶಾಸ್ತ್ರವನ್ನು ಉದ್ದೇಶಪೂರ್ವಕವಾಗಿಯೇ ಕೊಟ್ಟನು. ಆ ಧರ್ಮಶಾಸ್ತ್ರವನ್ನು ಅವರು ಮರೆಯದಿರಲು ಪೂರ್ವ ಸಿದ್ಧತೆಗಳನ್ನು ಮಾಡಿಕೊಂಡಿದ್ದನು. ಇದೆಲ್ಲವನ್ನು ನೋಡಿದರೆ ದೇವರು ಒಬ್ಬ ದೀರ್ಘ ಶಾಂತಿಯುಳ್ಳ ಶಿಕ್ಷಣ ತಜ್ಞನಾಗಿದ್ದನೆಂಬುದರಲ್ಲಿ ಸಂದೇಹವೇ ಇಲ್ಲ. ಆತ ಬೋಧನೆ ಮಾಡುತ್ತಾನೆ; ಅದನ್ನು ಪುನಃ ಪುನಃ ಪುನರಾವರ್ತನೆ ಮಾಡುತ್ತಾನೆ; ಪ್ರವಾದಿಗಳನ್ನು ಕಳುಹಿಸುತ್ತಾನೆ; ಮತ್ತು ತನ್ನ ಸೇವಕರುಗಳ ಮೂಲಕ ತನ್ನ ಸಂದೇಶವನ್ನು ಜನರಿಗೆ ತಲುಪಿಸುತ್ತಲೇ ಬಂದಿದ್ದಾನೆ. ಈ ಕೆಲಸಗಳನ್ನು ಮತ್ತೆ ಮತ್ತೆ ಮಾಡಿದ್ದಾನೆ. ದೇವರು ತನ್ನ ಜನರಿಗೆ ಬದುಕುವ ದಾರಿಯನ್ನು ಅನುಸರಿಸಿರಿ ಎಂದು ಬೋಧಿಸುತ್ತಲೇ ಬಂದದ್ದು ತಾನೇ ಹಳೇ ಒಡಂಬಡಿಕೆಯಲ್ಲಿ ಬರೆಯಲ್ಪಟ್ಟಿದೆ?

ಭವಿಷ್ಯ ಕಾಲದಲ್ಲಿ ಬರಲಿರುವ ಸಂತತಿಗಳು, ಧರ್ಮಶಾಸ್ತ್ರ ಕಲಿಯುವುದರ ಪ್ರಾಮುಖ್ಯತೆಯನ್ನು, ಮೋಶೆ ಒತ್ತಿ ಹೇಳಿರುವುದನ್ನು, ಈ ವಾಕ್ಯಗಳಲ್ಲಿ ನಾವು ಗಮನಿಸಬಹುದು. ಇದನ್ನು ಮೋಶೆ ಎರಡು ಹಂತಗಳ ಪ್ರಕ್ರಿಯೆ ಎಂದು ವರ್ಣಿಸಿದ್ದಾನೆ. ಮೊದಲನೆಯದಾಗಿ ಚಿಕ್ಕಮಕ್ಕಳು ಧರ್ಮಶಾಸ್ತ್ರವನ್ನು ಕೇಳಿಸಿಕೊಳ್ಳುತ್ತಾರೆ. ಆನಂತರದಲ್ಲಿ "ಅವರು ತಮ್ಮ ದೇವರಾದ ಯೆಹೋವನಲ್ಲಿ ಭಯಭಕ್ತಿಯುಳ್ಳವರಾಗಿರುವುದಕ್ಕೆ ಕಲಿತುಕೊಳ್ಳುವರು" (ಧ.ಕಾ. 31:13).

ಮೊದಲು, ಅವರು ಆಲಿಸುವರು. ಆ ನಂತರದಲ್ಲಿ ದೇವರಿಗೆ ಭಯಪಡುವುದನ್ನು ಕಲಿಯುವರು. ಧರ್ಮಶಾಸ್ತ್ರವನ್ನು ಕಲಿತುಕೊಂಡಷ್ಟಕ್ಕೆ, ಅದನ್ನು ಅರಿತುಕೊಂಡದ್ದರಿಂದ ಸಹಜವಾಗಿಯೇ ಭಯ ಹುಟ್ಟಿಕೊಳ್ಳುತ್ತದೆ ಎಂದು ಮೊದಲೇ ಭಾವಿಸದಿರೋಣ. ದೇವರ ಭಯ ಯಾವ ರೀತಿಯಲ್ಲಿ ಹುಟ್ಟಿ ಬರುತ್ತದೆ ಎಂಬುದನ್ನು ಅಧ್ಯಯನ ಮಾಡಬೇಕು. ಮೋಶೆಯು, ಜ್ಞಾನ ಮತ್ತು ಹೆದರಿಕೆ ಪ್ರಕ್ರಿಯೆಗಳೇ ಹೊರತು, ಅದು ಇದ್ದಕ್ಕಿದ್ದಂತೆ ಉದ್ಭವವಾಗುವ ಕಾರಣ ಮತ್ತು ಪರಿಣಾಮದ ಸಂಬಂಧವಂತೂ ಅಲ್ಲ ಎಂದಿದ್ದಾನೆ. ಜನರಿಗೆ"ನೀವು ನಿಮ್ಮ ದೇವರಾದ ಯೆಹೋವನನ್ನು ಪೂರ್ಣ ಹೃದಯದಿಂದಲೂ ಪೂರ್ಣ ಪ್ರಾಣದಿಂದಲೂ ಪೂರ್ಣಶಕ್ತಿಯಿಂದಲೂ ಪ್ರೀತಿಸಬೇಕು" ಎಂದು ಹೇಳಿದ ಮೇಲೆ "ದೇವರಿಗೆ ಭಯಪಡಿರಿ" ಎಂಬ ಮಾತಿನ ಅರ್ಥವೇನು? (ಧ.ಕಾ. 6:5). ಒಂದು ಮಗು ತನ್ನ ಒಳ್ಳೇ ತಂದೆಯನ್ನು ಪ್ರೀತಿಸುತ್ತದೆ ಮತ್ತು ಅದೇ ಸಮಯದಲ್ಲಿ ಅವನನ್ನು ಕಂಡರೆ ಭಯವೂ ಪಡುತ್ತದೆ, ಬಹುಶಃ ಇದನ್ನು ಮೇಲಿನ ಸಂದರ್ಭಕ್ಕೂ ಅನ್ವಯಿಸಬಹುದು. ಆ ತಂದೆ, ತಾನು, ಆ ಮಗುವನ್ನು ಪ್ರೀತಿಸುವುದನ್ನು ಮತ್ತು ಕಾಳಜಿ ವಹಿಸುವುದನ್ನು ಹೇಗೆ ತೋರಿಸುತ್ತಾನೆಂದರೆ: ತಾನು ಏನಂದುಕೊಳ್ಳುತ್ತಾನೋ ಅದನ್ನೇ ಹೇಳುತ್ತಾನೆ ಮತ್ತು ಏನು ಹೇಳುತ್ತಾನೋ ಅದನ್ನೇ ಅಂದುಕೊಳ್ಳುತ್ತಾನೆ. ಇಂತಹ ತಂದೆಯ ಹತ್ತಿರ ಏನಾದರೂ ತಪ್ಪು ಮಾಡಿ ಸಿಕ್ಕಿಹಾಕಿಕೊಂಡರೆ, ಆ ತಪ್ಪಿಗೆ ಸಿಗಬೇಕಾದ ಶಿಕ್ಷೆ ಆಗಿಯೇ ಆಗುವುದು. ಹೌದು, ನಾವು ಪ್ರೀತಿಸಬೇಕು ಮತ್ತು ಅದೇ ಸಮಯದಲ್ಲಿ ದೇವರಿಗೆ ಭಯ ಪಡಲೂ ಬೇಕು. ಅವುಗಳೇನು ವಿರೋಧಾತ್ಮಕ ಆಲೋಚನೆಗಳೆನಲ್ಲ. ಎಷ್ಟು ಹೆಚ್ಚಾಗಿ ನಾವು ದೇವರನ್ನು ಕುರಿತು ಅಧ್ಯಯನ ಮಾಡುತ್ತೇವೋ, ಆತನ ಒಳ್ಳೇಯತನವನ್ನು ಅರಿತುಕೊಂಡ ನಾವು ಅಷ್ಟೇ ಹೆಚ್ಚಾಗಿ ಪ್ರೀತಿಸಲೂ ತೊಡಗುತ್ತೇವೆ. ಅದೇ ಸಂದರ್ಭದಲ್ಲಿ, ನಾವು ಆತನನ್ನು ಅದೆಷ್ಟು ಹೆಚ್ಚಾಗಿ ಅರಿತುಕೊಳ್ಳುತ್ತೇವೋ, ಅಷ್ಟೇ ಆತನಲ್ಲಿ ಭಯವೂ ಉಂಟಾಗುತ್ತದೆ. ಆತ ಅದೆಷ್ಟು ಪರಿಶುದ್ಧನೂ ಮತ್ತು ನೀತಿವಂತನೂ ಆದ ದೇವರಾಗಿದ್ದಾನೆ, ಆದರೆ ನಾವು ಅಷ್ಟೇ ಅಶುದ್ಧರು ಮತ್ತು ಅನೀತಿವಂತರು ಆಗಿರುವುದರಿಂದ ಆ ಭಯ ನಮ್ಮಲ್ಲುಂಟಾಗಬಹುದು. ಆದರೆ ಆತನ ಕೃಪೆ ನಮ್ಮ ಮೇಲೆ ಬಹಳವಾಗಿರುವುದರಿಂದ ನಾವು ಆತನ ಕೃಪೆಗೆ ಅರ್ಹರಲ್ಲದಿದ್ದರೂ, ಆತ ನಮ್ಮನ್ನು ಪ್ರೀತಿಸುತ್ತಾನೆ. ಹೀಗಾಗಿ ನಾವು ನಾಶವಾಗದೆ ಬದುಕುಳಿದಿದ್ದೇವೆ.

`ಒಂದೇ ಸಂದರ್ಭದಲ್ಲಿ, ದೇವರನ್ನು ಪ್ರೀತಿಮಾಡುವುದು ಮತ್ತು ಆತನಿಗೆ ಭಯಪಡುವುದನ್ನು ನಾವು ಹೇಗೆ ಅರ್ಥಮಾಡಿಕೊಳ್ಳುವುದು?`