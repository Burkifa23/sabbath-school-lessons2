---
title:  ಕೆಲಸ ಮತ್ತು ಶ್ರೇಷ್ಠತೆ
date:  08/12/2020
---

`ವಿ.ಕಾ. 25:10-30:38ರವರೆಗೆ ಓದಿಕೊಳ್ಳಿರಿ. ದೇವರ ಆರಾಧನೆಯ ಗುಡಾರವನ್ನು ನಿರ್ಮಿಸಲು ದೇವರು ಮೋಶೆಗೆ ಎಷ್ಟು ನಿರ್ದಿಷ್ಟವಾಗಿ ಹೇಳಿದನು? ಈ ವಾಕ್ಯ ನಮಗೆ ದೇವರ ಚಾರಿತ್ರ್ಯದ ಬಗ್ಗೆ ತಿಳಿಸುವುದೇನು?`

ದೇವರು, ಮೋಶೆಗೆ ಗುಡಾರ ನಿರ್ಮಿಸಲು ಹೇಳಿದಾಗ, ಮೋಶೆ ಹೀಗೆ ಹೇಳಬಹುದಾಗಿತ್ತು- "ಏನೂ ಸಮಸ್ಯೆಯಿಲ್ಲ, ಕರ್ತನೇ! ಐಗುಪ್ತ ಬಿಟ್ಟು ಬಂದ 40 ವರ್ಷಗಳಲ್ಲಿ ಗುಡಾರ ಹಾಕುವ ಕೆಲಸ ಮಾಡಿದ್ದೇನೆ... ನನಗೊಂದು ನಿಮಿಷ ಕಾಲಾವಕಾಶ ಕೊಡಿ" ಮಿದ್ಯಾನರ ಸಂಸ್ಕೃತಿಯಲ್ಲಿ ಬೆಳೆದವನಿಗೆ ಗುಡಾರ ಹಾಕುವುದು ಒಂದು ಸರಳ ಕೆಲಸ. ತನ್ನ ಮನಸ್ಸಿನಲ್ಲಿ ಕಲ್ಪನೆ ಮಾಡಿಕೊಂಡ ಹಾಗೆ ಅವನು ಅದನ್ನು ನಿರ್ಮಾಣಮಾಡಿಬಿಡಬಹುದಾಗಿತ್ತು. ಆದರೆ ಮೋಶೆ, ಆ ಗುಡಾರದ ನಿರ್ಮಾಣಕ್ಕೆ ಸವಿಸ್ತಾರವಾದ ನೀಲಿನಕ್ಷೆ ದೇವರು ಕೊಡುತ್ತಾನೆಂದು ನಿರೀಕ್ಷಿಸಿರಲಿಲ್ಲ (ಅದೊಂದು ಬಹಳ ಸರಳವಾದ ವಾಸ್ತುಶಿಲ್ಪ (ಕಟ್ಟಡ ನಿರ್ಮಾಣ ಶಾಸ್ತ್ರ). ಆ ಗುಡಾರವನ್ನು ಹೇಗೆ ನಿರ್ಮಾಣ ಮಾಡಬೇಕು ಎಂಬುದಕ್ಕೆ ಒಂದು ದೊಡ್ಡ ಪಟ್ಟಿಯನ್ನೇ ದೇವರು ಕೊಟ್ಟಿದ್ದನು. ಆ ಗುಡಾರದೊಳಗಿರಬೇಕಾದ ಪ್ರತಿಯೊಂದು ಪೀಠೋಪಕರಣಗಳ ಅಳತೆಗಳನ್ನೂ ಮತ್ತು ಯಾಜಕರ ದಿರಿಶುಗಳ ಅಳತೆಗಳನ್ನು ಕೊಟ್ಟಿದ್ದನು. ಹೆಚ್ಚುಕಡಿಮೆ 150 ಸೂಚನೆಗಳನ್ನು ಕೊಟ್ಟಿದ್ದನು. ಒಂದು ಸಣ್ಣ ಮೇಜು ಮಾಡಬೇಕಾದರೆ, ಮೋಶೆಯು 7 ಹಂತಗಳ ಜೋಡಣೆಯ ಕಾರ್ಯವಿಧಾನಗಳನ್ನು ಅನುಸರಿಸಬೇಕಿತ್ತು (ವಿ.ಕಾ 25:23-30).

ತನ್ನ ಗುಡಾರ ನಿರ್ಮಾಣದ ವಿಷಯದಲ್ಲಿ ದೇವರು ತೋರಿಸಿದ ವಿವರಗಳ ಗಮನವು ಚಾಲ್ತಿಯಲ್ಲಿರುವ ಶ್ರೇಷ್ಠತೆಯ ಮನೊಭಾವವನ್ನು ತೋರಿಸುತ್ತದೆ. ಗುಡಾರ ನಿರ್ಮಾಣದ ಉತ್ಸಾಹ, ಒಂದು ಮೇರುಕೃತಿ ರಚನೆಯ ಬಯಕೆಗಿರುವ ಉತ್ಸಾಹಕ್ಕಿಂತ ಕಡಿಮೆಯದೇನಲ್ಲ. ದೇವರು ಕೊಟ್ಟ ಸೂಚನೆಗಳು ಅತ್ಯುನ್ನತ ಗುಣಮಟ್ಟದ್ದಾಗಿತ್ತು, ವಿನ್ಯಾಸವು ದೋಷರಹಿತವಾಗಿತ್ತು. ಕಟ್ಟುವ ಕೆಲಸ ಶ್ರೇಷ್ಠಮಟ್ಟದ್ದಾಗಿತ್ತು. ಇಲ್ಲಿನ ಸಂದೇಶ ಬಹುಸ್ಪಷ್ಟ: "ದೇವರು ಅವ್ಯವಸ್ಥೆಯ ಕೆಲಸವನ್ನು ಸ್ವೀಕರಿಸುವುದಿಲ್ಲ".

ಗುಡಾರ ರಚನೆಯ ಮಾನದಂಡ ಉನ್ನತವಾಗಿದೆ ಎಂದು ತೋರುತ್ತದೆಯಾದರೂ, ಆ ಮಾನದಂಡವನ್ನು ಮುಟ್ಟಲು ದೇವರು ಪ್ರಚೋದನೆಯನ್ನು ಕೊಟ್ಟದ್ದು ಮಾತ್ರವಲ್ಲದೆ ಮಾನವ ಸಂಪನ್ಮೂಲವನ್ನೂ ಒದಗಿಸಿದ್ದನು. ವಿ.ಕಾ. 31:1-6; 35:30-36ರಲ್ಲಿ ಗುಡಾರ ರಚನೆಗೆ ಬೇಕಾದ ಕೌಶಲ್ಯವನ್ನು ದೇವರು ಜನರಿಗೆ ಕೊಟ್ಟನು ಎಂಬುದಾಗಿ ಓದಿ ತಿಳಿದಿದ್ದೇವೆ. ಈ ಜನರು "ವಿದ್ಯಾತ್ಮ"ನಿಂದ ತುಂಬಿಸಲ್ಪಟ್ಟಿದ್ದರು. ಅವರಿಗೆ ಬೇಕಾಗಿದ್ದ "ಯೆಹೋವನು ಆಜ್ಞಾಪಿಸಿದ ಪ್ರಕಾರವೇ" ಗುಡಾರ ರಚಿಸುವುದಕ್ಕಾಗಿ ಬೇಕಾದ ಜ್ಞಾನವಿದ್ಯಾ ವಿವೇಕಗಳನ್ನೂ ಸಕಲಶಿಲ್ಪ ಶಾಸ್ತ್ರಜ್ಞಾನವನ್ನು ದೇವರೇ ಅನುಗ್ರಹಿಸಿದ್ದನು (ವಿ.ಕಾ. 36:1; 31:5). ಇದಲ್ಲದೆ ಇಬ್ಬರು ಶ್ರೇಷ್ಠ ರಚನಾಕಾರರು "ಕಲಿಸುವ ಸಾಮರ್ಥ್ಯ" ದಿಂದ ಕೂಡಿದ್ದರು (ವಿ.ಕಾ. 36:2). ಇದರಿಂದ ಜ್ಞಾನ ಮತ್ತು ಕೌಶಲ್ಯವು ಇಸ್ರಾಯೇಲ್ಯರ ಸಮುದಾಯದಲ್ಲಿ ಉಳಿದಿತ್ತು. ಈ ಇಬ್ಬರು ವ್ಯಕ್ತಿಗಳು ದೇವರಿಂದ ಆರಿಸಲ್ಪಟ್ಟ ನಾಯಕರು ಎಂಬ ಕಥೆಯಲ್ಲಿ ಪ್ರತ್ಯೇಕಿಸಲ್ಪಟ್ಟಿದ್ದರೂ, ಇತರ ಜನರೂ ಇದೇ ರೀತಿಯ ಜ್ಞಾನ ಪಡೆದಿದ್ದರು ಮತ್ತು ಗುಡಾರ ರಚನೆಗೆ ತಮ್ಮ ಕೈಜೋಡಿಸಿದ್ದರು (ವಿ.ಕಾ. 36:2).