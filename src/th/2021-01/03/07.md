---
title: ความคิดเพิ่มเติม
date:  15/01/2021
---

“พระนามของพระองค์จะถูกเรียกว่า “อิมมานูเอล” แปลว่า “พระเจ้าสถิตอยู่กับเรา”....แสงสว่างแห่งความรู้ แห่งพระสง่าราศีของพระเจ้า จะพบได้บนพระพักตร์ของพระเยซูคริสต์ จากวันแห่งเวลาชั่วนิรันดร์ องค์พระผู้เป็นเจ้า คือพระเยซูคริสต์ทรงสถิตอยู่กับพระบิดา: พระองค์คือ “พระฉายาของพระเจ้า” คือพระฉายาแห่งความยิ่งใหญ่ และเกียรติศักดิ์ศรีสูงส่ง พระองค์ทรงสง่าราศีสว่างไสว กระนั้นพระองค์เสด็จมาในโลกซึ่งเต็มด้วยความดำมืดของความบาป พระองค์ทรงเสด็จเปิดเผยถึงแสงสว่างแห่งความรัก- และที่ “จะสถิตอยู่กับเรา” ดังมีคำพยากรณ์เกี่ยวกับพระองค์ พระนามของพระองค์จะถูกเรียกว่า “อิมมานูเอล” (เอลเลน จี.ไว้ท์, ผู้พึงปรารถนาแห่งปวงชน, หน้า 19)

“ผลดีจะเกิดแก่แผ่นดินยูดาห์ หากกษัตริย์อาหัสจะต้อนรับข่าวสารจากสวรรค์ แต่พระองค์ทรงเลือกที่จะพึ่งพิงในวงแขนของเนื้อหนัง พระองค์มองหาการช่วยเหลือจากชาวต่างชาติที่ไม่เชื่อในพระเจ้า ด้วยความร้อนพระทัยทรงส่งทูตไปหา “ทิกลัท ปิเลเสอร์” กษัตริย์แห่งอัสซีเรีย ด้วยการถ่อมสุดๆ ว่า “ข้าพเจ้าเป็นผู้รับใช้ และเป็นบุตรของพระองค์ โปรดเสด็จมาช่วยข้าพระองค์จากเงื้อมมือของกษัตริย์ซีเรีย และพ้นจากเงื้อมมือของกษัตริย์แห่งอิสราเอล ซึ่งทั้งสองชาติร่วมเป็นพันธมิตรต่อต้านข้าพเจ้า (2 พงศ์กษัตริย์ 16:7) พร้อมกับการขอความช่วยเหลือกษัตริย์อาหัสได้ส่งของขวัญอันล้ำค่าจากท้องพระคลังของพระองค์ และคลังสมบัติของพระวิหารไปเป็นของกำนัลแก่กษัตริย์ ทิกลัท ปิเลเสอร์” (เอลเลน จี.ไว้ท์, ผู้เผยพระวจนะและกษัตริย์, หน้า 329)

**คำถามเพื่อการอภิปราย**:

`เมื่อคุณกำลังตัดสินใจบางอย่าง เป็นการเหมาะสมหรือไม่ที่จะทูลขอหมายสำคัญจากพระเจ้า และเป็นอันตรายหรือไม่ที่จะทำจนเป็นนิสัย`

`คุณตระหนักได้ไหมว่า ตนมีข้อจำกัดอะไรบ้างที่จะขอการช่วยเหลือจากคนอื่น`

`ตอลสตอย นักเขียนชาวรัสเซีย เขียนว่า “เมื่อมนุษย์ตระหนักว่าความตายคือจุดสิ้นสุดของทุกสิ่ง จึงไม่มีอะไรสำคัญกว่าการมีชีวิตอยู่อย่างไม่ประมาท” การที่เราได้ทราบว่า “พระเจ้าทรงสถิตอยู่กับเรา” เป็นคำตอบที่มีความสำคัญสำหรับประเด็นนี้อย่างไร`

**สรุปยอด**:

พระเจ้าทรงนำกษัตริย์อาหัส ผู้ไม่มีความเชื่อเข้าสู่สถานการณ์ ที่พระองค์จะต้องทำการตัดสินใจอันยากลำบาก คือเชื่อถ้อยคำของพระเจ้าผ่านผู้เผยพระวจนะหรือไม่ นี่เป็นคำถามที่เกิดขึ้น แม้พระเจ้าสัญญาว่าจะประทานหมายสำคัญให้กษัตริย์อาหัส กษัตริย์ก็ได้ปฏิเสธที่จะให้พระเจ้าทรงสาธิตถึงเหตุผล ว่าทำไมพระองค์จึงควรเชื่อในพระเจ้า แทนที่จะเลือกขอความช่วยเหลือจากกษัตริย์อัสซีเรียซึ่งเป็นกษัตริย์ต่างชาติที่ไม่เชื่อพระเจ้า