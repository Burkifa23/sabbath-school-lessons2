---
title: กษัตริย์สิ้นพระชนม์ ทรงพระเจริญ
date:  03/01/2021
---

`อิสยาห์ 6:1 กล่าวถึงการสิ้นพระชนม์ของกษัตริย์อุสซียาห์ อ่าน 2 พงศาวดารบทที่ 26 และตอบคำถามว่า การสิ้นพระชนม์ของกษัตริย์อุสซียาห์มีความสำคัญอย่างไร`

มุมมองเกี่ยวกับการสิ้นพระชนม์ของกษัตริย์มีดังนี้

1. แม้ว่ากษัตริย์อุสซียาห์จะครองราชย์ยาวนาน และนำชาติให้เจริญรุ่งเรือง“แต่เมื่อทรงเข้มแข็งแล้วพระ องค์ก็มีพระทัยผยองขึ้น จนทำให้เสื่อมลง”(2 พงศาวดาร 26:16) พระองค์พยายามจะเข้าไปเผาเครื่องหอมบนแท่นบูชาในพระวิหารของพระยาห์เวห์ ปุโรหิตขัดขวางพระองค์ เพราะพระองค์ไม่ได้รับสิทธิอำนาจให้ทำการ พระเจ้าทรงมอบสิทธิ์การทำหน้าที่นี้แก่พวกปุโรหิตซึ่งเป็นเชื้อสายของอาโรนเท่านั้น (2 พงศาวดาร 26:18) เมื่อกษัตริย์ถูกขัดขวาง พระองค์ทรงพระพิโรธไม่ยอมรับการตักเตือน ทันใดนั้นองค์พระผู้เป็นเจ้าทรงบันดาลให้เกิดโรคเรื้อนขึ้นพระนลาฎ (หน้าผาก) “และกษัตริย์อุสซียาห์ก็ทรงเป็นโรคเรื้อนจนถึงวันสิ้นพระชนม์ และทรงเป็นโรคเรื้อนก็ประทับในวังที่แยกไว้ต่างหาก เนื่องจากพระองค์ทรงถูกตัดออกจากพระนิเวศของพระยาห์เวห์แล้ว” (2 พงศาวดาร 26:21) ช่างน่าประหลาดใจที่อิสยาห์ได้เห็นพระมหากษัตริย์ผู้บริสุทธิ์ และเต็มไปด้วยสง่าราศี ผู้ทรงชนม์นิรันดร์นั่งในพระวิหารของพระองค์ในนิมิตของปีเดียวกันกับกษัตริย์ผู้เป็นมนุษย์ และมีมลทินได้สิ้นพระชนม์

2. มีความแตกต่างที่น่าสนใจอย่างยิ่งระหว่างกษัตริย์อุสซียาห์ และอิสยาห์ กษัตริย์อุสซียาห์ต้องการไปถึงความบริสุทธิ์ด้วยการทึกทักเอาเอง จากเหตุผลผิดๆ (ความหยิ่ง) และได้ลุแก่อำนาจประกอบพิธีซึ่งเป็นหน้าที่ของปุโรหิต ทำให้ท่านเป็นมลทิน ท่านจึงถูกตัดออกจากความบริสุทธิ์ ขณะที่ผู้เผยพระวจนะอิสยาห์ ยินยอมให้ความบริสุทธิ์ของพระเจ้าเข้าปกคลุมตัวท่าน ท่านถ่อมใจลงยอมรับในความอ่อนแอของตัวเอง และมีความปรารถนาความบริสุทธิ์ด้านศีลธรรมด้วย ซึ่งท่านได้รับสิ่งนั้น (อิสยาห์ 6:5-7) เหมือนคนเก็บภาษีในคำอุปมา ของพระเยซู เขาเดินจากไปพร้อมกับความบริสุทธิ์ (justified) “ส่วนคนเก็บภาษีนั้นยืนอยู่แต่ไกล ไม่ยอมแม้แต่แหงนหน้าดูฟ้า แต่ตีอกชกตัวกล่าวว่า ข้าแต่พระเจ้า ขอทรงเมตตาแก่ข้าพระองค์ผู้เป็นคนบาปเถิด เราบอกพวกท่านว่า คนนี้แหละเมื่อกลับลงไปถึงบ้านของตนก็ถูกนับว่าเป็นคนชอบธรรม” (ลูกา 18:13, 14)

3. มีความเหมือนกันอย่างน่าทึ่งระหว่างกษัตริย์อุสซียาห์ผู้กลายเป็นโรคเรื้อน และสภาพด้านศีลธรรมของประชากรของพระองค์ “ตั้งแต่ฝ่าเท้าถึงศีรษะไม่มีตรงไหนปรกติเลย ล้วนแต่ฟกช้ำ และเป็นรอยเฆี่ยน” (อิสยาห์ 1:6)

4. กษัตริย์อุสซียาห์สิ้นพระชนม์ประมาณ ปี 740 ก่อน ค.ศ. ซึ่งเป็นช่วงวิกฤติการณ์ขาดผู้นำในท่ามกลางประชากรของพระเจ้า นับเป็นช่วงเวลาเปราะบาง (vulnerable) ของช่วงการเปลี่ยนผ่านอำนาจ แต่ชาวยูดาห์ตกอยู่ในอันตรายใหญ่หลวงเพราะว่าจักรพรรดิ์ “ทิกแลธ-ไพเลเซอร์” (Tiglath-Pileser) ที่ 3 ได้ขึ้นสู้บัลลังก์ของอาณาจักรอัสซีเรียไม่กี่ปี ก่อนปี 745 ก่อน ค.ศ. และทันทีพระองค์ได้เริ่มออกไปทำสงคราม ซึ่งทำให้อาณาจักรของพระองค์มีอำนาจยิ่งใหญ่ไม่มีใครอาจเอาชนะได้ (invincible) ขณะเดียวกันได้คุกคามประเทศเสรีที่อยู่รอบอาณาจักรอัสซีเรียในตะวันออกใกล้ ช่วงเวลาแห่งวิกฤติการณ์เช่นนี้ พระเจ้าทรงหนุนใจอิสยาห์โดยแสดงให้ท่านเห็นว่า พระเจ้ายังทรงเป็นผู้ควบคุม

`อ่าน 2 พงศาวดาร 26:16 ในทางใดบ้างที่เราเผชิญกับความเป็นไปได้สำหรับสิ่งที่คล้ายกัน การที่เราพึ่งพิงไม้กางเขนช่วยปกป้องเราจากการตกลงไปในหลุมพรางได้อย่างไร`