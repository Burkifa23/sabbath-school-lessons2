---
title:  พระเยซูทรงเป็นพระบรมครู
date:  24/10/2020
---

### อ่านข้อพระคัมภีร์สำหรับบทเรียนสัปดาห์นี้
ฮีบรู 1:1-4; 2 โครินธ์ 4:1-6; ยอห์น 1:14, 18; ยอห์น 14:1-14; ฟีลิปปี 2:1-11; 2 โครินธ์  5:16-21

> <p>ข้อควรจำ</p>
> “เพราะว่าพระเจ้าผู้ตรัสว่า ให้ความสว่างส่องออกมาจากความมืด ทรงส่องสว่างเข้ามาในใจของเรา  เพื่อให้เรามีความสว่างแห่งความรู้ถึงพระสิริของพระเจ้า ที่ปรากฏบนพระพักตร์ของพระคริสต์”  (2 โครินธ์ 4:6)

บิลลี่ เกรแฮม เล่าเรื่องเมื่อเขาไปเยี่ยมเหล่าทหารที่บาดเจ็บในโรงพยาบาลสนาม ในการเยี่ยมวันนั้นมีนายพลของกองทัพอยู่ในกลุ่มของผู้ไปเยี่ยมด้วย  พลทหารหนุ่มนายหนึ่ง “บาดเจ็บมาก ทั้งขา แขน และแผ่นหลัง ต้องนอนคว่ำหน้าบนเตียงผ้าใบขาเหล็กซึ่งเป็นอุปกรณ์เฉพาะ นายแพทย์ที่ให้การรักษากระซิบที่ข้างหูของเกรแฮมว่า “ผมยังสงสัยว่าเมื่อแผลทั้งตัวหายดีแล้ว เขาจะสามารถเดินได้หรือเปล่า” ทหารหนุ่มคนนั้นเมื่อได้รับคำแนะนำว่านายพลทหารผู้บังคับบัญชาสูงสุดของเขาได้มาเยี่ยมด้วย พลทหารนายนั้นได้ขอร้องว่า “ท่านนายพลครับ...ผมต่อสู้เพื่อท่าน แต่ผมไม่เคยเห็นหน้าท่านเลย ขอให้ผมเห็นใบหน้าของท่านได้ไหมครับ” ทันทีนายพลย่อตัวลง แล้วนอนราบลงบนพื้นหงายหน้าขึ้นใต้เตียงผ้าใบที่ขึงบนโครงเหล็ก  ทำให้มองเห็นหน้าพลทหารที่บาดเจ็บได้พอดี พลทหารผู้บาดเจ็บ และนายพลทหารผู้บังคับบัญชาได้เริ่มพูดคุยกัน พลทหารบาดเจ็บคนนั้นมีท่าทางตื่นเต้นดีใจจนร้องไห้ออกมา เกรแฮมมองเห็นหยดน้ำตาจากใบหน้าพลทหารคนนั้น และน้ำตาหลายหยดได้ตกลงบนแก้มของนายพลทหารพอดี.....

ในช่วงเวลาที่พระเยซูทรงบังเกิด  ทารกนัอยมีรกติดสะดือมา มีคราบเลือดติดทั่วตัว พระบิดามองเห็นแล้วทรงให้การช่วยเหลือ เสมือนมนุษย์ร้องขอว่า “โอ พระบิดา ให้เราได้เห็นพระพักตร์ของพระองค์จะได้ไหม” ในการส่งพระบุตรของพระองค์มายังดาวเคราะห์ดวงนี้ พระบิดาได้ส่งพระบรมครูลงมาดำเนินพันธกิจ: เพื่อสำแดงพระพักตร์ของพระบิดาแก่มนุษยชาติ และนับตั้งแต่นั้นมา เราได้รับสิทธิพิเศษอันแสนอัศจรรย์ที่ได้มองเห็น “ความรู้ถึงพระสิริของพระเจ้า ที่ปรากฏบนพระพักตร์ของพระคริสต์”  (2 โครินธ์ 4:6)

ขณะที่เราเฝ้าดูพระบรมครูเสด็จลงมาตามแผนการไถ่ให้รอดของพระองค์บนโลก  เราสามารถเรียนรู้อะไรจากพระองค์"