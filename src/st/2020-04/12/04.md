---
title:  Nako ea Ho Ithuta tse Tlang Pele
date:  15/12/2020
---

Maiphihlelo a ho ea holimo le tlase le Molimo a Baiseraele a ne a nyallana haholo le kamoo ba neng ba nka Sabatha kateng. Molimo o ile a bona ho se khathalle ho boloka Sabatha ha bona e le letšoao la kamoo a senang bohlokoa kateng maphelong a bona (Jer. 17:19–27). Boinehelo bo nchafalitsoeng Sabatheng e n’e boetse e le karolo ea khutlisetso—letšoao la hore ntho tseo eleng tsa bohlokoa li nkuoa joalo. Esaia 58 e fana ka papiso e thahasellisang.

`Bala Esaia 58:1–14. Molimo O reng ho batho ba hae moo e bohlokoa le ho rona kajeno?`

Baiseraele ba ikentse balateli ba Molimo—khumamelong ea bona, ho itimeng lijo—empa kamoo ba phelang kateng ha ba qeta ho khumamela ho bontša hantle ba mpa ba iketsisa feela, ha ho na boinehelo ba ’nete melaong ea Molimo.

Esaia o tsoela pele ho supa seo Molimo A se lebelletseng bathong ba hae khaolong ea 58. Ha se phetho. Bala Esaia 58:13,14. Hobaneng Molimo a beha maikutlo Sabatheng qetellong ea khaolo ee? Moporofeta mona o sebelisa lipoleloana tse tšoanang le tse hlahang khaolong ena kaofela: “oa thibela maoto a hao ho etsa se ratoang ke uena;” oa se ee “ka tsela tsa hao” oa qoba “ho etsa se ratoang ke uena kapa oa buoa lipolelo tsa lefeela” ho lemosa moporofeta. Ka mantsoe a mang, Sabatha ha se nako ea ho etsa khumamelo e tloaelehileng, ea hore u inahanele ka ntho tsa hau u iphelele bophelo bo sa tlotliseng eo u mo khumamelang. Sabatha e tlameha ho ba tsatsi “la thabo” le “hlomphehang.” Maemong a boholo ba khaolo ena, Sabatha e mabapi le ho thaba le ho ithuta ka sepheo le semelo sa Molimo, e be u phela semelo seo le sepheo seo likamanong tse rona le ba bang. Ho tseba ho boloka Sabatha le ho khumamela ha hoa lekana. Thuto e tlameha ho tlisa phapang bophelong. Sabatha ke nako ea ho ithuta le ho phela ntho tse tlang pele bophelong.

`Na u natefeloa ke Sabatha? Ebang ho se joalo, u ka etsang ho fetola seo? Na u ithutile ho “hlompha” Sabatha? Buisanang ka se ka boleloang ke sena le le sehlopha. Buoang ka ntho tse ka etsahalang kahohle kamoo le ka khonang.`