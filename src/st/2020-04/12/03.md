---
title:  Nako ea Ho Sibolla Hape
date:  14/12/2020
---

Ha Moshe a ne a laeloa ho etella pele Baiseraele ho tsoa Egepeta, ho hlakile hore matšoeletšoele ana a ne a a se a sa tsebe hore ke bana ba Molimo. Ba hloka ho boela ba sibolla seo Molimo o leng sona, Molimo ea kopang hore ba mo khumamele ea ba fang litšepiso tse ngata tsa bokamoso bo makatsang. Sabatha e bohlokoa-hlokoa bakeng sa ho tlisa maiphihlelo a ho ithuta leetong leo la bona la ho sibolla bocha. E boetse ke letšoao le hlakileng lichabeng tse ling la likamano tse ikhethang pakeng tsa Molimo le sechaba sena. Maiphihlelo a manna a bontša tsela ea Molimo ea ho ruta Baiseraele.

`Ho Exoda 16:14–29, ke Lithuto life tseo Baiseraele ba ka ithutang tsona?`

Molimo O fana ka mohlolo oa manna bakeng sa Baiseraele, o ba fa a lekaneng tsatsi le leng feela. Haeba a ne a ba file ho feta moo, mohlomong ba ka be ba ile ba lebala hore na ke mang ea ba fepang. Ka hona, o ile a etsa mohlolo tsatsi le leng le leng, eaba ba bona kamoo Molimo a ba hlokomelang kateng. Ka Sabatha, leha ho le joalo, maemo a ne a fapane, joalokaha letsatsi le ne le tlameha ho fapana. Ho ne ho etsahala mehlolo e ’meli: lijo tse menahaneng habeli ka Labohlano, ’me lijo li ne li sa bole bosiu. Sena se ne se sia Sabatha e le nako ea ho sala ba makaletse Molimo eo eleng Molopolli oa bona le ho boela ba sibolla se boleloang ka ho ba batho ba Molimo.

Baiseraele ba ne ba lokela ho ja manna ana lemo tse 40 (Exoda. 16:35). Molimo O boetse o laela Moshe ho boloka homere ea manna ho hopotsa Baiseraele kamoo a ba fepileng kateng lehoatateng (Exoda. 16:32, 33). E n’e ka boela ea e ba sehopotso sa maiphihlelo a itseng a letsatsi la Sabatha. Ho boetse ho na le baka tse ling moo Molimo a ileng a bolella Baiseraele ka ho hlaka hore Sabatha e khethehile. Sabatha e n’e le tsela eo Molimo A thusang Baiseraele ho boela ba sibolla boleng ba bona le Molimo oa bona. Ba ile ba koptjoa ho hlonepha le ho boloka Sabatha e halalela, empa sena se ne se le mabapi le ho aha kutloisiso e tebileng ka semelo sa ’Mopi oa bona le ho aha likamano tsa mo shoelella tsšepisong ea hae.

`U buoa le lethineijara le utloang Sabatha “e bora.” O e boloka feela hobane Bibele le batsoali ba hae ba re a e boloke. U ka mo fa tlhahiso efe e ka mothusang ho boela a sibolla Sabatha e le maiphihlelo a matle bakeng sa hae?`