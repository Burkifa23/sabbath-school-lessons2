---
title:  Le se Lebale
date:  08/10/2020
---

Pele bana ba Iseraele ba ka kena lefatšeng la pallo, Moshe o ile a buoa le bona hape, a pheta ntho tse ntle tse Molimo a ba fetisitseng hara tsona, a ba laea hore ba se lebale tseo Molimo a ba etselitseng tsona. Ka mokhoa o mong Deuterenoma e ne’ le taba-tabelo le testamente ea Moshe. Leha e ngotsoe lilemo-lemo tse ngata tse fetileng, meetlong le maemong a fapaneng le a rona kajeno, metheo e fumanong moo e ntse e sebetsa le ho rona kajeno.

`Bala Deuterenoma 6. Ke sefe seo re ka ithutang sona khaolong ee ka metheo ea Thuto ea Bokreste? Ke sefe se tlamehang ho ba khubu ea sohle seo re se rutang, eseng baneng ba rona feela, empa le ho bohle ba sa tsebeng ka Molimo le ketso tsa hae tse kholo tsa pholoso? Litemo tse fumanoang litemaneng tsee ke life?`

Mesebetsi e babatsehang ea Molimo hara bona e ne e le khubu ea seo ba neng ba lokela ho se ruta bana ba bona. Hape, le kamoo temoso e neng e hlakile kateng ea hore ba se lebale seo Molimo a ba etselitseng sona. Ehlile, ebang batsoali ba ka bapala karolo ea pele e kholo ea ho keneyeletsa lithuto tsa Bibele maphelong a bana ba bona, le bona ba tla ba le boikarabello bo lekaneng ba ho hlophisa le ho lokisa maphelo a bona ka tsela eo ba tla ba le tsebo le nako e lekaneng ea ho ba le bana ba bona.

“Tichere ea ngoana ea pele ke ’m’e. Nakong eo a sa ntseng a sa tsebe letho ’me a hola ka sekhahla, thuto ea hae e matsohong a hae.”—Ellen G. White, Education, leq. 275. Ena ke nako ea bohlokoa eo batsoali ba sebeletsang bana ba bona ka lerato le litšepiso tsa Molimo. Ho behella nako e ikhethileng ka thoko bakeng sa ho ruta bohlale le litšepiso tsa Molimo ka bo uena baneng ba hau ho tla fetola lelapa la hau le melokong e tlang.

`Bala temana ena: “U tlo li rute bana ba hau, ’me u bue ka tsona, ha u lutse tlung ea hau, le ha o le tseleng u tsamaea, leha u ea robala leha u tsoha” (Deut. 6:7). Taba e boleloang moo ke efe, ’me e lokela ho re bolell’ang mabapi le kamoo ho leng bohlokoa kateng hore re lule re bolokile bonnete ba hore Molimo o teng, eseng feela baneng ba rona, empa le ho rona?`