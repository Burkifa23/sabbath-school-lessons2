---
title:  Hore le Atlehe
date:  13/10/2020
---

Hohle ka Bileng, re utloa ka litholoana tsa ho tseba—le ho—mamela molao oa Molimo.

`Bala Joshua 1:7, 8. Molimo o ne areng ho Joshua, ’me metheo e sebelisitsoeng moo e sebetsa ho rona joang kajeno?`

Molimo o bolella Joshua ha a kena Kanana: “Feela u iphe matla, u etse ka senna haholo, u hlokomele ho etsa ka molao ooohle oo Moshe, mohlanka oa ka a u laetseng oona. U seke oa o kheloha ho ea ka ho le letona, leha e le ho le letšehali, u tle u atlehe kahohle moo u eang teng” (Josh. 1:7). Taba ea katleho e le litholoana tsa ho mamela Molimo e ka bnahala e sa nyallane le kamo lefatše le hlalosang katleho kateng kajeno. Ba bangata ba lumela hore letšoao la katleho ke boqapi, bonoono le ho itjara. Ho atleha mosebetsing o itseng hangata ho kenyeletsa talenta e ikhethang le ho etsa ntho tse kotsi. Leha ho le jalo, mahlong a Molimo, katleho e hloka ntho tse fapaneng le tseo.

`Bala Tsenolo 12:17, Tsenolo 14:12, Baroma 1:5, Baroma 16:26, Jakobo 2:10–12. Litemana tsee li reng ho rona kajeno, malebana le ho mamela molao oa Molimo? Ke hore, leha e ba re sa pholosoe ka ho mamela molao oa Molimo, ke hobaneng ho le bohlokoa hore re o boloke?`

Testamente ea Khale, Tetamente e Ncha, selekane sa Khale, selekane se secha—ha se moo taba eleng teng: joaloka Bakreste ba lumelang Bibeleng re biletsa ho mamela molao oa Molimo. Ho tlola molao, ho tsejoang e le sebe, ho tlisa bohloko, tšotleho, le lefu la ka ho sa feleng. Ke mang ea e-so iponele kapa a ikoetlala ka boeena, litholoana tsa sebe, litla-morao tsa ho tlola molao oa Molimo? Hantle joalokaha Iseraele oa khale a ne a tla atleha h’a ka boloka molao oa Molimo (leha ba ne ntse ba hloka mohau hape-hape) le ho rona joalo kajeno. Ka hona, e le karolo ea thuto ea Bokreste, re lokela ho boloka molao oa Molimo e le khubu ea se boleloang ka ho phela ka tumelo le ho tšepa mohau oa Molimo.

`Maiphihlelo ao u bileng le oona ka litholoana tsa sebe ke afe? Ke sefe seo u ithutileng sona seo u ka se arolelanang le ba bang hore, mohlomong, ba se etse phoso tse tšoanang?`