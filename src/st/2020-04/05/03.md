---
title:  Ho Senola Ntate (Ntšetsopele)
date:  26/10/2020
---

Selelekeleng se sisimosang maikutlo sa evangeli ea hae (Johanne1:1–18), Johanne o buoa ka Jesu e le “Lentsoe” la Molimo le hlolang ka ho sa feleng. Seo Johanne a reng Jesu o sona, h’a se etse ka ho tšaba kapa ho li khutlela; taba tsena li etsoa ka sebete e bile li pharaletse haholo. Jesu o bile teng pele lefatše le theoa, haele hantle—ho tloha bosafeleng. Haele hantle, Jesu ke setho sa tlholeho (Johanne1:2, 3). Ke “leseli la batho bohle” (Johanne1:4), ’me joaloka Lentsoe le tlileng lefatšeng, o “bonesetsa batho bohle” (Johanne1:9).

`Ho ea Johanne, sephetho sa Kreste ea fetohang motho ke sefe? E le Lentsoe, ke leseli lefe leo a le tlisitseng? O na le matla afe a ho etsa joalo? Johanne 1:14, 18.`

“Leseli le hlahile nakong eo lefatše le neng le aparetsoe ke lefifi le letšo-letšo. . . . “Ho ne ho e na le tšepo e le ’ngoe feela bakeng sa batho . . . hore tsebo ea Molimo e khutlisetsoe lefatšeng. “Kreste o tlile ho khutlisetsa tsebo ena. O tlile ho tla lokisa tsebo ea leshano eo ba neng ba re ba tseba Molimo ba neng ba thetsitse batho ka eona. O tlile ho tla bontša tlhaho ea molao oa hae, ho hlahisa botle ba Molimo ka semelo sa hae.”—Ellen G. White, Education, maq. 74-76. Sohle seo Jesu a se entseng lefatšeng lena se ne se e na le sepheo se le seng: “Tšenolo ea Molimo bakeng sa ho phahamisa batho.”—Education, leq. 82.

`Jesu ka boeena o re, “ ‘Ea mponeng o bone Ntate’ ” (Johanne14:9). Jesu o ne a buoa taba ee neng kae? Hobaneng a ile a e buoa? Johanne 14:1–14.`

Motho o loana le qholotso ea ho makalla polelo ea Fillipi (Johanne14:8). Kamora lilemo lemo tsa ho ba haufi le Jesu, o ntse a fosa taba ea bohlokoa ea Molimo o fetohileng motho—hore Jesu o tlile ho tla bontša semelo sa Ntate. Mohlomong litichere le kajeno li ka khothatsoa ke taba ena ea hore e mong oa barutoana ba tichere e kholo o feitse hampe feela! Polelo ea Fillipi leha ho le joalo e rekotiloe, eseng hore re e nyatse, empa ho re fa monyetla oa hore re itlhahlobe. Ke nako e kae re tsamaea le Jesu? Na re utloisisa Jesu betere ho feta fillipi? “‘Ea mponeng o bone Ntate.’”