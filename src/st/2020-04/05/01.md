---
title:  Jesu e Le Tichere e Kholo
date:  24/10/2020
---

### Bakeng sa Thuto ea Beke ena Bala
Bahe. 1:1–4; 2 Bakor.4:1–6; Johanne1:14, 18; 14:1–14; Bafil. 2:1–11; 2 Bakor.5:16–21.

> <p>Temana ea Khopolo</p>
> “Hobane Molimo o kileng oa re: leseli le hlahe lefifing, ke oona o bonesitseng lipelong tsa rona, ho hlahisa leseli la khanya ea tsebo e bonahalang ho Jesu Kreste.” (2 Bakorinthe4:6).

Billy Graham o pheta pale ea mohla a etetseng masole moo a neng a sebetsa teng sepetlele tlasa boetapele ba bona. Lesole le leng le lemong tse tlase “le ne lele maqeba hona hoo le neng le paqame le shebisitse sefahleho fatše holima seile e behiloeng holima lempara le entsoeng ka tšepe.” Ngaka e ile ea hoesheletsa Graham, “ha ke kholoe hore u sa tla tseba ho tsamaea.” Lesole le ile la bitsa mookameli: : “Mohlomphehi . . . ke u loanetse, empa haho mohla nkileng ka u bona, na nka bona sefahleho sa hau?” Eaba molaoli o oa tla, a inamela mona moo monna enoa a paqameng, a buoa le lesole. Ha Graham a ntse a shebeletse, keleli ea theoha leihlong la lesole ea rothela lerameng la molaoli.

Nakong ea ho tsoaloa ha Jesu, batho ba ne ba rapaletse ba le maqeba a rothang mali, ba hloka pholiso e tsoang ho Molimo. Ekare batho ba ne ba lla, “Oho Molimo, na re ka bona sefahleho sa hau?” Ha a romela mora hae lefatšeng lena, Ntate o rometse tichere e kholo e nang le thomo: ho bontša batho sefahleho sa hae. Ho tloha nakong eo, esale re e na le melemo e babatsehang ea ho bona “tseba khanya ea Molimo o bonahalang ho Jesu Kreste” (2 Bakor.4:6).

Ha re shebella tichere e kholo ha e fetela lefatšeng, ke sefe seo e ka ithutang sona ho eena?