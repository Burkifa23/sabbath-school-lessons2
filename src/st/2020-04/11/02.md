---
title:  Mahlakore a Mangata a Mosebetsi
date:  06/12/2020
---

`“Ka hoo, ke lemohile hore haho letho le ka bang molemo ho bona, ha e se ho itumela le ho itumela le ho iketsetsa boiketlo ka tšiu tsa bophelo ba bona. Ke lemohile hape hore e re ha motho a e-ja lijo kapa a e-noa, le ho latsoa boiketlo ka mokhatala oohle oa hae, le teng e sa le neo ea Molimo” (Moeklesia 3:12, 13).`

“Mosebetsi”—ke lentsoe la batho ba khale ba li Anglo-Saxon le se nang mekhabiso. Le senoko se seng feela Senyesemaneng, empa hona le khonahalo ea hore le ka ba le meelelo e mengata. Re sebetsa ka baka la ho tlameha ho beha lijo tafoleng, ho lefa mekoloto, le ho boloka bonyanenyana bakeng sa nako tse thata. Hangata ho lahleheloa ke mosebetsi ho hobe ho feta ho sebetsa maemong a bosula. Mosebetsi o ka fa motho ho ikutloa a le motlotlo. Mosebetsi ke tsela e tloaelehileng ea ho araba potso, “u etsa’ng?” Boholo ba batho ba pencheneng bo tsoela pele ho etsa mesebetsi ea nakoana-ha feela ba ntse ba e na le matla, ba lefshoa kapa e le baithaopi. Mosebetsi o fana ka lebaka la ho tsoha hoseng ho hong le ho hong. Efa lethineja mosebetsi, o fokotsa palo ea likebekoa.

`Bala Genese 3:19. Boemo moo ke bo fe, ’me e reng ho rona ka lehlakore le leng la mosebetsi, bonyane ho ba bang?`

Re sa lebeletse, mosebetsi o fanoeng pele ho hooa oa fetoha kamora ho oa. Mona re bona lehlakore le leng la mosebetsi. Ho ba bang, mosebetsi o bolela feela ntho’e boima e borang, e tla qetella ka lefu. Ba sebetsa mesebetsing eo ba sa e rateng, ba tšepa hore ba tla ea pencheneng ba sa ntsane ba phetse hantle. Ho ba bang, mosebetsi o ka ba oa nka bophelo ba motho, e ba khubu ea ho phela hoa hae, le tsohle tseo eleng mohloli oa tsohle tse etsang motho a ikutloe e le motho. Ha ba se mosebetsing, batho bana ba ikutloa ba e na le khatello ea maikutlo kapa ba sa ikutloe hantle, ba sa tseba na ba ka etsang kapa ba ea kae. Ha ba le pencheneng, ba ka theoha ’meleng le kelellong, ’me hangata ba shoa pele ho nako. Bakreste ba lokela ho tseba ho sebetsa ka mokhoa oa Molimo. Mosebetsi ha se feela ntho’e tlisang chelete. Motho ke ntho’e fetang mohiruoa. Ha o utloisisoa hantle, mosebetsi oa hau ke sethala sa boevangeli, ho bonahatsa likamano tsa hau le Morena. Karolo ea msebetsi oa tichere ke ho thusa barutoana ho fumana mosebetsi oo litsebo tsa bona le lithahasello tseo ba li fuoeng ke Molimo li kopanang le lefatše.

`U etsa’ng? Ke hore, u etsa’ng ka bophelo ba hau, u ka tlotlisa Molimo ka eona betere joang?`