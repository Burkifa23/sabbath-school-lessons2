---
title:  Ka Moea le ka ’Nete
date:  10/11/2020
---

E ’ngoe ea ketsahalo tse hlollang tsa kamoo Jesu a neng a sebeletsa meea e robehileng Testameneteng e Ncha e fumaneha paleng ea Hae le mosali selibeng.

`Bala Johanne 4:7–26. Jesu o reng ho eena ka khumamelo? Haele hantle, ba qeteletse ba fihlile tabeng ea khumamelo joang?`

Leha a ile a leka ho fetola moqoqo ka ho buoa ka khumamelo, Jesu o ile a sebelisa maqiti a hae ho re fa linnete tse babatsehang malebana le khumamelo le seo e se kenyelelitseng. Mohlomong se bohlokoa bakeng sa sepheo sa rona mona, ke seo a se buileng ho Johanne 4:24: “Molimo ke Moea, ba o rapelang, e ka khona ba rapele ka moea le ka ’nete.” Khumamelo ea ’nete ea Morena e tlameha ho ba “ka moea” ke hore, e tlameha ho thomeha leratong la Molimo, maiphihlelong a ho mo tseba ka bo uena. “Bolimeli bo tsoang ho Molimo ke bona feela bo isang ho Molimo. Ele hore re mo sebeletse hantle, re tlameha ho tsoaloa ka moea o Halalelang. Sena se tla hloekisa pelo se nchafatse kelello, ho re fa bokhoni bo bocha ba ho tseba le ho rata Molimo. Se tla re fa mamelo ea boikhethelo melaong eohle ea hae. Hona ke khumamelo ea ’nete. Ke tholoana ea mosebetsi oa Moea O Halalelang.”—Ellen G. White, The Desire of Ages, leq. 189.

Ka mokhoa o tšoanang, khumamelo e tlameha ho etsoa “ka ’nete.” Re tlameha ho ba le tsebo e nepahetseng ka Molimo, ka seo a leng sona le seo a se hlokang ho rona. Ka mantsoe a mang, thuto le eona e ea kenella. (ho utloahala hakae, mohlala, ho tseba hore re khumamela Molimo ea sa cheseng batho ka ho sa feleng liheleng).

Ka hona, mona re bona ntho tse peli khumamelong: maiphihlelo a tsoang ho tsebeng le ho mamela Molimo, le linnete tseo re li senoletsoeng ka Molimo. Moea ntle le ’nete o ka tlisa tumelo-’motoana e thehiloeng maikutlong eseng ho eng kapa eng, ’me e fefoleloang ke moea feela. Ho fapana le hona, ’nete e senang moea e ka isa bophelong bo feela. Ka hona, re li hloka li le peli.

`U ka leka ho ruta motho ho khumamela “ka ’nete le ka moea” joang? Ke maemong afe moo motho a ka hlokang ho toboketsoe ho e ’ngoe hoo feta e ’ngoe?`