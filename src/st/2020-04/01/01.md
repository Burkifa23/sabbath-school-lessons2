---
title:  Thuto Serapeng Sa Edene
date:  26/09/2020
---

### Bakeng sa Thuto ea Beke ena Bala
Gen. 2:7–23; Gen 3:1–6; 2 Petr. 1:3–11; 2 Petr. 2:1–17; Bahe. 13:7, 17, 24.

> <p>Temana ea Khopolo</p>
> “Bona, Molimo O phahamile ka matla a oona; na moruti o teng ea kang Oona?” (Jobo 36:22).

Bongata ba baithuti ba Bibele bo tseba pale ea Genese 1 -3 le baphetoa ba eona: Molimo, Adama, Eva, manyeloi, le noha. Sebaka ke serapa se setle paradeising e bitsoang “Edene.” Moralo oa eona o bonahala o latellisa liketsahalo hantle. Molimo O oa hlola. Molimo O laela Adama le Eva. Adama le Eva ba etsa sebe. Adama le eva ba lelekoa Edeneng. Leha ho le joalo, ho shebela likhaolo tse qalang Genese haufi, haholo-holo ka mahlo a thuto, ho ka tlisa chalimeho e fapaneng baphetoeng, sebaka le nako, le paleng.

“Leano la thuto le thomehileng qalong ea lefatše le ne le lokela ho ba lona bathong bohle le melokong eohle. E le tlhaloso ea metheo ea lona, sekolo seo eleng mohlala se ile sa theoa Edeneng, lehaeng la batsoali ba rona ba pele. Serapa sa Edene e ne e le phapusi ea thuto, tlhaho e ne e le buka ea thuto, ’Mopi ka bo-Eena e ne e le tichere, ‘me batsoali ba batho bohle e ne e le barutoana.”—Ellen G. White, Education, leq. 20.

Morena e ne e le mothehi, mosuoe-hlooho, le tichere ea sekolo sena sa pele. Empa joaloka ha re tseba, Adama le Eva ba ikhethela tichere e ’ngoe eaba ba ithuta lithuto tse fosahetseng. Ho ile hoa etsahala joang, hobaneng, le hore na ke sefe seo re ka ithutang sona ketsahalong ena ea pele-pele ea thuto e ka re thusang kajeno?