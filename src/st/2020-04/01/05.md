---
title:  Ho Fumana Se Neng Se Lahlehile
date:  30/09/2020
---

Ha Adama le Eva ba khetha ho latela molaetsa oa noha, hara tse ling tsa litla-morao tse ngata, ba ile ba tobana le ho lelekoa ka phapusing ea Molimo ea ho rutela. Nahana ka se ileng sa lahlehela Adama le Eva ka lebaka la sebe sa bona. Ha re ka utloisisa ho oa ha bona, re ka utloisisa sepheo sa thuto bakeng sa rona mehleng ena betere. Ho sa natsoe ho lelekoa ha bona, bophelo lefatšeng le silafetseng bo ile ba tlisa sepheo se secha sa thuto.

Haeba thuto pele ho ho-oa e n’e e tsela ea Molimo ea ho tloaelana le Adama le Eva, ho ba ruta semelo sa hae, botle ba hae, le lerato la hae, joale kamora ho oa thuto e tlameha ho sebeletsa ho thusa motho ho tseba ntho tseo, le ho boela e bopa setšoantšo sa Molimo ka ho rona. Ho fapana le ho tlosoa botenng ba Molimo ka nama, bana ba Molimo ba ntse ba ka mo tseba, molemo oa hae, le lerato la hae. Ka thapelo, bosebeletsi le ho ithuta Lentsoe la hae, re ka atamela haufi le Molimo oa rona joaloka haAdama le eva ba ne ba etsa Edeneng.

Litaba tse monate ke hore ka lebaka la Jesu, le leano la topollo, ha se hore sohle se lahlehile. Re na le tšepo ea topollo le ho khutlisetsoa. Ka hona boholo ba thuto ea Bokreste bo tlameha ho supisa barutoana ho Jesu le seo a se entseng bakeng sa rona le ho khutlisetsoa hoo a re fang hona.

`Bala 2 Petrose 1:3–11. U shebile sohle se ileng sa lahleha ha batho ba tloha serapeng, litemana tsena li tlisa khothatso e kholo e bontšang hore se sengata se ka boelang se khutla hape. Petrose o re re lokela ho etsa eng hore re batlane le khutlisetso ea setšoantšo sa Molimo maphelong a rona?`

Ka Jesu, re fuoe “tsohle malebana le bophelo le bo-Molimo”. Tšepiso e kaakang! Tse ling tsa ntho tseo e kaba ke life? Ha honang, Petrose o re fa lethathamo la tsona: tumelo, kelello, tsebo, boitšoaro, mamello, joalo-joalo. Hape, hlokomela, tsebo ke e ’ngoe ea ntho tseo Petrose a li bolelang. Ka hona, taba ena, e re isa tabeng ea thuto. Thuto ea ‘nete e isa tsebong ea ‘nete, tsebo ea Kreste, ‘me ka hona ha re na ho tšoana le eena feela, re ka boela ra arolelana tsebo eo re nang le eona ka eena le ba bang.

`Nahana motsotsoana ka taba ea hore sefate se neng se thibetsoe ho jeoa e ne e le sefate sa “tsebo ea botle le bobe.” See se lokela ho re bolella’ng mabapi le hore na hobaneng tsebo e se tsebo eohle e ntle? Re tseba phapang ea tsebo e ntle le e mpe joang?`