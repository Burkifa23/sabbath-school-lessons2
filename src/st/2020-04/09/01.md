---
title:  Kereke le Thuto
date:  21/11/2020
---

### Bakeng sa Thuto ea Beke ena Bala
Luka 10:30–37, Matt. 5:14–16, Luka 4:18–23, Jer. 29:13, Matt. 7:7, 1 Bathess.2:6–8.

> <p>Temana ea Khopolo</p>
> “Le hona ha rea ka ra batla poko ho batho, leha e le ho lona, le hae le ho ba bang; leha re ne re lokela ho ipeha boholo, ka hobane re baapostola ba Kreste. Empa re bile mosa hara lona, joaloka moanyisi ha a hlokomela bana ba hae ka lerato. Ka mokhoa o joalo, ka baka la ho le rata, re le elelitse hore re tla le nea evangeli ea Molimo feela, empa le eona meea ea rona, ka hobane le le baratuoa ba rona ruri” (1 Bathesalonika 2:6–8).

Ho tloha mehleng ea pele-pele ha ba tšepahalang ba khobokana ho khumamela Molimo—masinagogeng, malapeng, le likerekeng—Bibele e bontša batho bao, ka boithuto ba bona ba Mangolo le ka khumamelo ea bona, ba nyoretsoeng ho tseba Molimo le ho utloisisa thato ea hae maphelong a bona. Hape Bibele e boetse e lutse e pheta-pheta hore kereke ke sebaka seo lipuisano tsa sebele tse hlokehang li tlamehang ho etsetsoa teng, le moo batho ba ka holang tsebong ea bona ea Molimo le thato ea hae maphelong a bona. Ka nako tse ling re tšaba ho botsa lipotso. Leha ho le joalo, ka Bibeleng, re lula re bona hore lipotso li ne li sebelisoa ho etsa hore batho ba utloisise Molimo betere. Ka tsela e tšoanang, lipale lia sebelisoa ka Bibeleng ho etsetsa batho menyetla ho nahana ka boinehelo ba bona. Jesu o ne a tsepamisitse maikutlo mofuteng ona oa thuto ha a ruta barutuoa le balateli ba hae. Haeba kereke e tla ba sebaka sa thuto, e tlameha ho fana ka sebaka sa lipuisano tse hlakileng. Hantle joalokaha re lula re bolelloa sekolong, “ha hona potso e se nang kelello,” re tlameha ho fana ka tikoloho e bolokehileng ka kerekeng hore motho e mong le e mong a hole mohaung le kutloisisong ea Molimo le leano la hae ka maphelo a rona.