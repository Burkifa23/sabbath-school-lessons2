---
title:  Að læra hvert frá öðru
date:  26/11/2020
---

`Lestu 1Þess 2.6-8. Hvað er Páll að tala um sem við gætum endurspeglað í skólum okkar og söfnuðum og ættum að gera?`

Í ljósi þess að við stöndum andspænis upplausn samfélagsins í þjóðfélaginu þá lifum við á tímum þegar hugmynd Biblíunnar um söfnuðinn hefur aldrei verið jafn mikilvæg. Í Matt 18.20 lesum við: „Því að hvar sem tveir eða þrír eru saman komnir í mínu nafni þar er ég mitt á meðal þeirra.“ Hugmynd Nýja testamentisins um söfnuðinn og samfélagið mótaðist fyrst og fremst á heimilum hinna trúuðu. Þar kom fólk saman í litlum hópum, bað og söng saman, hafði kvöldmáltíð, lærði orð Jesú og deildi þeim hvert með öðru.

Þessir tilbeiðsluhópar urðu síðan fyrstu safnaðarskólarnir þar sem nýir meðlimir kynntust Biblíunni og nýja lífinu í Jesú. Orð Páls í Róm 12.2 þar sem hann segir: „Fylgið ekki háttsemi þessa heims. Látið heldur umbreytast með hinu nýja hugarfari,“ gefa til kynna að söfnuðurinn hafi tekið þessa menntun alvarlega.

Þessir fyrstu trúskiptingar komust fljótt að því að best er að lifa í samræmi við fagnaðarerindið í samfélaginu. Þar höfum við ástæðu til að syngja hærra, biðja innilegar og auðsýna meiri umhyggju og samúð. Þegar við heyrum aðra tala um gæsku Guðs gerum við okkur grein fyrir því hve góður hann hefur verið við okkur. Þegar við heyrum um baráttu annarra og sársauka gerum við okkur grein fyrir hvernig hann hefur læknað okkur og við finnum til nýrrar löngunar að vera verkfæri náðar hans og lækningar.

Í texta þessa dags heldur Páll því fram að fagnaðarerindi Guðs sé okkur allt: Máttur krossins, upprisa Drottins, fyrirheitið um endurkomu hans. Það voru í rauninni engin betri tíðindi í öllum heiminum og Páll gaf sig algjörlega á vald þeirrar áskorunar að deila fyrst og fremst frásögninni um Jesú af heilum hug.

Páll bendir hér á að besta leiðin til að skilja boðskap fagnaðarerindisins og reyna hann sé með því að deila lífsreynslunni með öðrum. Við megum ekki gleyma því að fólk fylgist náið með okkur til að sjá hvort líf okkar gefi mynd af boðskap náðarinnar sem er að finna í Biblíunni.

`Hugleiddu vandlega líf þitt. Hvers konar vitni ert þú fyrir þá sem umhverfis þig eru?`