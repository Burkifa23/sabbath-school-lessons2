---
title:  Kölluð til að lifa sem ljós
date:  23/11/2020
---

Hvert sem við lítum virðist reikistjarnan okkar vera að vinna gegn sjálfri sér þar sem hún skiptir ljósi fyrir myrkur. En myrkrið er jafnvel nær okkur þegar við virðum fyrir okkur reynslu okkar í þessum erfiða og krefjandi heimi. Við skiljum einnig skelfingar þessa lífs þegar við berjumst við sjúkdóma, verðum fyrir ástvinamissi, sjáum fjölskyldur bíða lægri hlut vegna skilnaða og við berjumst við að fá botn í margt af því illa sem herjar á þjóðfélag okkar og menningu.

En mitt í þessu andlega gjaldþroti og andlega myrkri, mitt í ytri og innri skarkala heyrum við orð Jesú til okkar:

`„Þér eruð ljós heimsins. Borg, sem á fjalli stendur, fær ekki dulist. Ekki kveikja menn heldur ljós og setja það undir mæliker heldur á ljósastiku og þá lýsir það öllum í húsinu. Þannig lýsi ljós yðar meðal mannanna að þeir sjái góð verk yðar og vegsami föður yðar sem er á himnum“ (Matt 5.14-16). Hvað kenna þessi vers okkur um hvernig við ættum að lifa og hvernig við sem kristnir einstaklingar höfum mótandi áhrif á viðhorf annarra til Guðs?`

Hvernig ætli áheyrendur Jesú hafi skilið þessi orð hans þar sem þeir sátu í brennandi sólarhita þennan dag við Galíleuvatnið? Þeir sem hlýddu á orð hans könnuðust vel við ljós og myrkur og höfðu margt að óttast við myrkrið. Þeir lifðu undir hersetu Rómverja í hernumdu þjóðfélagi sem þrátt fyrir að hafa hvorki síma né tölvur og veraldarvef var að mörgu leyti jafn mikilvirkt og okkar eigið og að ýmsu leyti meira ógnvekjandi.

Rómverjarnir voru alls staðar nærstaddir og minntu mannfjöldann í fjallshlíðinni á að þeir sem vildu endilega skapa vandræði myndu fljótt verða leiddir til pyndara og þaðan til nakins dauðdaga á rómverskum krossi.

Jesús kallaði aftur á móti menn til að lifa sem ljós, vera miskunnsamir, hjartahreinir og friðflytjendur. Kristileg menntun verður því að fela í sér fræðslu fyrir nemendur okkar um að vera ljós í heiminum og velja réttilega til að opinbera raunveruleika Guðs og gæsku til annarra.

`Hvernig getum við beint athygli annarra að raunveruleika Guðs og gæsku?`