---
title:  Sönn kristileg menntun
date:  22/11/2020
---

Saga er sögð af rabbína sem horfði á syfjuð augu ungu mannanna sem sátu í kennslustofunni og sagði: „Nemendur, hvernig getum við vitað hvenær nóttin er á enda og dagurinn er byrjaður?“

Ýmsir nemendanna lyftu varfærnislega upp hendinni. Einn þeirra spurði: „Rabbí, er það þegar þú getur greint mismuninn á fíkjutré og olívutré?“

„Nei.“

Annar nemandi lyfti hendinni: „Rabbí, er það þegar hægt er að greina milli geitar og kindar?“

Eftir að hafa hlustað á margvísleg svör sagði rabbíninn: „Nemendur góðir, við getum vitað hvenær nóttin er á enda og dagur runninn þegar við getum horft á andlit sem við höfum aldrei séð áður og gert okkur grein fyrir því að það sé andlit bróður eða systur. Þangað til skiptir ekki máli hve bjartur dagurinn er, það er enn nótt.“

`Lestu Lúk 10.30-37. Hvað var það sem Jesús vildi beina athyglinni að í þessari frásögn? Hvað segir það okkur um hvað verður að vera þáttur í allri sannri kristilegri menntun?`

Sem Sjöunda-dags aðventistar höfum við verið blessuð með gnægð af ljósi varðandi kenningar og sannleika (t.d. ástand mannsins í dauðanum, hvíldardaginn, 1844 og dóminn, deiluna miklu) sem jafnvel meirihluti hins kristna heims skilur ekki enn. En hversu mikilvæg sem þessi sannindi eru þá gagna þau lítið ef við erum ekki vingjarnleg í garð annarra, erum fordómafull í garð annarra og leyfum menningar- og félagslegum hleypidómum umhverfis okkar að fá okkur til að umgangast aðra eins og þeir væru okkur óæðri.

Sönn kristileg menntun verður að minnsta kosti að hefja okkur upp yfir þessa mannlegu bresti svo að við getum séð aðra eins og Jesús sér þá: Einstaklinga sem hann bar syndirnar fyrir á krossinum og dó, einstaklinga sem hann greiddi ómælt verð fyrir. Ef við lyftum krossinum upp eins og við eigum að gera munum við sjá gildi sérhvers manns og, ef allt væri eins best væri á væri kosið, koma fram við þá eins og þeir eiga skilið í ljósi gildismats Guðs. Kristileg menntun verður að fela það í sér, annars á hún ekki rétt á því að kallast „kristin.“

`Hvaða fordóma er að finna í menningarumhverfi þínu sem þér ber að hefja þig yfir?`