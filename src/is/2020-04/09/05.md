---
title:  Að leita sannleikans
date:  25/11/2020
---

Albert Einstein, sem oft er talinn vera faðir nútíma eðlisfræði, skrifaði eitt sinn: „Það er mikilvægt að hætta ekki að spyrja. Forvitnin á sinn eigin tilverurétt. Það er ekki hægt að komast hjá því að fyllast óttablandinni lotningu þegar við hugleiðum leyndardóma eilífðarinnar, lífsins og undraverða samsetningu raunveruleikans. Það nægir ef við reynum að skilja þó ekki sé nema smábrot af þessum leyndarmáli dag hvern. Glötum aldrei heilagri forvitni.“

`Við lifum í leyndardómsfullum heimi, er ekki svo? Nútíma vísindi hafa opnað fyrir okkur ótrúlegan margbreytileika á flestum tilverusviðum. Ef það er svo í efnislega heiminum hvað þá með andleg málefni?`

Hvað segja eftirfarandi textar okkur um leitina að sannleika og leit eftir svörum? Jer 29.13; Matt 7.7; Post 17.26, 27; Slm 25.5; Jóh 16.13; Jóh 17.17.

Biblían er full af frásögnum um forvitið fólk líkt og okkur, menn og konur sem hafa spurningar, fólk sem er óttaslegið, hefur von og fögnuð, fólk sem á sinn máta er að leita sannleikans, leita svara við erfiðustu spurningum lífsins.

„Allt hefur hann gert hagfellt á sínum tíma, jafnvel eilífðina hefur hann lagt í brjóst þeirra en maðurinn fær ekki skilið að fullu það verk sem Guð vinnur“ (Préd 3.11). Hvað á Salómon við með þessum orðum? Sumar erlendar þýðingar tala um „tilfinningu fyrir því sem liðið er og framtíðinni“ í stað hugtaksins „eilífð.“ Það þýðir að við mennirnir getum hugleitt „stórar spurningar“ varðandi lífið og tilveruna almennt.

En það er einmitt á þessu sviði að ritningin gegnir svo miðlægu hlutverki. Hver erum við? Hvers vegna erum við hér? Hvernig ættum við að lifa lífi okkar? Hvað gerist þegar við deyjum? Hvers vegna er hið illa og þjáningar í heiminum? Þeir sem leita sannleikans hafa spurt þessara spurninga allt frá upphafi sögunnar. Hvílík forréttindi það eru og hvílík ábyrgð að geta hjálpað þessum leitendum að finna a.m.k. einhver svör við spurningum sínum. Kristileg menntun felst einmitt í því að benda fólki á þessi svör sem eru að finna í orði Guðs.

`Hvers vegna verður ritningin að gegna lykilhlutverki í að svara hinum „stóru spurningum“ lífsins?`