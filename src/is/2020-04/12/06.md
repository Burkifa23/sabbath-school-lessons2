---
title:  Tími fyrir samfélag
date:  17/12/2020
---

Jesús gaf lærisveinum sínum fordæmi um vikulega sókn í samkunduhúsið. Eftir upprisu hans héldu þeir uppteknum hætti ásamt öðrum fylgjendum Jesú. Samkunduhúsið varð einn megin vettvangur postulanna til að vekja máls á upprisunni og hvíldardagurinn gaf samfélaginu tækifæri til að safnast saman og læra. Jesús var jú Messías Gyðinganna, sá sem sagt var fyrir um í Gamla testamentinu sem lesið var í samkunduhúsinu á hverjum hvíldardegi. Hinir trúuðu gátu vart fundið betri stað til að kynna Jesú en einmitt samkunduhúsið, einkum þegar þeir voru að vitna fyrir Gyðingum og öðrum sem „óttuðust Guð“ (Post 13.16, 26).

`Líttu á eftirfarandi texta. Hvað segja þeir okkur um það hvernig fylgjendur Jesú báru vitni á opinberum stöðum? Taktu eftir hvar þeir voru staddir og við hverja þeir töluðu, hvað þeir sögðu og hver var árangurinn: Post 13.14-45; Post 16.13, 14; Post 17.1-5; Post 18.4.`

Vitnisburður postulanna var bæði persónulegur og byggður á ritningunni. Páll fjallaði um sögu Ísraels allt frá dögum feðranna (Post 13.17) í Egyptalandi og rakti síðan sögu þeirra frá landnámi þeirra allt til dómaranna, konunganna og Davíðs, en þaðan tók hann áheyrendur sínar beint til Jesú.

Páll og aðrir sýndu einnig fram á hvernig best mætti skilja persónulega reynslu þeirra og skilning í ljósi ritninganna. Þeir gáfu upplýsingar, ræddu málin og rökræddu þau. Þessi samsetning persónulegs vitnisburðar og vitnisburðar ritningarinnar í prédikunum, kennslu og umræðum var mjög áhrifamikil. Textar Biblíunnar sýna fram á að sumir af trúarleiðtogunum voru öfundsjúkir yfir valdi postulanna og þeim áhrifamætti sem þeir höfðu yfir fólkinu, jafnt Gyðingum sem heiðnum.

Söfnuður Sjöunda-dags aðventista er einnig þekktur fyrir að færa fram hvetjandi vitnisburði og ritskýringar í formi prédikana og kennslu. Samsetningin sem býður upp á hvíldardagsskóla, guðsþjónustu og aðrar hvíldardagssamkomur (t.d. ungmennasamkomur) er góður grundvöllur fyrir menntunarþátt tilbeiðslu þeirra. Þó svo þörf sé fyrir annarskonar lærdómsreynslu þá er þetta mikilvægur þáttur í menntunarhlutverki hvíldardagsins.