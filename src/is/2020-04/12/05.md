---
title:  Tími til að finna jafnvægi
date:  16/12/2020
---

Jesús virti lögmál Guðs og hafði það í heiðri (Matt 5.17, 18). En samtímis véfengdi hann einnig túlkun trúarleiðtoganna á lögmálinu. En engin áskorun hans var meira ögrandi fyrir ráðandi leiðtoga kerfisins en hvernig hann kaus að halda hvíldardaginn. Samkunduhúsin misstu ekki tækifærið að nota hvíldardaginn í kennsluskyni. Þá var lögmálið16 lesið og túlkað án afláts. Farísearnir og fræðimennirnir þekktu bókstaf lögmálsins. En Jesús gekk mikið lengra er hann kenndi fylgjendum sínum í hvíldardags-kennslu sinni.

`Lestu Matt 12.1-13 og Lúk 13.10-17. Hvað var Jesús að kenna samtímafólki sínu og okkur í dag með þessu?`

Deilurnar sem risu upp vegna þess að Jesús læknaði á hvíldardegi leiddu til mikilvægra andlegra umræðna um eðli syndarinnar, tilgang hvíldardagsins, samband Jesú og föðurins og hvers eðlis vald Jesú væri.

Afstaða Jesú til hvíldardagsins kemur vel fram í minnistextanum þessa viku: „Og Jesús sagði við þá: „Hvíldardagurinn varð til mannsins vegna og eigi maðurinn vegna hvíldardagsins. Því er Mannssonurinn einnig Drottinn hvíldardagsins“ (Mrk 2.27, 28). Hann vildi leggja áherslu á að hvíldardagurinn ætti ekki að vera byrði. Hann var skapaður til að gefa mönnum tækifæri til að læra um eðli Guðs sem „skapaði“ hvíldardaginn og læra af reynslunni sem fæst við að meta sköpunarverk hans.

Með því að vekja spurningar með atferli sínu knýr Jesús lærisveina sína, leiðtoga Gyðinganna og mannfjöldann til að hugsa dýpra um ritninguna og hvaða merkingu trú þeirra og Guð hefðu. Það er auðvelt að verða svo upptekin af reglum og reglugerðum, sem eru ekki endilega slæmar í sjálfum sér en geta orðið að takmarki fremur en leið að markinu, en markmiðið ætti að vera þekking á eðli þess Guðs sem við þjónum. Það leiðir aftur á móti til trúfastrar hlýðni við hann sem byggist á trausti okkar til verðleika réttlætis Krists fyrir okkur.

`Hvernig heldur þú hvíldardaginn? Byggist það á því að gera ekki þetta eða hitt fremur en að vera tími til að hvílast í Drottni og þekkja hann betur? Ef svo er, hvernig getur þú breytt því þannig að þú hljótir meira af því sem Guð hafði í huga fyrir þig?`

---

<sup>16</sup> Þ.e. Lögmál Móse = Mósebækurnar (Þýð.).