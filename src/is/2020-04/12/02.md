---
title:  Stórkostlegur dagur
date:  13/12/2020
---

Á ýmsum tímum hafa verið gerðar tilraunir til að breyta hrynjanda sjö-daga vikunnar. T.d. ákvað franska þjóðþingið að innleiða svokallað „uppreisnartímatal“ árið 1793. Hrynjandi vikunnar breyttist þannig að hverjum mánuði var skipt í þrjár „tugavikur “ (hver „vika“ með tíu daga). Hver tíundi dagur skyldi vera dagur hvíldar í stað hefðbundins sunnudags. Allir kirkjulegir hátíðisdagar voru felldir niður og í stað þeirra komu dagar lýðræðisins. Annað sem ýtti undir þessa breytingu var e.t.v. að auka vinnuafköst þar sem nú var ekki dagur hvíldar eftir sex daga vinnu heldur eftir níu vinnudaga. Þeir sem stóðu að baki þessarar breytingar lærðu samt óþægilega lexíu og vegna andstöðu fólksins var „tugavikan“ afnumin í 1802 og sjö-daga vikan innleidd á ný.

`Lestu 1Mós 1 – 2 og hugleiddu hvernig fyrsti hvíldardagurinn (1Mós 2.1-3) tengir saman fyrri sköpunarsöguna og þá síðari þegar allt verður endurskapað. Hvernig hjálpa niðurstöður þínar þér að skilja hvað felst í því að Guð blessaði hvíldardaginn og helgaði hann?`

Ímyndaðu þér að þú sért Adam eða Eva á fyrsta hvíldardeginum. Hann er fyrsti heili dagurinn í lífi þínu, fyrsti dagurinn með maka þínum og fyrsti dagurinn með Guði. Hvílíkur menntadagur! Þú byrjar að læra um þann Guð sem gat skapað slíka fegurð. Þú fyllist aðdáunar þegar þú sérð fíl eitt augnablik og síðan lítinn frosk það næsta sem eru alveg einstakir hvor fyrir sig. Þú brosir þegar þú sérð tilburði gíraffans eða vísundarins. Þú fellur í stafi yfir fjölbreytni lita og forma, heillast af samstillingu mismunandi hljóða. Þú nýtur fjölbreytileikans í dásamlegu bragði og ilmi og hefur yndi af að kanna dásemdir mismunandi samsetninga. En það sem er best af öllu er það sem þú lærir um mikilvæga þætti í persónutengslum, eins og ábyrgð, umhyggju og kærleika. Þú finnur þá í sambandi þínu við skaparann og þú byrjar að iðka þá með öðrum sköpuðum verum.

Fyrsti hvíldardagurinn getur ekki hafa verið hlutlaus reynsla fyrir Adam og Evu. Hann gaf þeim tækifæri til að beina athygli sinni að skaparanum og því sem hann hafði skapað. Hann gaf þeim tækifæri til að fyllast undrun.

`Gerðu lista yfir þau tækifæri sem Adam og Eva höfðu til menntunar þennan fyrsta hvíldardag. Hvert þeirra mundi hafa gildi enn í dag þó svo í öðru formi væri? Hvernig gæti það auðgað hvíldardagsreynslu þína?`