---
title:  Hvað hefur forgang?
date:  15/12/2020
---

Skin-og-skúra-reynsla Ísraelsmanna með Guði var nátengd afstöðu þeirra til hvíldardagsins. Guð sá að tregða þeirra til að virða hvíldardaginn var merki um að Guð skipti ekki máli í lífi þeirra (Jer 17.19-27). Endurnýjuð hollusta við hvíldardaginn var einnig þáttur í endurreisninni, merki um að forgangsröðin var rétt. Í Jes 58 má finna athyglisverðan samanburð andstæðna.

`Lestu Jes 58.1-14. Hvað segir Guð fólki sínu í þessum versum sem er einnig viðeigandi í dag?`

Ísraelsmenn komu fram sem fylgjendur Guðs í tilbeiðslu sinni og föstu, en lífsmáti þeirra sýndi að rétt hegðun þeirra væri aðeins á yfirborðinu. Það vottaði ekki fyrir undirgefni hjartans undir lögmál Guðs. Jesaja 56 – 58 er framsett innan ramma hvíldardagsins (Jes 56.1, 2 og 58.13, 14). Í báðum tilvikum er hvíldardagurinn framsettur í tengslum við félagslegar og réttar athafnir.

Síðar í sögu gyðingdómsins leituðust menn við að draga fram fögnuð hvíldardagsins. Það var gert að skyldu að þvo andlit sitt, hendur og fætur í volgu vatni fyrir byrjun hvíldardagsins. Ljós voru tendruð hvíldardeginum til heiðurs og íklæddir fallegum fötum áttu menn að ganga til móts við hvíldardaginn með gleði líkt og til móts við konung eða brúðkaupsgöngu. Auk þess áttu menn að neyta þriggja veislumáltíða og borða marga góða ávexti og síðan fá sér miðdagsblund (ef það var eitthvað sem þeir gerðu vanalega). Aftur á móti var bannað að fasta á þeim degi.

Það er samt ekki öll sagan. Lestu Jes 58.13, 14. Hvers vegna beinir Guð athygli okkar að hvíldardeginum í lok kaflans? Spámaðurinn notar orðalag sem finnst annars staðar í kaflanum: Okkur ber að varast að gera það sem okkur geðjast að, fara ekki eigin leiðir og sinna ekki hugðarefnum okkar og tala ekki innantóm orð. Með öðrum orðum þá er hvíldardagurinn ekki tími til að sækja hefðbundna tilbeiðslu og jafnframt að hugsa um eigin hugðarefni og lifa þannig lífi sem er í engu sambandi við tilbeiðslu. Hvíldardagurinn á að vera virtur fagnaðardagur. Í samhengi kaflans hefur hvíldardagurinn með það að gera að hafa yndi af að læra um eðli Guðs og áform og láta síðan líf okkar opinbera það eðli og áform í samskiptum okkar við aðra. Það er ekki nóg að fara í gegnum „form“ hvíldardagshelgihalds og tilbeiðslu. Það sem við lærum verður að hafa mótandi áhrif á lífið. Hvíldardagurinn er tími til að læra um hvað hefur forgang og ástunda það.

Biblían gerir eitt ljóst: Hvíldardagurinn er gjöf Guðs til okkar mannanna sem á að skapa tilfinningu fagnaðar. Þess vegna ber okkur að nota daginn þannig að hann auki á gleði okkar yfir Drottni.

`Er hvíldardagurinn þér fagnaðardagur? Ef svo er ekki, hvað gætir þú gert til að breyta því? Hefur þú lært að heiðra hvíldardaginn?`