---
title:  Tími til enduruppgötvunar
date:  14/12/2020
---

Þegar Móse var beðinn um að leiða Ísraelsfólkið út úr Egyptalandi er greinilegt að fjöldinn hafði glatað viðhorfi sínu sem börn Guðs. Það þurfti að endurlæra hver sá Guð er sem bauð því að tilbiðja hann og gaf því svo mörg fyrirheit um undraverða framtíð. Hvíldardagurinn er þungamiðja þeirrar lærdómsreynslu enduruppgötvunar þess. Hann var einnig greinilegt merki fyrir aðrar þjóðir um hið sérstaka samband milli Guðs og þessarar þjóðar. Manna-reynslan dregur saman fræðslu Guðs til Ísraelsþjóðarinnar.

`Hvaða lexíur fyrir Ísraelsþjóðina er að finna í 2Mós 16.14-29?`

Með manna-kraftaverkinu sá Guð Ísraelsmönnum fyrir nægum mat dag hvern. Hefði hann gefið þeim meira kynnu þeir að gleyma hver var framfærandi þeirra. Þess vegna gerði hann kraftaverk fyrir þá dag hvern og þeir sáu umhyggju Guðs. En á hvíldardögum voru kringumstæðurnar aðrar á sama hátt og dagurinn átti að vera sérstakur. Tvö kraftaverk áttu sér stað: Tvöfaldur matarskammtur var gefinn á föstudeginum og maturinn skemmdist ekki yfir nóttina. Það gaf Ísraelsmönnum tækifæri á hvíldardeginum til að undrast yfir þeim Guði sem hafði frelsað þá og komast aftur að því hvaða þýðingu það hafði að vera fólk Guðs.

Ísraelsmenn neyttu þessa manna í 40 ár (2Mós 16.35). Guð bauð einnig Móse að fylla gómermál af því og varðveita það til að minna Ísraelsmenn á hvernig Guð hafði fært þeim mat í eyðimörkinni (2Mós 16.32, 33). Það minnti einnig á hina sérstöku hvíldardagsreynslu. Guð minnti Ísraelsmenn einnig á sérstöðu hvíldardagsins við önnur tækifæri.

Guð notaði einnig hvíldardaginn til að hjálpa Ísraelsmönnum að átta sig aftur á því hverjir þeir voru og hver Guð var. Hann bauð þeim að hlýða og halda hvíldardaginn heilagan til þess að öðlast dýpri skilning á eðli skaparans og byggja upp varanleg tengsl á grundvelli fyrirheita.

`Þú ert að tala við táning sem finnst hvíldardagurinn dauflegur. Hann heldur hvíldardaginn einungis vegna þess að Biblían og foreldrar hans segja að hann verði að gera það. Hvaða uppástungur mundir þú gefa honum til að hjálpa honum að líta á hvíldardaginn sem jákvæða reynslu sem hann gæti lært af?`