---
title:  Hjáguðadýrkun í menntuninni
date:  12/11/2020
---

Ísraelsþjóðin var umkringd af mjög „trúuðu“ fólki, fólki sem var svo ákaft að tilbiðja guði sína og blíðka að það fórnaði þeim jafnvel börnum sínum. Það er sannarlega trúarákafi.

Þar af leiðandi var sönn tilbeiðsla hins sanna Guðs mikilvægur liður í að vernda Hebreana frá því að verða flæktir í þá hjáguðadýrkun og fölsku tilbeiðslu sem var allt umhverfis þá. En þrátt fyrir fjölda viðvarana féllu þeir fyrir þeim hjáguðaiðkunum sem þeir höfðu sérstaklega verið varaðir við.

Hvernig er það með okkur í dag? Hvers vegna ætli tilbeiðsla hins sanna Guðs, þar sem við rifjum upp allt sem hann hefur gert fyrir okkur, sé svo mikilvæg einkum þegar við stöndum andspænis hættum hjáguðadýrkunar nútímans?

`Lestu Mrk 7.1-13. Hvaða meginreglur finnum við í 7. – 9. versinu sem gætu átt við í dag í tengslum við kristilega menntun og hættuna á falskenningum sem komnar eru frá heiminum og gætu haft neikvæð áhrif á trúariðkun okkar?`

Margar af helstu hugmyndum heimsins byggjast á natúralísku viðhorfi. Margar námsgreinar eru rannsakaðar frá því sjónarhorni sem leiðir til þess að það sem kennt er verður í andstöðu við Biblíuna. Við freistumst til að heillast af staðhæfingum og fræðikenningum sem hafa verið nýttar. Við höfum einnig tilhneigingu til að dýrka mikla hugsuði eins og heimspekinga, vísindamenn og stærðfræðinga sem hafa einkarétt á þessum hugmyndum. Vandamálið er að oft eru þessar hugmyndir í andstöðu við ritninguna en vegna þess að þær eru almennt viðurkenndar og taldar sannar reyna menn að fella þær inn í kristilega menntun. En við getum einungis gert það með því að slaka til á trúnni sem oft felur í sér afbökun og rangfærslu á ritningunni til þess að reyna að láta hana vera í samræmi við núgildandi hugmyndir.

`Hverjar eru sumar þær vinsælu hugmyndir sem stangast á við ritninguna og hvernig getum við sem söfnuður varið okkur gegn því að taka þær inn í menntakerfi okkar?`