---
title:  Í anda og sannleika
date:  10/11/2020
---

Frásögnin um Jesú og konuna við brunninn er ein undursamlegasta frásögnin í Nýja testamentinu um það hvernig Jesús sinnti þörfum niðurbrotinna einstaklinga.

`Lestu Jóh 4.7-26. Hvað segir Jesús konunni um tilbeiðslu? Hvernig snerist tal þeirra að tilbeiðslu?`

Þó svo konan reyndi að breyta umræðuefninu með því að fara að tala um tilbeiðslu notaði Jesús bragð hennar til að gefa okkur nokkur djúp sannindi um tilbeiðslu og hvað felst í henni. Ef til vill er það mikilvægast fyrir okkur sem hann sagði í Jóh 4.24: „Guð er andi og þeir sem tilbiðja hann eiga að tilbiðja hann í anda og sannleika.“

Sönn tilbeiðsla Drottins verður að vera í anda,“ þ.e.a.s. hún verður að eiga rætur sínar í elsku Guðs, reynslunni af að þekkja hann persónulega. „Þau trúarbrögð, sem frá Guði koma, eru þau einu sem leiða til Guðs. Til þess að þjóna honum réttilega verðum við að fæðast af hinum guðlega anda. Það mun hreinsa hjartað og endurnýja hugarfarið og gefa okkur nýjan hæfileika til að þekkja Guð og elska hann. Það mun gera okkur fús að hlýða öllum boðum hans. Þetta er hin sanna tilbeiðsla. Hún er ávöxtur starfs heilags anda“ (ÞA, bls. 128).

Jafnframt því verður tilbeiðslan að vera „í sannleika.“ Við verðum að hafa rétta þekkingu á Guði, hver hann er og hvers hann væntir af okkur. Með öðrum orðum þá felur hún einnig í sér kennisetningu. (Hversu mikilvægt er það ekki að vita t.d. að við tilbiðjum Guð sem brennir ekki fólk um alla eilífð).

Við sjáum hér tvo þætti tilbeiðslunnar: Annars vegar er sú reynsla sem fæst við að þekkja Guð og hlýða honum og hins vegar sá sannleikur um Guð sem okkur er birtur. Andi án sannleika getur leitt til yfirborðskenndrar væmni sem byggir meira á breytilegum tilfinningum en nokkru öðru. Sannleikur án anda getur aftur á móti leitt til lífvana formstefnu. Þar af leiðandi þörfnumst við beggja.

`Hvernig mundir þú leitast við að kenna einhverjum að tilbiðja „í anda og sannleika“? Undir hvaða kringumstæðum kynni einhver að þarfnast meiri áherslu á annanhvorn þáttinn?`