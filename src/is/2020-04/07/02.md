---
title:  Allir tilbiðja eitthvað
date:  08/11/2020
---

Það er eitthvað innbyggt í okkur, eitthvað sem Guð fléttaði í okkur en syndin afbakaði eins og allt annað: löngunin til að tilbiðja. Í upphafi átti maðurinn að tilbiðja þann einasta sem var maklegur tilbeiðslu: Drottin okkar og skapara. En allt þetta gjörbreyttist eftir syndafallið.

Það er staðreynd að við öll tilbiðjum eitthvað eða einhvern. Það hjálpar okkur að skilja hvers vegna maðurinn hefur iðkað tilbeiðslu gegnum aldirnar og jafnvel enn í dag. Í Egyptalandi til forna tilbáðu margir faraó, í öðrum löndum og á öðrum tíma tilbáðu menn fiskastyttur, marghöfða guði og önnur goð. Enn aðrir tilbáðu sól, tungl og stjörnur.

Í dag eru flestir of forframaðir til að lúta frammi fyrir styttu af froski, en það þýðir samt ekki að jafnvel veraldlegir menn tilbiðji ekki eitthvað: peninga, völd, kynlíf, sig sjálfa, poppstjörnur, leikara, stjórnmálamenn. Það sem við elskum mest, það sem við beinum mestri athygli okkar að, það sem líf okkar snýst um, það er það sem við tilbiðjum. Og veraldlegi rithöfundurinn David Foster Wallace varar okkur við að tilbiðja það sem rangt er því að á endanum muni það „gleypa okkur lifandi.“

`Hvað kennir frásögnin í Dan 3 okkur um mikilvægi sannrar tilbeiðslu?`

Gyðingadrengirnir þrír tóku augsýnilega annað boðorðið (2Mós 20.4-6) jafn alvarlega og Guð hafði ætlast til. Það var hluti af boðorðunum tíu ásamt banni við manndrápi og ráni. Rétt tilbeiðsla er svo mikilvæg að hún verður miðlæg í málefnum hinna síðustu daga, rétt fyrir endurkomu Krists. Þess vegna verður kristileg menntun að fjalla um tilbeiðslu: Hvað er tilbeiðsla, hvernig fer hún fram, hvers vegna er hún mikilvæg og hvern tilbiðjum við?

`Lestu Opb 14.6-12. Hvað kenna þessi vers okkur um miðlægni tilbeiðslunnar í lokaátökunum fyrir endurkomu Krists?`