---
title:  Fegurð heilagleikans
date:  11/11/2020
---

`Lestu 1Kro 16.1-36 og reyndu að gera þér mynd af því sem er að gerast. Virkar það sem alvörugefið og óttalegt í þínum augum eða fagnandi og gleðiríkt? Að hvaða leyti gæti það verið blanda af hvoru tveggja? Hvað getum við lært af þessari lýsingu um tilbeiðslu og hvernig við ættum að kenna hana og jafnvel reyna í lífi okkar?`

„Davíð skipaði Levíta til þjónustu frammi fyrir örk Drottins til þess að lofa, þakka og vegsama Drottin, Guð Ísraels“ (1Kro 16.4). Tilbeiðslustaðurinn var tjaldbúðin þar sem Guð hafði dvalið meðal Ísraelsþjóðarinnar og þar sem frelsunaráformið hafði verið opinberað þeim. Jesús og frelsunaráformið verða því að vera miðlæg í tilbeiðslunni og fræðslunni, en hvort tveggja hafði verið boðað í helgidómsþjónustunni. Allt annað sem Guð hefur gert fyrir okkur verðskuldar lof og tilbeiðslu en það hefur enga þýðingu án vonarinnar um eilíft líf sem okkur býðst fyrir fórnardauða Krists sem staðgengils okkar á krossinum.

Taktu einnig eftir áherslunni á útbreiðslu í textanum – allur heimurinn átti að læra um Guð Ísraels (sjá m.a. 1Kro 16.8, 14, 23, 28).

Líttu á 1Kro 16.29: „Tignið Drottin, heiðrið nafn hans, berið fram fórnargjafir, komið fyrir auglit hans, tilbiðjið Drottin í helgum skrúða.“ Hvað gæti falist í hugtakinu „í helgum skrúða“6?

Hugsaðu fyrst um hve syndin er ljót, skaðleg og niðurlægjandi. Það er líka erfitt fyrir okkur í dag að gera okkur í hugarlund hve niðurlægjandi tilbeiðsluiðkanir nágrannaþjóða Ísraels voru, iðkanir sem víða fólu í sér barnsfórnir. Það gefur án efa til kynna hvernig það fólk var sem ástundaði slíkt.

Ísrael átti aftur á móti að vera heilög þjóð, aðgreind frá ljótum venjum nágrannaþjóðanna. Hún átti að vera heilög í hjarta sínu og huga en það fyllti tilbeiðslu þeirra merkingu og fegurð frammi fyrir Guði. Hvað eftir annað kvörtuðu spámenn Gamla testamentisins sáran yfir fólkinu sem tilbað Drottin á sama tíma og það var niðursokkið í spillingu og hjörtu þess voru honum víðs fjarri.

---

<sup>6</sup> Margar enskar þýðingar hafa „í fegurð heilagleikans“? (Þýð.)