---
title:  Kenndu þau börnum þínum
date:  09/11/2020
---

Sálmarnir í Gamla testamentinu gegndu miklu hlutverki í trúarlífi Ísraelsmanna til forna. Þeir voru lesnir upp eða sungnir, oft við hljóðfæraleik, á tilbeiðslustundum, einkum við almennar guðsþjónustur eins og tíðkaðist á tíma Gamla testamentisins. Ísrael vann saman sem samfélag og þannig tilbáðu þeir einnig saman.

Sálmarnir eru kvæði eða ljóð. Á hebresku kallast þeir tehillím sem þýðir „lofsöngvar.“ Þegar við syngjum Guði lof erum við að tilbiðja Drottin, hvað annað sem við gerum auk þess.

`Lestu Slm 78.1-17. Hver er meginboðskapur þessa sálms og hvernig fellur hann inn í það sem felst í menntun og tilbeiðslu?`

Boðskapurinn í Slm 78 einkennist af vissri einbeitni. Í 2. versinu nefnir Asaf að hann muni „mæla fram gátur frá fornum tíðum“ (1981). Orðið „gátur“ gefur ekki til kynna getgátur um forna atburði heldur að sumt frá fornri tíð kunni að vera okkur óljóst í dag. En það sem verið er að leggja áherslu á er að hvað annað sem menntun Ísraelsmanna fól í sér þá fól hún í sér að kenna börnunum frásagnir um það sem Drottinn hafði gert fyrir hina útvöldu þjóð sína.

Í þessum sálmi, sem er næstlengsti sálmurinn í Biblíunni, er rakin saga Ísraels allt frá upphafi þjóðarinnar í Egyptalandi, þróun hennar á tíma Davíðs konungs og allt til falls norðurríkisins. Hann lýsir því þegar Guð valdi Ísrael, hvernig hann leiðbeindi henni en að lokum hafnaði. Asaf lýsir ítarlega reynslu hennar af kærleika Guðs, ósk hennar um frelsun, óteljandi undraverkum, miskunn Guðs og því hvernig Guð var ávallt reiðubúinn að byrja upp á nýtt. Þessir atburðir eru einskonar boð til þjóðarinnar um að öðlast samskonar reynslu með Guði og flétta hana inn í guðsdýrkun sína.

Líttu á Slm 78.6-17. Hverjar voru þær sérstöku lexíur sem átti að kenna börnunum? Hvert var lokamarkmið þeirrar menntunar?

`Meðal þess sem menntunin átti að sjá börnunum fyrir var kennsla í að treysta Guði og halda boð hans. Hvernig endurspeglar Opb 14.12 sömu hugmynd í dag?`