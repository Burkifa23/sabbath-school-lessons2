---
title:  Að ykkur megi vegna vel
date:  13/10/2020
---

Biblían er full af frásögnum um ávöxtinn af að þekkja lögmál Guðs og hlýða því.

`Lestu Jós 1.7, 8. Hvað var Drottinn að segja Jósúa og á hvern hátt eiga þær meginreglur, sem þar koma fram, við okkur í dag?`

Þegar Jósúa var að fara inn í Kanaansland sagði Drottinn við hann: „Vertu aðeins djarfur og hughraustur. Gættu þess að framfylgja nákvæmlega lögunum sem Móse, þjónn minn, setti ykkur. Víktu hvorki til hægri né vinstri frá þeim svo að þér vegni vel hvert sem þú ferð“ (Jós 1.7).

Hugmyndin um velgengni sem aukaafurð hlýðninnar kann að virðast vera andstæð því hvernig velgengni er mæld í dag. Á okkar tímum eru margir sem telja að einkenni velgengni sé nýbreytni, hugvit og sjálfstæði. Og til þess að ganga vel á sviði sérstaks iðnaðar þurfi oft að hafa einstakan hæfileika og vera reiðubúinn að taka áhættu.

En í Guðs augum byggir velgengni á algjörlega öðrum grundvelli.

`Lestu Opb 12.17; Opb 14.12; Róm 1.5; Róm 16.26; Jak 2.10-12. Hvað segja þessi vers okkur í dag um hlýðni við lögmál Guðs? Hvers vegna er svo mikilvægt að hlýða því þó svo við frelsumst ekki fyrir að hlýða því?`

Engu máli skiptir hvort um er að ræða Gamla testamentið eða það Nýja, Gamla sáttmálann eða þann Nýja. Allir sem eru kristnir eru kallaðir til hlýðni við lögmál Guðs. Lögmálsbrot, sem við þekkjum einnig sem synd, getur leitt til sársauka, þjáninga og eilífs dauða. Hver hefur ekki kynnst því eða reynt hverjar afleiðingar syndarinnar eru, afleiðingar þess að brjóta gegn lögmáli Guðs? Á sama hátt og Ísrael til forna mundi vegna vel fyrir hlýðni þeirra við lögmál Guðs (jafnvel þó þeir þörfnuðust einnig náðar) þá er það ekkert frábrugðið í dag. Þess vegna er það nauðsynlegur þáttur í kristilegri menntun að hafa lögmál Guðs miðlægt í því að lifa fyrir trú og treysta náð Guðs.

`Hver hefur verið reynsla þín af afleiðingum syndarinnar? Hvað hefur þú lært sem þú gætir deilt með öðrum svo að þeim verði e.t.v. ekki á sömu mistök?`