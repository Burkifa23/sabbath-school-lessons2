---
title:  Barátta hinna löghlýðnu
date:  14/10/2020
---

Það er mikill ávinningur að fylgja lögmáli Guðs eins og kom í ljós meðal lýðsins sem Guð veitti brautargengi. Jósúa fór náið eftir fyrirmælum Guðs og hann leiddi Ísraelsmenn vel. Hvað eftir annað sagði Drottinn við þá að þeim mundi vegna vel ef þeir hlýddu lögmálinu.

`Lestu 2Kron 31.20, 21. Hverjar voru meginástæðurnar fyrir velgengni Hiskía konungs?`

Þessi kafli lýsir afnámi hjáguðadýrkunar í Júda á stjórnarárum Hiskía konungs (716-687 f.Kr.) ásamt viðleitni hans að koma aftur á reglubundinni starfsemi helgidómsins í Jerúsalem. sem honum og tókst.

Á hvaða menntunarvettvangi sem við kunnum að vera verðum við að leggja áherslu á mikilvægi hlýðninnar. En nemendur okkar eru engir kjánar. Fyrr eða síðar munu þeir taka eftir þeirri bláköldu staðreynd að sumir eru trúfastir, elskulegir og hlýðnir en samt verða þeir einnig fyrir alvarlegum skakkaföllum. Hvernig útskýrum við það?

Staðreyndin er sú að við getum það ekki. Við lifum í heimi syndar og ógæfu, heimi þar sem deilan mikla geisar og ekkert okkar er ónæmt fyrir því. Þar til hin fullkomna nýja jörð er orðin að veruleika og hinu illa verið útrýmt verður mörgum spurningum ósvarað og margir atburðir ráðgáta. Þess vegna verðum við að treysta gæsku Guðs og trúfesti.

`Hvað kenna þessir textar okkur um þetta flókna mál? Mrk 6.25-27; Job 1 - 2; 2Kor 11.23-29.`

Það er engin spurning að góðu og trúföstu fólki, löghlýðnu fólki, hefur ekki alltaf vegnað vel, a.m.k. ekki samkvæmt skilningi heimsins á velgengni. Og það gæti í raun verið hluti af svarinu við þessari erfiðu spurningu, spurningu sem án efa kemur upp þegar við leitumst við að kenna mikilvægi lögmálsins. Spurningin er þessi: „Hvað er eiginlega „velgengni“ að okkar mati?“ Hvað sagði sálmaskáldið? „Heldur vildi ég standa við þröskuldinn í húsi Guðs míns en dveljast í tjöldum óguðlegra“ (Slm 84.11). Það er enginn vafi að samkvæmt mælikvarða heimsins vegnar þeim ekki alltaf vel sem eru Guði trúir og hlýða lögmáli hans, að minnsta kosti ekki ennþá. Við gerum nemendum okkar engan greiða ef við höldum öðru fram.

`Lestu Heb11.13-16. Hvernig hjálpa þessi vers okkur að skilja hvers vegna þeir sem eru trúfastir þjást samt í þessu lífi?`