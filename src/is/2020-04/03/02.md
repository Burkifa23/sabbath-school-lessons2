---
title:  Að elska Guð og óttast hann
date:  11/10/2020
---

Fimmta Mósebók inniheldur lokaorð Móse til Ísraelsþjóðarinnar áður en ný kynslóð mundi ganga inn í fyrirheitna landið. En áður en það ætti sér stað hafði hann greinilegar leiðbeiningar til hennar.

`Lestu 5Mós 31.9-13. Hvað felst í því að óttast Drottin?`

Þegar Guð gaf Ísrael lögmál sitt var það ekki af handahófi. Hann gerði allar mögulegar ráðstafanir til þess að lögmál hans gleymdist ekki. Það sýnir að Guð er þolgóður kennari. Hann kennir og endurtekur, sendir spámenn og notar þjóna sína til að miðla boðskap sínum. Og hann gerði það hvað eftir annað. Er ekki mikill hluti Gamla testamentisins um það hvernig Guð leitaðist stöðugt við að kenna fólki sínu að fylgja vegi lífsins?

Taktu eftir hvernig Móse leggur áherslu á mikilvægi þess að komandi kynslóðir læri lögmálið. Móse bendir á að það sé tvíþætt. Fyrst munu börnin heyra lögmálið og síðan munu þau „læra að óttast Drottin Guð yðar“ (5Mós 31.13).

Fyrst munu þau heyra og síðan læra þau að óttast Guð. Með öðrum orðum, það að læra lögmálið gengur út frá því að óttinn sé ekki bein afleiðing af því að þekkja lögmálið. Það verður að læra að óttast Guð. Móse gefur til kynna að þekking og ótti séu ferli en ekki bein afleiðing hvort af öðru.

En hvað felst í því að „óttast Guð“ þegar fólk er jafnframt hvatt til að „elska Drottin, Guð þinn, af öllu hjarta þínu, allri sálu þinni og af öllum mætti þínum“ (5Mós 6.5). Að óttast Guð er ekki það sama og að vera hrædd við hann heldur að viðurkenna mátt hans og mikilleika. Við getum e.t.v. líkt því við hvernig barn elskar og óttast góðan föður sinn, föður sem opinberar elsku sína og umhyggju með því að segja meiningu sína og meina það sem hann segir. Slíkur faðir lætur þig taka afleiðingunum af því sem þú gerir rangt. Það er rétt að okkur ber bæði að elska og og óttast Guð á sama tíma. Það er ekki mótsögn. Því meir sem við lærum um Guð þeim mun meira munum við elska hann vegna gæsku hans. En jafnframt því að við kynnumst Guði betur munum við einnig óttast hann meira vegna þess að við sjáum hve heilagur og réttlátur hann er og hve syndug og óréttlát við erum og það er aðeins fyrir óverðskuldaða náð að okkur er ekki eytt.

`Hvernig skilur þú hvað felst í því að elska og óttast Guð á sama tíma?`