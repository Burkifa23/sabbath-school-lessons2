---
title:  Jesús, fordæmi okkar
date:  15/10/2020
---

Jesús Kristur, sonur Guðs, er sá einasti sem hefur lifað lífi sínu sem maður í fullkominni hlýðni við föðurinn, í fullkominni hlýðni við lögmál Guðs. Hann gerði það til þess að vera ekki einungis staðgengill okkar heldur einnig fyrirmynd okkar.

`Lestu eftirfarandi texta: Lúk 2.51, 52; Fil 2.8; Heb 5.8; Jóh 8.28, 29. Hvernig minna þeir okkur á hlýðni Krists allt sitt líf?`

Ef til vill orðaði Jóhannes það best þegar hann sagði: „Þeim sem segist vera í honum ber sjálfum að breyta eins og Jesús Kristur breytti“ (1Jóh 2.6). Þegar við beinum sjónum okkar að lífi Krists og starfi hann hér á jörðu er auðvelt að sjá hvernig hann þóknaðist föður sínum með hlýðni sinni. Kristur uppfyllti spádóma og hann hélt tryggð við lögmál Guðs allt sitt líf hér á jörð.

Á sama hátt og Guð bauð Móse að skrifa niður lögmál hans svo að það gæti verið vitni fyrir Ísrael var Kristur lifandi vitni fyrir postula sína og lærisveina, syndara jafnt sem helga menn. Því er það svo að í stað þess að hafa aðeins einhverjar reglur að fara eftir höfum við einnig fordæmi mannsins Jesú sem við getum fylgt.

Hvaða betra fordæmi getum við sem kennarar haft sem við getum boðið nemendunum en fyrirmynd Jesú og hvernig hann hlýddi föður sínum?

„Hin svokallaða trú á Krist, sem sögð er geta leyst menn undan hlýðniskyldunni við Guð, er engin trú, heldur ofdirfska. „Því að af náð eruð þér hólpnir orðnir fyrir trú.“ En „trúin [er] dauð í sjálfri sér, vanti hana verkin“ (Ef 2.8; Jak 2.17). Jesús sagði þetta um sjálfan sig áður en hann kom til jarðarinnar: „Að gjöra vilja þinn, Guð minn, er mér yndi, og lögmál þitt er hið innra í mér“ (Slm 40.9). Og rétt áður en hann steig aftur upp til himna gaf hann þessa yfirlýsingu: „Ég hef haldið boðorð föður míns og er stöðugur í elsku hans“ (Jóh 15.10), Í Biblíunni segir svo: „Og á því vitum vér, að vér þekkjum hann, ef vér höldum boðorð hans… . Þeim sem segist vera stöðugur í honum, honum ber sjálfum að breyta eins og hann breytti“ (1Jóh 2.3-6). (VK, bls. 72).

`Hvað getum við gert til þess að fylgja betur fordæmi Krists á öllum sviðum lífs okkar og þannig verið betri kennarar annarra? Hvers vegna tala athafnir okkar mikið hærra en orð okkar?`