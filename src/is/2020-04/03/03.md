---
title:  Vitni gegn þér
date:  12/10/2020
---

Þegar Móse vissi að hann mundi brátt deyja gerði hann sér fulla grein fyrir kringumstæðunum eftir dauða sinn. Hann vissi að eftir brottför hans mundu Ísraelsmenn ganga inn í fyrirheitna landið, Kanaan. Hann vissi einnig að þeir mundu verða uppreisnargjarnir þegar þeir næðu fram til hins langþráða ákvörðunarstaðar.

`Lestu 5Mós 31.14-27. Hvaða undirbúning gerði Móse fyrir dauða sinn? Hvað var megin áhyggjuefni hans og hvernig sneri hann sér í þeim málum?`

Móse talar eins og kennari sem er að þjálfa varakennara. Hann veit að nemendur hans hafa hegðað sér ósæmilega í návist hans í kennslustofunni og honum dettur ekki í hug að halda að þeir muni ekki sýna mótþróa þegar hann er fjarri. Hann sagði Levítunum sem báru sáttmálsörkina að setja lögbókina við hlið hennar sem vitni. Móse var ekki aðeins að framsetja kennsluefni til þess kennara sem kæmi í hans stað. Hann var að setja fram vitni. Móse talaði um lögbókina eins og hún væri lifandi vera sem hefði vald til að ávíta hjörtu manna.

Hugleiddu lögmálið sem „vitni gegn“ þeim. Hvernig skiljum við þessa hugmynd einnig í Nýja testamentinu? (Sjá Róm 3.19-23). Hvernig bendir lögmálið okkur á þörf okkar fyrir náð?

Í 5Mós 31 leiðbeinir Guð Móse að skrifa söng sem Drottinn hafði kennt Móse. Móse á síðan að kenna Ísraelsmönnum sönginn svo að hann geti verið „vitni mitt gegn Ísraelsmönnum“ (5Mós 31.19). Við sjáum aftur hvernig fyrimæli Guðs eru persónugerð. Þegar söngur er sunginn er auðveldara að deila honum og breiða hann út. Og þegar söngur er vitni skapar hann möguleika fyrir fólkið að líta á sjálft sig og sjá hvað söngurinn hefur að segja um það.

`Þegar við leitumst við að hlýða lögmáli Guðs af öllum þeim mætti sem Guð hefur gefið okkur hvernig er lögmál hans þá vitni gegn okkur? Hvað kennir þetta vitni okkur um þörf okkar fyrir fagnaðarerindið í lífi okkar?`