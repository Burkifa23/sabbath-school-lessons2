---
title:  Óviðjafnanlegt fordæmi okkar
date:  27/10/2020
---

`Hvað liggur Páli á hjarta varðandi samfélag hinna kristnu í Filippí þegar hann skrifaði bréf sitt til þeirra? Fil 2.1-4; Fil 4.2, 3.`

Í Fil 2.1-11 er að finna einn djúptækasta texta Biblíunnar. Hann fjallar um fortilveru Krists, guðdóm hans og holdtekju, tilveru hans sem manns og dauða hans á krossi. Hann lýsir hinni löngu og erfiðu leið sem Jesús fór af himni niður til Golgata (Fil 2.5-8). Hann lýsir því einnig hvernig faðirinn upphefur Jesú til þess að hver og einn tilbiðji hann (Fil 2.9-11). Svo það er mikið af undraverðum sannindum sem er þjappað saman í þessum versum.

`Hvernig innleiðir Páll Fil 2.5-11? Hvaða þætti í lífi Jesú telur þú að hann ætlist til að hinir trúuðu endurspegli í lífi sínu? Fil 2.6-11.`

Páll vonast til að hinir trúuðu í Filippí, sem gátu verið deilugjarnir, myndu læra af Jesú og holdtekju hans. Ef Jesús gat tekið á sig að verða maður – „tók á sig þjóns mynd og varð mönnum líkur“ (Fil 2.7) – og jafnvel gefið sig á vald þeirra sem krossfestu hann hve miklu fremur ættu þeir þá ekki að beygja sig hver fyrir öðrum í kærleika?

Við erum minnt á að það sé margt sem við getum lært af Jesú sem er fyrirmynd okkar. Við lærum af þeim boðskapnum sem hann flutti þegar hann starfaði hér á jörðu. Við lærum af kraftaverkunum sem hann vann og hvernig hann umgekkst aðra. Við ættum að móta samband okkar við aðra eftir því lítillæti sem hann sýndi og dvelja við fúsleika hans að skipta á dýrð himinsins og jötu (þvílík lexía fyrir okkur!).

Heimurinn, aftur á móti, býður okkur alltof oft að upphefja okkur sjálf, hreykja okkur af afrekum okkar. En jatan í Betlehem og fyrirmynd okkar kenna okkur aðra lexíu – að stórvirki Guðs á sviði menntunar og frelsunar vinnst ekki með því að upphefja okkur sjálf heldur með auðmýkingu frammi fyrir Guði og að þjóna öðrum.

`Í hvaða kringumstæðum ertu núna sem gæti gefið þér áhrifamikið tækifæri til að endurspegla Krist til annarra, ef þú auðmýktir þig?`