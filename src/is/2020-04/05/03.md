---
title:  Faðirinn opinberaður II
date:  26/10/2020
---

Í hrífandi inngangi Jóhannesar að guðspjalli sínu (Jóh 1.1-18) ræðir hann um Jesú sem hið eilífa „Orð.“ Yfirlýsingar Jóhannesar um Jesú eru hvorki varfærnislegar né afmarkaðar heldur eru þær djarfar og umfangsmiklar. Jesús var til áður en heimurinn varð til, allt frá örófi alda. Jesús er reyndar sá sem skapaði (Jóh 1.2, 3). Hann er „ljós mannanna“ (Jóh 1.4), „orðið“ sem kom í heiminn og „upplýsir hvern mann“ (Jóh 1.9).

`Hver segir Jóhannes að sé árangurinn af því að Kristur varð maður? Hvaða ljós kom Jesús með sem „orðið“? Hvaða eiginleika hefur hann til að bera sem gera honum það kleift? (Jóh 1.14, 18).`

„Ljósið birtist þegar myrkur heimsins var svartast…

Mannkynið átti aðeins eina von, vonina um að þekkingin á Guði yrði endurnýjuð í heiminum. Kristur kom til að bæta þekkinguna og leggja til hliðar þær villukenningar sem þeir sem töldu sig þekkja Guð höfðu ranglega notað um hann. Hann kom til að sýna fram á hvers eðlis lögmál hans væri og opinbera í lyndiseinkunn sinni “ (Ed, bls. 74-76).

Allt sem Jesús gerði í lífi sínu á jörðunni hafði einn tilgang: „að opinbera Guð til þess að hefja mannkynið upp“ (Ed, bls. 82).

Samkvæmt hefð Gyðinga er dýrð Guðs lýst með hugtakinu sjekína sem er dregið af sögn sem merkir að „búa,“ „dvelja“ eða að „tjalda.“ Drottinn „bjó“ til dæmis í eldi þyrnirunnans þegar hann birtist Móse (5Mós 33.16, 1981) og „settist að“ á Sínaífjalli þegar Móse var í návist hans í 40 daga (2Mós 24.16). Í síðari hefð er hugtakið sjekína notað til að lýsa Guði sjálfum.3

`Jesús sjálfur sagði: „Sá sem hefur séð mig hefur séð föðurinn“ (Jóh 14.9). Í hvaða sambandi sagði Jesús þetta og vegna hvers sagði hann það? (Jóh 14.1-14).`

Það er freistandi að gagnrýna Filippus fyrir klaufalega yfirlýsingu hans (Jóh 14.8). Eftir að hafa verið með Jesú um árabil skilur hann enn ekki það meginmarkmið holdtekjunnar að Jesús kom til þess að sýna lyndiseinkunn föðurins. Ef til vill er það hughreysting fyrir kennara í dag að einn af nemendum hans sem var fordæmi okkar stóð sig ekki betur!! En yfirlýsing Filippusar er sennilega ekki skráð til þess að finna að honum heldur til þess að gefa okkur tækifæri til að líta í eigin barm. Hversu lengi höfum við gengið með Jesú? Skiljum við Jesú betur en Filippus gerði? „Sá sem hefur séð mig hefur séð föðurinn.“

---

<sup>3</sup> Það er athyglisvert að grískan notar orð sem orðrétt merkir að „setja upp tjaldbúð“ um Jesú í Jóh 1.14: „Og orðið varð hold, hann bjó með oss“ (Þýð.).