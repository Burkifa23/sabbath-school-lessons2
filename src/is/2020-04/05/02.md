---
title:  Faðirinn opinberaður I
date:  25/10/2020
---

`Hver eru mikilvægustu atriðin sem postulinn dregur fram varðandi Jesú í upphafi Hebreabréfsins? (Heb 1.1-4).`

Höfundar Nýja testamentisins leggja oft áherslu á þá mikilsverðu hugmynd að Jesús hafi komið til jarðarinnar til að sýna manninum hver faðirinn er. Áður fyrr kom opinberun Guðs í brotum fyrir tilstilli spámannanna en endanlega og fulla opinberun af Guði er einungis að finna í Jesú.

Jesús er „ljómi dýrðar Guðs“ (Heb 1.3). Þar sem við erum syndugar verur gætum við ekki þolað beinan aðgang að dýrð Guðs. En sem maður endurspeglar Jesús þá dýrð sem er dempuð þannig að við mennirnir getum séð hana og skilið betur eðli Guðs.

Jesús er nákvæm ímynd veru hans (Heb 1.3). Gríska orðið kharakter er stundum notað um farið eftir innsigli sem þrýst er í vax eða þá mynd sem mótuð er á pening. Jesús er þannig nákvæm eftirmynd af Guði föður.

Ef við viljum þekkja föðurinn verðum við að hlusta vandlega á það sem fordæmi okkar hefur að segja um hann. Við verðum einnig að fylgjast með honum þar sem við sjáum föðurinn í syninum.

`Berðu saman Heb 1.1-4 og 2Kor 4.1-6. Hver er Jesús í síðari textanum og hvað kennir hann okkur?`

Þegar Páll og samverkamenn hans kenna öðrum um Guð leitast þeir við að endurspegla það sem Jesús sjálfur hafði kennt um föðurinn. Jesús, ímynd Guðs (2Kor 4.4), færði okkur þekkinguna um Guð föðurinn. Á sama hátt sneiðir Páll hjá blekkingum og afbökun á orði Guðs og setur þess í stað sannleikann fram á auðskilinn hátt (2Kor 4.2).

Á sama hátt og Guð notaði ljósið til að hrekja burt myrkrið á tíma sköpunarinnar eins hefur hann gefið okkur son sinn, Jesú, til að hrekja falskar hugmyndir um Guð og sýna okkur sannleikann um hann. Það er í ásjónu Jesú að við finnum skýrustu myndina af Guði (2Kor 4.6).

`Jesús endurspeglaði föðurinn á nákvæman hátt. Við erum einnig kölluð til þess þar sem okkur er boðið að vera „eftirbreytendur Guðs svo sem elskuð börn hans“ (Ef 5.1). Hvað felur það í sér og hvað getum við lært af Jesú um að vera „eftirbreytendur“ Guðs`