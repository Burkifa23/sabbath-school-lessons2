---
title:  Fyrirmynd okkar og sáttargjörðin
date:  28/10/2020
---

Alltof oft slitnar upp úr sambandi einstaklinga. Við fjarlægjumst hvert annað. Náinn vinur verður smám saman tortryggilegur. En slík sambandsrof má bæta. Þegar það gerist finnum við undur sættanna og fá mannleg reynsla eru jafn ljúf og þessi.

`Hvernig er sáttargjörðin lykilatriði holdtekju Krists og í hlutverki hans sem fyrirmyndar okkar? 2Kor 5.16-21.`

Ef við hljótum blessun þegar persónutengsl eru endurnýjuð hversu stórkostlega ætti okkur þá ekki að líða þegar við erum sætt við Guð? Í 2Kor 5.16-21 gerir Páll ljóst hver það er sem vinnur að þeim sættum. Guð faðirinn hefur tekið forystuna í að endurreisa það samband okkar við hann sem hefur rofnað og hann vinnur að þessari sáttargerð „fyrir Krist“ (2Kor 5.18). „Því að það var Guð sem í Kristi sætti heiminn við sig“ (2Kor 5.19).

En við eigum ekki bara að vera þeir sem njóta fagnaðar sáttargerðarinnar. Við eigum að læra af fyrirmynd okkar. Þegar Jesús varð maður tók hann þátt í sáttargerðinni. Okkur er einnig boðið að eiga hlutdeild í henni. Guð hefur sætt okkur við sig fyrir Krist og nú eigum við, ásamt Páli, að gegna „þjónustu sáttargerðarinnar“ (2Kor 5.18).

Við finnum annan mikilvægan texta í Nýja testamentinu um holdtekju Krists í Kól 1.15-20. Oft er talið að um sálm sé að ræða; fyrri hlutinn fjallar um hlutverk Krists við sköpunina (Kól 1.15-17) en sá síðari beinir athyglinni að hlutverki Krists í endurlausninni (Kól 1.18-20). Guð sættir svo allt við sig fyrir tilstilli Krists sem skapara og endurlausnara. Það verk sem Guð vinnur fyrir tilstilli Krists er altækt að umfangi og hefur áhrif á allt „bæði á jörðu og himnum, með því að semja frið með blóði sínu úthelltu á krossi“ (Kól 1.20).

Þó svo við getum aldrei náð sama alheims-umfangi og fyrirmynd okkar náði sem sáttasemjari þá er okkur boðið að taka þátt í „þjónustu sáttargerðarinnar“ á okkar vettvangi (2Kor 5.18). Gæti verið Jesús hafi haft það í huga þegar hann bað: „Ég hef sent þá í heiminn, eins og þú sendir mig í heiminn“ (Jóh 17.18)?

`Hvernig getum við endurspeglað í verki hlutverk Guðs sem sættara? Eru kringumstæður þínar slíkar nú að þú gætir hjálpað fólki að sættast hvert við annað?`