---
title:  Sérfræðingar í villu
date:  01/12/2020
---

Við vitum að drjúgur skammtur af list og heimspeki sem ber enga virðingu fyrir Guði hefur fallið heimi okkar í skaut. Margir myndu vilja segja að kristnir einstaklingar ættu ekki einu sinni að koma nálægt þeim. Sem Sjöunda-dags aðventistar verðum við að gæta okkar hvernig við sinnum vissum atvinnugreinum, styrkjum ákveðnar stofnanir eða sækjum þær heim og notum vissa fjölmiðla.

Í 1Tím 6 eru okkur gefnar greinilegar leiðbeiningar um hvaða athafnir við ættum að forðast en einnig er að finna þar ríkulegar skýringar. Gegn hvaða athöfnum varar Páll okkur í 1Tím 6.9, 10?

`Lestu allan 6. kaflann í 1Tím. Hverjar eru lykilathafnirnar sem Páll mælir með?`

Taktu eftir að Páll varar við þeirri „speki sem svo er rangnefnd“ (1Tím 6.20). Þó svo hann fjalli um það í öðru samhengi en við búum við er meginreglan samt í fullu gildi. Hugsaðu t.d. um allar upplýsingarnar, alla kennsluna, allan átrúnaðinn sem hafa verið alröng en samt viðgengist í gegnum sögu mannsins. Svo fólk getur orðið sérfræðingar í villu.

Í næstum 2000 ár töldu spekingar heimsins að jörðin væri óbifanleg í miðju alheimsins og allar stjörnurnar og reikistjörnurnar gengju á hringbraut umhverfis hana. Sú kenning var rökstudd með mjög flókinni stærð- og eðlisfræði þó svo að í ljós hafi komið að það væri næstum allt alrangt. Því má segja að þessir einstaklingar hafi verið sérfræðingar í villu og kenning þeirra hafi vissulega verið rangnefnd speki.

`Líffræðivísindin í dag eru t.d. byggð á þeirri hugmynd að lífið hafi átt upptök sín fyrir tilviljun fyrir milljörðum ára án nokkurs Guðs eða tilgangs. Jafnframt hefur birst ótrúlegt magn af flóknum og ítarlegum vísindaritum á grundvelli þessarar kenningar. Hvað getum við lært af þessu um það hvernig fólk getur orðið sérfræðingar í villu? Hvaða áhrif ætti þessi staðreynd að hafa á kristilega menntun yfirleitt en sér í lagi á kennslu vísindagreina?`