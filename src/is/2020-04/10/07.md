---
title:  Til íhugunar
date:  04/12/2020
---

Tvær ástæður liggja til grundvallar því að vísindin hafa rangt fyrir sér varðandi upphafið þó þau hafi rétt fyrir sér í svo mörgu. Í fyrsta lagi verða vísindi sem rannsaka náttúruna einungis að leita svara í náttúrunni sjálfri. Í öðru lagi ganga vísindin út frá því að náttúrulögmálin séu óhagganleg. En það er hvort tveggja rangt þegar um er að ræða upphafið.

Ef við lítum á fyrra atriðið sem segir að náttúruleg fyrirbæri eigi rætur að rekja til náttúrulegra orsaka. Það er rétt þegar um er að ræða feril fellibylja en það er verra en gagnslaust þegar um er að ræða upphaf sem hefst með orðunum: „Í upphafi skapaði Guð himin og jörð“ (1Mós 1.1). Hvað geta vísindin kennt okkur um upphaf sem var algjörlega yfirnáttúrulegt þar sem þau hafna öllu sem er yfirnáttúrulegt í tengslum við upphafið?

Hvað með óbreytanleika náttúrunnar? Það virðist vera viturleg afstaða nema þegar við lítum á Róm 5.12: „Syndin kom inn í heiminn með einum manni og dauðinn með syndinni. Þannig er dauðinn runninn til allra manna því að allir syndguðu þeir.“ Það bendir til þess að náttúran hafi verið ósamfelld og frábrugðin öllu sem nútíma vísindi hafa með að gera hvað eiginleika áhrærir. Heimur sem þekkti ekki dauða er gjörólíkur öllu sem við getum rannsakað í dag og ef við göngum út frá því að heimurinn hafi verið mjög svipaður þegar hann var það ekki leiðir það okkur óhjákvæmilega villur vega.

Þar af leiðandi hafa vísindin rangt fyrir sér varðandi upphafið þar sem þau hafna tveim þáttum sköpunarinnar: Því yfirnáttúrulega sem liggur að baki hennar og þeim róttæku breytingum frá hinni upprunalegu sköpun til þess heims sem við þekkjum í dag.

**Til umræðu**

`Ræðið um hugtakið fegurð. Hvað er fegurð? Hvernig skýrgreinum við hana? Hvernig mundi kristinn einstaklingur e.t.v. skýrgreina hana öðruvísi en sá sem er ekki kristinn?`

`Kristur hefði getað komið til jarðarinnar sem snjall vísindamaður sem hefði hlotið umbun fyrir brautryðjendarannsóknir sínar. Hann hefði getað hlotið frægð sem tónlistarmaður. Þess í stað kom hann og lærði trésmíði. Hann var til staðar við sköpunina en hann lærði sem leikmaður og rækti skylduverk sín í hlýðni. Hvaða uppörvun er það fyrir okkur á mennta- eða atvinnuferli okkar?`

`Þó svo allir kristnir einstaklingar séu ekki kallaðir til að kenna við skóla þá geta þeir kennt öðrum með orðum sínum og athöfnum bæði af ásetningi og ómeðvitað. Hvaða venjur ætti því sérhver kristinn einstaklingur að temja sér bæði sem nemandi Krists og kennari heimsins?`