---
title:  Heilög hátign
date:  30/11/2020
---

Í Slm 96.9 lesum við: „Fallið fram fyrir heilagri hátign Drottins12, öll jörðin skjálfi frammi fyrir honum.“ Hvernig eigum við að skilja hugtakið „fegurð heilagleikans?“ Hvað ætti það að þýða fyrir okkur, kristna menn og konur, og hvaða áhrif ætti það að hafa á hvernig við kennum listir og þá fegurð sem oft tengist þeim?

Þó svo stundum sé sagt að fegurðin sé í augum þess sem á horfir megum við ekki gleyma hver það var sem skapaði augað (sjá Okv 20.12). Og þó svo við verðum að gæta okkar að tilbiðja ekki sjálft sköpunarverkið þá getur fegurð sköpunarverksins kennt okkur um Guð og unun hans af því sem fagurt er. Ef okkar fallni heimur er enn svo fagur getum við alls ekki ímyndað okkur hvernig hann hlýtur að hafa litið út fyrir syndafallið. En það sýnir okkur að Guð sé í raun og veru skapari þess sem fagurt er.

Þegar við því könnum vísindi og listir ætti það að draga okkur nær eðli og hjarta Guðs. Og þar sem við erum hluti af listaverki Guðs og vísindalegu fyrirbæri hans getum við einnig lært meira um hver við í rauninni erum í Kristi.

„Guð vill að börn sín meti verk hans og gleðjist yfir hinni látlausu og kyrrlátu fegurð, sem hann hefur búið jarðnesk heimkynni okkar. Hann ann hinu fagra en hann tekur þó fagra lyndiseinkunn fram yfir hvers konar ytri fegurð. Hann vill að við þroskum með okkur hreinleika og látleysi, hinn hógværa þokka blómanna“ (VK, bls. 99, 100).

`Lestu 1Mós 3.6. Hvað kennir þessi texti okkur um að fegurðin sé ekki endilega góð eða heilög? Sjá einnig Okv 6.25 og Okv 31.30.`

En við höfum óvin sem afbakar og misnotar þetta eins og allt sem Guð hefur gert. Það ætti því ekki að koma okkur að óvörum að einnig sé hægt að nota fegurðina og það sem fallegt er gegn okkur. Þess vegna er nauðsynlegt, einkum á sviði listanna, að kristileg menntun, undir leiðsögn ritningarinnar, hjálpi okkur að læra að gæta okkar og skilja að fegurðin sé ekki endilega alltaf góð og heilög.

`Hvað er sumt að því fallega sem er ekki endilga heilagt eða gott? Nefndu eitthvað sem hægt er að gera vanheilagt og slæmt undir vissum kringumstæðum? Hvaða mælikvarða notum við til að gera greinarmuninn?`

---

<sup>12</sup> Enska þýðingin hefur „Fallið fram fyrir Drottni í fegurð heilagleikans“ (Þýð.).