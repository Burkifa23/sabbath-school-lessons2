---
title:  Vísindi Og Listir
date:  28/11/2020
---

### Lesefni vikunnar
Róm 1.18-21; Slm 19.2-7; 96.9; 1Mós 3.6; 1Tím 6; Okv 1; Job 38.

> <p>Minnistexti</p>
> „Himnarnir segja frá Guðs dýrð, festingin kunngjörir verkin hans handa“ (Slm 19.2).

Stuttu eftir 1520 komst stjörnufræðingurinn Nikolás Kóperníkus (1473-1543) að þeirri niðurstöðu á grundvelli athugana sinna á ferli reikistjarnanna í sólkerfinu að það væri ekki sólin sem fer umhverfis jörðina heldur væru það reikistjörnurnar, ásamt jörðinni, sem snúast umhverfis sólina. Hann beið lengi með að birta uppgötvun sína því að hann vildi kanna málið nánar áður en hann birti það. Hann gerði sér einnig grein fyrir því að kirkjan var ekki opin fyrir hugmyndum hans. Það var ekki fyrr en nokkrum árum fyrir dauða sinn að hann birti niðurstöður sínar. Róm setti rit hans strax á bannlista. Jafnvel Marteinn Lúther hafnaði þeim og taldi Kóperníkus vera kjána.

Þetta bendir til þess að vísindi (og listir) verða ávallt að forðast efasemdir. Trúarbrögð hafa tilhneigingu til að forðast nýjan skilning og ný sjónarmið á grundvelli hefðbundins viðhorfs til þeirra mála. Kristileg menntun er ekki andvíg vísindum og listum heldur er hún þeim hliðholl. Þau eru gjafir Guðs sem eiga að njóta réttmætrar stöðu sinnar í lífinu.

En hvað felst í því að kenna þessi efni frá biblíulegu sjónarmiði? Er nægilegt að koma með texta úr Biblíunni sem tala um einhvern þátt í nútíma listasögu eða læknisfræði? Þeir geta gefið okkur hagnýt dæmi um hinn undraverða mátt Guðs þegar hann skapaði hinn margbrotna heim okkar. En það er einungis lítill þáttur í sannri menntun, menntun sem endurleysir.

En til þess að slík menntun virki þurfum við framlag frá orði Guðs við kennslu í öllum námsgreinum, allt frá hugvísindum til sameindalíffræði. Annars getum við misst sjónar á umfeðmi Guðs og yfirráðum hans sem skapara sem viðheldur heimi okkar. Þegar við lærum að sjá hvernig Guð lítur á sköpun sína sem samstæða heild með ákveðinn tilgang förum við að skilja betur hvernig við ættum að kenna ákveðin námsefni. Þessa viku munum við líta á nokkrar meginreglur sem hafa með kennslu vísinda og lista að gera frá kristilegu sjónarmiði.