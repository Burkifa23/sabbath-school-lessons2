---
title:  Fyrsta fjölskyldan
date:  04/10/2020
---

Á fyrstu síðum Biblíunnar eru okkur ekki gefin nein smátriði varðandi þá menntun sem fjölskyldan fékk í upphafi sögu mannkynsins þó svo við getum verið þess fullviss að menntunin átti sér stað innan ramma fjölskyldunnar á þeim tíma.

„Menntakerfið sem sett var upp í Eden snerist um fjölskylduna. Adam var „sonur Guðs“ (Lúk 3.38) og börn hins Hæsta fengu fræðslu sína frá föður sínum. Í sannleika sagt var skóli þeirra fjölskylduskóli“ (Ed, bls. 33).

Þó svo við vitum ekki nákvæmlega hvert námsefnið var getum við verið þess fullviss að það fjallaði um undur sköpunarverksins og síðan einnig endurlausnaráformið eftir að syndin kom inn í myndina.

`Hvað kenna eftirfarandi textar okkur og hvers vegna voru þeir örugglega hluti af því námsefni sem Adam og Eva deildu með börnum sínum? 1Mós 1 – 2; 1Mós 3.1-15; 2Kor 4.6; Lúk 10.27; Gal 3.11; Opb 22.12.`

„Menntakerfið sem sett var upp við upphaf heimsins átti að vera fyrirmynd fyrir manninn upp frá því. Skóli sem byggðist á þeim meginreglum var settur á stofn á heimili fyrstu foreldranna í Eden“ (Ed, bls. 20).

Kristileg menntun er ábyrgð sem maðurinn tekur á sig að mennta fjölskyldur og meðlimi safnaðarins um kenningar, tilbeiðslu, uppfræðslu, samfélag, útbreiðslustarf og aðra þjónustu. Heimilið er sá staður þar sem við deilum með meðlimum fjölskyldunnar kærleika og fyrirheitum Guðs. Það er sá staður þar sem Jesús er kynntur fyrir börnunum sem Drottinn þeirra, frelsari og vinur og Biblíunni er haldið uppi sem orði Guðs. Það er innan fjölskyldunnar að við sýnum hvað felst í því að eiga gott samfélag við himneskan föður okkar.

Í 1Mós 4.1-4 lesum við um að bæði Kain og Abel færðu Drottni fórnir sínar. Við getum gengið út frá því að þeir lærðu um merkingu og mikilvægi fórnanna í þeirri menntun sem þeir fengu innan fjölskyldunnar varðandi frelsunaráformið. En eins og frásögnin sýnir fram á er góð menntun engin trygging fyrir því að hún leiði til þeirrar niðurstöðu sem vænta mætti.

`Hvað getum við valið að gera í því skyni að skapa umhverfi þar sem sannleikurinn er kenndur og sýndur í verki, óháð því hverjar heimiliskringumstæður okkar kunna að vera?`