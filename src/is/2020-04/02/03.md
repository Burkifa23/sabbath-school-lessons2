---
title:  Bernska Jesú
date:  05/10/2020
---

Við finnum mjög litlar upplýsingar í Biblíunni um bernsku Jesú og uppvöxt. Mikið frá þeim tíma er okkur leyndardómur. En samt fáum við örlítið innsæi í lyndiseinkunn hinna jarðnesku foreldra hans, Maríu og Jósefs, og það sem við lesum um þau getur að nokkru útskýrt fyrir okkur bernsku hans og fyrstu menntun.

**Hvað segja þessir textar okkur um Maríu og Jósef og hvaða innsýn gefa þeir okkur um hvernig foreldrar Jesú menntuðu hann?**

`Lúk 1.26-38`

`Lúk 1.46-55`

`Matt 1.18-24`

Þessir textar sýna okkur að bæði María og Jósef voru trúfastir Gyðingar sem leituðust við að hlýða lögum og boðum Guðs. Þegar Drottinn kom til þeirra og sagði þeim frá því sem biði þeirra gerðu þau af trúmennsku allt sem þeim var sagt að gera.

„Jesús fékk ekki uppfræðslu í skólum samkunduhúsanna í bernsku. Móðir hans var fyrsti mannlegi uppfræðari hans. Af vörum hennar og af bókrollum spámannanna fræddist hann um himnesk sannindi. Þau sömu orð sem hann hafði sjálfur talað til Ísraels fyrir munn Móse, heyrði hann nú við móðurkné. Þegar hann þroskaðist úr barni í æskumann sniðgekk hann skóla rabbínanna. Hann þarfnaðist ekki þeirrar uppfræðslu sem þar stóð til boða, því að Guð var kennari hans“ (ÞA, bls. 41).

Það er enginn vafi að María og Jósef voru góðir og trúfastir uppfræðarar fyrir Jesú en eins og við lesum í Lúk 2.41-50 var margt við son þeirra sem þau skildu ekki þar sem Jesús bjó yfir þekkingu og visku sem Drottinn hafði séð honum fyrir.

`Lestu aftur tilvitnunina í Ellen G. White hér að ofan um það hvernig hann lærði við kné móður sinnar þau orð sem hann sjálfur hafði áður mælt. Hvað segir það okkur um undraverðan kærleika Guðs? Hver ættu viðbrögð okkar, syndugra manna, að vera?`