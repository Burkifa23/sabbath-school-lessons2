---
title:  Hlutverk foreldra
date:  07/10/2020
---

„Og feður, reitið ekki börn ykkar til reiði heldur alið þau upp með aga og fræðslu um Drottin“ (Ef 6.4).

„Dugmikla konu, hver hlýtur hana? Hún er dýrmætari en perlur“ (Okv 31.10).

Bann liggur þannig við allri valdbeitingu innan fjölskyldunnar. Hún kennir því miður að sá sterki ráði yfir þeim sem minna mega sín og hún breytir ekki hjartanu til hins betra heldur forherðir það.

Gífurleg ábyrgð hvílir á foreldrum. Faðirinn er höfuð fjölskyldunnar og fjölskyldan er gróðrarstöð2 safnaðarins, skólanna og þjóðfélagsins. Ef faðirinn er veiklyndur, ábyrgðarlaus og vanhæfur mun það bitna á fjöskyldunni, söfnuðinum og þjóðfélaginu. Feður ættu að leitast við að auðsýna ávöxt andans sem er „kærleiki, gleði, friður, langlyndi, gæska, góðvild, trúmennska, hógværð og sjálfsagi“ (Gal 5.22, 23).

Mæður gegna e.t.v. mikilvægasta hlutverkinu í þjóðfélaginu. Þær hafa mikil áhrif á mótun lyndiseinkunnar barna sinna og andrúmsloft og stemningu heimilisins. Feður ættu að gera allt sem í þeirra valdi stendur til að samstarfa mæðrunum við uppfræðslu barna sinna.

`Hvað geta feður og mæður lært af þessum textum? Ef 5.22, 23, 25, 26; 1Kor 11.3; 2Kor 6.14; Róm 13.13, 14; 2Pét 1.5-7; Fil 4.8.`

Kristnum foreldrum ber siðferðisleg skylda til að sjá til þess að framkoma þeirra sé samkvæmt fyrirmynd Biblíunnar um Krist og söfnuðinn. Hjónabandið er líking af sambandi Krists við söfnuðinn. Þegar foreldrar vilja ekki leiða eða ef þeir eru ráðríkir bregða þeir upp falskri mynd af Kristi fyrir börnum sínum og heiminum. Guð býður öllum kristnum foreldrum að kappkosta uppfræðslu barna sinna (5Mós 6.7). Það er á þeirra ábyrgð að kenna börnum sínum að elska Drottin af öllu hjarta. Þau eiga að kenna þeim að óttast Drottin, helga sig honum í kærleika og beygja sig undir vilja hans.

Í 5Mós 6.7 var Ísraelsmönnum gefin sérstök fyrirmæli um að uppfræða börn sín varðandi þá miklu hluti sem Drottinn hafði gert fyrir lýð sinn. En hversu mikilfenglegar sem frásagnir öldunganna voru fyrir börn þeirra þá höfum við, sem lifum eftir krossdauða Krists, enn mikilfenglegri frásögn að segja.

Sú menntun sem við eigum að veita er því fyrirbyggjandi, þar sem við „hellum“ sannleika Guðs í börn okkar og búum þau undir að hafa sjálf persónutengsl við Krist.

En að lokum hefur okkur öllum verið gefinn frjáls vilji og að endingu verða börnin sjálf að svara fyrir sig frammi fyrir Guði þegar þau vaxa úr grasi.

---

<sup>2</sup> Orðaleikur: Enska orðið sem notað er þýðir bæði „vöggustofa,“ og „gróðarstöð“ (Þýð.}.