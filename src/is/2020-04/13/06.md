---
title:  Kennarinn mikli
date:  24/12/2020
---

Eins og fram hefur komið allan þennan ársfjórðung var einn mikilvægasti þátturinn í starfi Jesú á jörðinni að vera kennari. Allt frá því að Jesús hóf starf sitt kenndi hann fylgjendum sínum með athöfnum sínum sannleikann um sjálfan sig, föðurinn, hjálpræðið og þá von sem bíður okkar (sjá Matt 5.2; Mrk 4.2; Lúk 19.47; Jóh 6.59).

Við þurfum einungis að líta lauslega yfir guðspjöllin til að sjá Jesú vera að kenna. Drottinn heldur áfram að kenna okkur með orði sínu og sú kennsla mun svo halda áfram í hinum nýja heimi. En reyndu að gera þér í hugarlund hve frábrugðin sú kennsla verður í tilveru sem liggur ekki undir fargi syndarinnar og öllum þeim takmörkunum sem eru afleiðingar hennar.

`„Og spyrji einhver: „Hvaða sár eru þetta á höndum þínum?“ mun hann svara: „Ég var særður í húsi vina minna““17 (Sak 13.6). Til hvers telur þú að textinn sé að vísa?`

„Og er eilífðarárin líða fram munu þau færa mönnunum enn dýrlegri opinberanir um Guð og um Krist. Eins og þekkingin er framsækin, mun kærleikur, virðing og hamingja vaxa. Því meira sem menn læra um Guð, þeim mun meiri verður aðdáunin á lyndiseinkunn hans. Þegar Jesús opinberar þeim auðæfi endurlausnarinnar og hin dásamlegu afreksverk í hinni miklu deilu við Satan, munu hjörtu hinna endurleystu fagna í enn heitari hrifningu og frá sér numdir munu þeir slá gullhörpurnar og tíu þúsund sinnum tíu þúsundir og þúsundir þúsunda radda munu fylla loftið máttugum lofsöngvum…

Hin mikla deila er til lykta leidd. Synd og syndarar eru ekki lengur til. Gjörvallur alheimurinn er hreinn orðinn. Eitt hjarta samlyndis og fagnaðar slær um óravíddir sköpunarverksins. Frá honum sem skóp allt flæðir líf og ljós og fögnuður um öll svið hins endalausa geims. Frá hinni smæstu öreind til hinnar stærstu veraldar, kunngjöra allir hlutir, lifandi og dauðir, í skuggalausri fegurð sinni og fullkomna fögnuði, að Guð er kærleikur“ (DM, bls. 467).

`Enginn sannleikur mun hrífa okkur meira í eilífðinni en sannleikurinn um fórn Krists okkar vegna. Ímyndaðu þér dýpt hans og auðgi sem við munum rannsaka um alla eilífð. Hvernig getum við lært að meta meira það sem Jesús gerði fyrir okkur á krossinum?`

---

<sup>17</sup> Samkvæmt sumum enskum þýðingum (Þýð.).