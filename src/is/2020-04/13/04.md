---
title:  Þá munum við vita
date:  22/12/2020
---

`„Himinninn er skóli, námsefnið er alheimurinn og kennarinn er hinn eilífi. Útibú frá þessum skóla var sett upp í Eden og þegar endurlausnaráformið hefur verið fullkomnað mun menntunin halda áfram í skólanum í Eden“ (Ed, bls. 301).`

Ef þú ert eitthvað lík(ur) flestum hefur þú margar spurningar í huga varðandi syndina, þjáningar, sjúkdóma og dauða og hvers vegna eitt og annað gerðist.

Við höfum einnig spurningar varðandi náttúruna með öllum sínum leyndardómum. Þrátt fyrir ótrúlegar framfarir á sviði vísindanna sem hjálpa okkur að skilja betur margt varðandi heiminn og alheiminn þá er samt margt sem er enn ofar okkar skilningi.

Allt frá einföldustu lífverum til himinhvolfsins, allt frá hreyfingu öreinda til hringferla vetrarbrauta um allan geiminn stöndum við andspænis raunveruleika sem er mikið umfangsmeiri en hugur okkar fær skilið, einkum í ljósi þess hve stuttan tíma við höfum hér og nú til að rannsaka þessi mál sjálf.

Á hinn bóginn, þegar við höfum eilífðina til rannsókna, mun fjöldinn allur af leyndardómum vafalaust ljúkast upp fyrir okkur.

`Hvað segja eftirfarandi textar okkur um hvað við munum læra þegar þessu sorglega tímabili syndar og þjáninga og dauða lýkur að lokum? 1Kor 13.12; 1Kor 4.5.`

Okkur er lofað að við munum öðlast skilning á málefnum sem nú eru okkur hulin bók. Hvílík dásamleg von er það einnig að þegar við munum sjá og skilja margt sem er erfitt að skilja núna munum við fyllast af lofgjörð til Guðs. Það er lykilatriði fyrir okkur nú að halda fast við trú okkar, bera traust til fyrirheita Guðs, lifa samkvæmt því ljósi sem við höfum og gefast ekki upp. Og gleðifregnin er sú að við megnum allt fyrir hjálp hans sem styrkir okkur (Fil 4.13).

`Hvaða þungbæru spurningar hvíla á hjarta þínu? Hvað virðist þér óskiljanlegt? Hvernig getur það hjálpað þér að glíma við eitthvað sem er torskilið í dag ef þú lærir að treysta Guði varðandi það sem þú skilur?`