---
title:  Örlög hinna dánu
date:  20/12/2020
---

Á 17. öld var franskur heimspekingur að nafni Blaise Pascal að ígrunda ástand mannkynsins. Eitt lá mjög ljóst í huga hans: Engu máli skipti hve lengi einstaklingurinn lifði (á hans tíma lifðu þeir ekki mjög lengi) og engu máli skipti hve góðu lífi hann lifði (og lífið á þeim tíma var ekki sérlega gott heldur), fyrr eða síðar myndi einstaklingurinn deyja.

Hvað sem kæmi í kjölfar dauðans mundi svo vara mikið lengur, margfalt lengur en æviferillinn sem var undanfari dauðans. Í huga Pascals var það því einungis rökrétt að einstaklingurinn gæti eða ætti að komast að því hvaða örlög biðu hinna dánu og hann furðaði sig á því að fólk væri í uppnámi yfir stöðumissi eða virðingu þeirra væri misboðið en kærði sig alveg kollótt um hvað um það yrði eftir dauðann.

Pascal hafði nokkuð til síns máls. Og það er án efa ástæðan fyrir því að Biblían fjallar mikið um þau fyrirheit sem bíða þeirra sem hafa fundið hjálpræði í Jesú, fyrirheit um það sem bíður þeirra í framtíðinni.

`Lestu eftirfarandi texta. Hvaða von má finna í þeim? Jóh 6.54; Jóh 3.16; 1Jóh 5.13; 1Tím 1.16; Jóh 4.14; Jóh 6.40; Júd 21; Tít 3.7.`

Eilífa lífið er auðskiljanlegt í ljósi krossins. Í ljósi hans er ekkert skiljanlegra en eilíft líf. Að skapari alheimsins, sá sem gjörði heimana (Heb 1.2), en „í honum lifum, hrærumst og erum við,“ (Post 17.28), að hann skyldi taka á sig mannlega mynd og deyja sem maður … í hvaða skyni? Að við myndum að lokum rotna líkt og hræ?

Það er ástæðan fyrir því að Nýja testamentið er skreytt með fyrirheitum um eilíft líf þar eð einungis eilífðin tryggir endurreisn. Milljón ár, jafnvel milljarður ára, bjóða e.t.v. ekki upp á næg góð augnablik sem bæta fyrir þau slæmu. Aðeins eilífðin getur jafnað metin og bætt um þar sem eilífðin er óendanlega lengri en allt sem er háð takmörkunum.

Pascal hafði rétt fyrir sér. Dvalartími okkar hér er svo takmarkaður í samanburði við framtíðina. Hversu heimskulegt það er þá að vera ekki undirbúin fyrir eilífðina sem bíður okkar!

`Hvað mundir þú segja við einhvern sem er algjörlega kærulaus varðandi það sem gerist eftir dauðann? Hvernig gætir þú hjálpað þeim einstaklingi að sjá hve vanhugsuð slík afstaða er?`