---
title:  Til íhugunar
date:  25/12/2020
---

Lestu Ed, bls. 301-309 og DM, bls. 456-467.

„Ljónið, sem við skelfumst og óttumst svo mjög hér á jörðu, mun liggja við hlið lambsins og allt á hinni nýju jörð einkennist af friði og samstillingu. Trén á hinni nýju jörð verða bein og hávaxin og án nokkurra lýta… .

Látum allt sem er fagurt á okkar jarðneska heimili minna okkur á kristaltæru ána og grænu ekrurnar, trén sem bærast í golunni og lifandi uppsprettur, ljómandi borg og hvítklædda söngvara í hinum himnesku heimkynnum okkar, fegurð sem enginn listamaður getur sýnt og engin dauðleg tunga lýst. Láttu hugmyndaflug þitt bregða upp mynd af heimkynnum hinna frelsuðu en mundu jafnframt að raunveruleikinn verður enn dýrðlegri en björtustu hugmyndir þínar geta ímyndað sér“ (Hvn, bls. 133, 134).

„Óttinn um að framtíðararfurinn verði látinn sýnast of efniskenndur, hefur leitt marga út í að svipta hann efnistilveru og veraldleik, en glata þá um leið þeim sannleik sem leiðir okkur til þess að líta á hann sem heimili okkar. Kristur fullvissaði lærisveina sína um að hann færi til að búa þeim stað í húsi föðurins. Þeir sem viðurkenna kenningar Guðs orðs, munu ekki vera með öllu fáfróðir um hinn himneska bústað… . Mannleg tunga er ófær um að lýsa launum hinna réttlátu. Þau munu aðeins vitnast þeim sem sjá þau. Enginn takmarkaður mannshugur getur skilið dýrð paradísar Guðs“ (DM, bls. 464, 465).

**Til umræðu**

`Hugleiddu orð Pascals um að fólk virðist kæra sig kollótt um hvað eilífðin ber í skauti sínu. Hvers vegna telur þú að fólk sé þannig? Hvers vegna er það óskynsamleg afstaða?`

`Íhugaðu hvers vegna vonin um eilíft líf er svo mikilvæg fyrir trú okkar. Hvað höfum við í rauninni án hennar?`

`Ígrundaðu hina ótrúlegu leyndardóma í náttúrunni. Hvort sem um er að ræða líffræði, jarðfræði, stjörnufræði, eðlisfræði eða efnafræði þá virðist allt vera margfalt flóknara en fólk taldi áður. Vísindamenn tala til dæmis ekki lengur um einfaldar lífverur þar sem í ljós hefur komið að jafnvel einföldustu lífverur eru alls ekki einfaldar. Hver ný uppgötvun virðist opna veginn fyrir nýjum spurningum sem kalla á svör. Hvernig hjálpar það okkur að skilja hve mikið við munum nema í skóla eilífðarinnar?`