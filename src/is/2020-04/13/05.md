---
title:  Skóli eilífðarinnar
date:  23/12/2020
---

`„Þrenging mín er skammvinn og léttbær og aflar mér eilífrar dýrðar sem stórum yfirgnæfir allt. Ég horfi ekki á hið sýnilega heldur hið ósýnilega. Hið sýnilega er stundlegt en hið ósýnilega eilíft“ (2Kor 4.17, 18). Hvaða von veitir þessi texti okkur? Hvað er e.t.v. sumt af því sem okkur hefur verið heitið í Jesú og við bíðum eftir? (Sjá einnig Opb 21.1, 2; Opb 2.7; Opb 7.14-17).`

Þó svo þau fyrirheit sem okkur eru gefin í Jesú séu raunveruleg og margar ástæður séu fyrir því að við verðum að trúa þeim þá er það samt staðreynd að Biblían gefur okkur einungis smá vísbendingu um það sem okkar bíður eða gefur okkur leiftursýn af því. En eitt er víst og það er að það verður alveg stórkostlegt. Hugsaðu þér bara hve stórkostlegt lífið verður þegar tilveran er laus undan eyðileggingu syndarinnar.

Allur okkar sársauki, allar þjáningar okkar, allt sem við berjumst við hér á jörðu er frá syndinni komið og afleiðing hennar. Kristur kom til að aflétta því og hann mun endurreisa jörðina í þeirri mynd sem Guð áformaði fyrir tilkomu syndarinnar. Í rauninni verður allt betra því að mitt í allri þessari dýrð munum við ávallt geta séð örin á höndum Jesú og fótum sem minna á það sem hann gerði til að endurleysa okkur.

„Þegar hulan sem myrkvar sjón okkar verður fjarlægð og augu okkar munu sjá þá fegurð heimsins sem við sjáum aðeins svipmynd af í smásjánni, og við lítum dýrð himnanna sem úr fjarska sést einungis með stjörnukíkjum, þegar skaðvaldur syndarinnar verður fjarlægður og öll jörðin birtist í fegurð Drottins vors og Guðs, hvílíkt rannsóknarefni það verður fyrir okkur! Þar munu vísindanemar geta lesið merki um sköpunina án nokkurrar vísbendingar um lögmál hins illa. Þeir munu heyra tónlist náttúrunnar án nokkurra harmakveina eða undirtóna sorgarinnar. Í öllu sköpunarverkinu munu þeir geta rakið eina rithönd og séð nafn Guðs ritað með stóru letri í öllum alheiminum en ekkert merki um hið illa hvorki á jörð, hafi eða himinhvolfi“ (Ed, bls. 303).

`Reyndu að ímynda þér hvernig það verður að lifa að eilífu í glænýjum heimi sem er laus við allt sem gerir lífið hér svo erfitt. Hvernig heldur þú að það verði? Hvers hlakkar þú einkum til?`