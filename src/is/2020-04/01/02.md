---
title:  Fyrsti skólinn
date:  27/09/2020
---

Þó svo við hugsum yfirleitt ekki um garð sem kennslustofu þá á það fullan rétt á sér einkum þegar um garð eins og Eden er að ræða, garð sem var fullur af óspilltum auðæfum sköpunarverks Guðs. Það er erfitt frá okkar sjónarhóli í dag að ímynda sér hversu mikið þessar óföllnu verur í óföllnum heimi hljóta að hafa lært í þeirri „kennslustofu“ undir beinni leiðsögn skapara síns.

`Lestu 1Mós 2.7-23. Hverju tekur þú eftir varðandi stefnufestu Guðs þegar hann skapaði Adam, staðsetti hann og fól honum verk að vinna?`

Guð skapaði manninn og konuna í sinni mynd og gaf þeim heimili og fól þeim verkefni. Þegar við hugleiðum „dýnamísk“ samskipti kennara og nemanda þá eru þetta draumasamskipti. Guð vissi um hæfileika Adams þar sem hann hafði skapað Adam og Guð gat kennt Adam því að hann þekkti hæfileika hans.

Guð fól manninum ábyrgð en hann vildi einnig að maðurinn nyti hamingju. Ábyrgðartilfinningin átti e.t.v. þátt í því að gera hann hamingjusaman. Því að þegar allt kemur til alls þá gerir það okkur ánægð eða jafnvel hamingjusöm þegar okkur er falin ábyrgð og við getum fullnægt henni af trúmennsku. Guð þekkti innræti Adams og hann vissi hvers hann þarfnaðist til að vegna vel og því fól hann Adam það verkefni að annast um garðinn. „Þá tók Drottinn Guð manninn og setti hann í aldingarðinn Eden til að yrkja hann og gæta hans“ (1Mós 2.15). Það er erfitt fyrir okkur sem þekkjum aðeins heim sem einkennist af synd og dauða að gera okkur í hugarlund í hverju það verk var fólgið og hvað Adam lærði af því að vinna og gæta garð-heimilis þeirra.

Í 1Mós 2.19-23 er okkur sagt að Guð hafi skapað dýra-félaga fyrir Adam auk þess að hann skapaði Evu sem eiginkonu Adams. Guð vissi að Adam þarfnaðist samfélags og hjálpar jafningja og því skapaði hann konuna.

Guð vissi einnig að maðurinn þurfti að vera í nánum tengslum við hann og því skapaði hann hlýlegan stað í Edengarðinum. Allt bendir þetta til stefnufestu Guðs við sköpunina og kærleika hans til mannsins. Það er erfitt að ímynda sér hvernig þetta hefur verið þar sem við erum svo fjarlæg Eden í tíma, en það er samt gaman að ímynda sér það.

`Við getum enn lært af náttúrunni þó við séum fjarri Eden í tíma. Hvað er sumt af því sem við getum lært og hvernig getum við hagnýtt okkur það þegar við túlkum það í ljósi Ritningarinnar?`