---
title:  Fyrirlitning á valdi
date:  01/10/2020
---

Sumir nemendur eru sagðir vera „fæddir nemendur.“ Þeir þurfa varla að opna bók en fá samt ágætis einkunnir. Þeir drekka í sig námsefnið og þekkingin virðist festast í huga þeirra. En 2Pét 1 – 2 gerir ljóst að menntun í Kristi er reynsla sem byggir á jafnrétti þeirra sem gefa sig að henni. Hvatningarorðin í fyrri kaflanum eru í sterkri andstöðu við alvarlegar viðvaranir í þeim síðari.

`Lestu 2Pét 2.1-17. Hvaða sterku sakfellingu notar Pétur hér? En hvaða von er okkur heitið jafnhliða þessari alvarlegu viðvörun og áfellisdómi?`

Taktu eftir því sem Pétur segir í 10. versinu um þá sem fyrirlíta yfirvald. Hvílík snörp ávítun fyrir eitthvað sem er einnig raunin í dag. Sem safnaðarheild verðum við að starfa á þeirri forsendu að við höfum leiðtoga á ýmsum stigum (sjá Heb 13.7, 17, 24) og okkur beri að lúta þeim og hlýða að svo miklu leyti sem þeir sjálfir eru Drottni trúir.

En mitt í þessum ströngu ávítum dregur Pétur fram mótvægi í 9. versinu. Hann segir að þó svo Guð hafi vald til að refsa þeim sem velja blekkinguna þá „veit Drottinn hvernig hann á að hrífa hina guðhræddu úr freistingu.“ Er það e.t.v. þáttur í kristilegri menntun okkar að forðast ekki aðeins freistinguna heldur einnig að kynna okkur þær mörgu leiðir sem Guð getur farið og notað til að frelsa okkur frá freistingunni og hjálpað okkur að varast þá „er smeygja munu [inn] háskalegum villukenningum “ (2Pét 2.1)? Og þar sem fyrirlitning á leiðtogum er þannig fordæmd ætti kristileg menntun þá ekki einnig að fela í sér að kenna okkur rétta leið til að skilja leiðtoga okkar, beygja okkur undir vald þeirra og hlýða þeim? (Heb 13.7).

Þó svo við getum ekki sagt að Adam og Eva hafi fyrirlitið valdhafann þá kusu þau að lokum að óhlýðnast því yfirvaldi. Það sem gerði afbrot þeirra enn verra var að viðbrögð þeirra voru í beinni mótsögn við það sem valdhafi þeirra, Guð sjálfur, hafði sagt þeim með velferð þeirra í huga.

`Hugleiddu spurninguna um yfirvald, ekki aðeins í söfnuðinum eða innan fjölskyldunnar heldur í lífinu yfirleitt. Hvers vegna er rétt valdbeiting og rétt undirgefni undir það vald svo mikilvægt?`