---
title:  Hið glataða endurheimt
date:  30/09/2020
---

Þegar Adam og Eva völdu að fara eftir boðskap höggormsins voru afleiðingar þess m.a. þær að þeim var vísað úr kennslustofu Guðs. Ímyndaðu þér hverju Adam og Eva misstu af vegna syndar sinnar. Þegar við skiljum fall þeirra getum við betur skilið hlutverk menntunar fyrir okkur í dag. En þrátt fyrir brottrekstur þeirra innleiddi lífið í ófullkomnum heimi nýjan tilgang menntunarinnar.

Ef Guð notaði menntun fyrir syndafallið í því skyni að kynna eðli sitt, gæsku og kærleika fyrir Adam og Evu þá hlýtur hlutverk menntunarinnar eftir brottreksturinn að vera það að kynna þessi efni fyrir mannkyninu auk þess að endurskapa mynd Guðs í okkur. Þó svo maðurinn hafi verið fjarlægður úr návist Guðs geta börn Guðs samt haft tækifæri til að þekkja hann, gæsku hans og kærleika. Líkt og Adam og Eva í Eden getum við nálgast Guð í bænum okkar og þjónustu og með því að rannsaka orð hans.

Það góða er að vegna Jesú og frelsunaráformsins er ekki allt glatað. Við höfum von um frelsun og endurreisn. Þess vegna ætti mikið af kristilegri menntun að beina augum nemendanna að Jesú og því sem hann hefur gert fyrir okkur og þeirri endurreisn sem hann býður.

`Lestu 2Pét 1.3-11. Í ljósi alls þess sem maðurinn glataði þegar hann yfirgaf aldingarðinn þá eru þessi vers uppörvun um að hægt sé að endurheimta margt. Hvað segir Pétur að við verðum að gera í leit okkar að endurreisn myndar Guðs í lífi okkar?`

Fyrir Jesú hefur okkur verið gefið „allt sem þarf til lífs í guðrækilegri breytni.“ Hvílíkt fyrirheit! Hvað ætli sé innifalið í því? Pétur gefur okkur lista: trú, dygð, þekking, sjálfsagi, þolgæði o.s.frv. Taktu eftir því að eitt af því sem Pétur nefnir er þekking. Það beinir athyglinni að gildi menntunar. Sönn menntun mun leiða til sannrar þekkingar, þekkingarinnar á Kristi, og þannig verðum við ekki einungis líkari honum heldur getum við deilt þekkingu okkar á honum með öðrum.

`Hugleiddu þá staðreynd að bannaða tréð var „skilningstré góðs og ills.“ Hvað ætti það að segja okkur um hvers vegna öll þekking er ekki endilega góð? Hvernig getum við greint góða þekkingu frá slæmri?`