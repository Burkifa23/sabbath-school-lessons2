---
title:  Boðskapurinn missir marks
date:  29/09/2020
---

Við sáum í gær hvernig Eva dró úr því sem Guð hafði kennt henni. Þó svo hún hafi ekki rangtúlkað það sem Drottinn sagði þá tók hún það augsýnilega ekki nógu alvarlega. Það er varla hægt að ýkja afleiðingarnar af því sem hún gerði.

Þegar Eva síðan stóð andspænis höggorminum endurtók hún (þó ekki nákvæmlega) það sem Guð hafði sagt varðandi trén í garðinum (1Mós 3.2, 3). Auðvitað var þetta ekkert nýtt fyrir höggorminn. Höggorminum var kunnugt um fyrirmæli Guðs og var því vel undir það búinn að afbaka þau og níðast þannig á sakleysi Evu.

`Taktu eftir því sem stendur í 1Mós 3.4-6. Auk þess að neita því beint sem Guð hafði sagt hvað sagði höggormurinn sem augsýnilega virkaði á Evu? Hvaða meginreglu notfærði hann sér?`

Þegar höggormurinn sagði henni að sumt af því sem hún sagði væri ekki rétt hefði Eva getað borið sig saman við Guð. Þetta er það sem var svo yndislegt við menntunina í Eden. Sá aðgangur sem nemendurnir höfðu að hinum mikla kennara sínum var stórfenglegri en við fáum skilið í dag. En í stað þess að flýja eða leita aðstoðar Guðs tók Eva boðskap höggormsins gildan. Sú staðreynd að Eva tók breytingu höggormsins gilda bendir til þess að Eva hafi haft efasemdir varðandi Guð og það sem hann hafði sagt þeim.

Á sama tíma kom Adam sér í erfiða aðstöðu. „Adam gerði sér grein fyrir að félagi hans hafði óhlýðnast skipun Guðs og brotið eina bannið sem þeim var sett til að prófa trúmennsku þeirra og kærleik. Hann háði hræðilega baráttu innra með sér. Hann syrgði það að hann hafði leyft Evu að víkja frá hlið sér. En nú, þegar hann horfðist í augu við orðinn hlut, yrði hann að skilja við hana sem hafði verið gleði hans. Hvernig mátti það verða?“ (ÆS, bls. 34). En þrátt fyrir að hann þekkti rétt frá röngu valdi hann því miður það ranga.

`Hugleiddu kaldhæðnina í þessu öllu. Höggormurinn sagði að þau myndu verða Guði lík ef þau borðuðu af trénu (1Mós 3.5). En lesum við ekki í 1Mós 1.27 að þau hafi þegar verið Guði lík? Hvað kennir þetta okkur um það hve auðveldlega við getum látið blekkjast og hvers vegna trú og hlýðni eru einasta vörn okkar, jafnvel þegar við höfum notið bestu menntunarinnar líkt og Adam og Eva höfðu?`