---
title:  Óboðinn gestur
date:  28/09/2020
---

Eitt af því skemmtilegasta í augum margra kennara er að undirbúa kennslustofur sínar: setja upp tilkynningatöflur, hagræða búnaði og gera stofuna eins aðlaðandi og mögulegt er. Þegar við lítum á hugsjón Guðs með kennslustofuna í aldingarðinum Eden sjáum við umhyggju hans við að undirbúa kennsluumhverfið fyrir Adam og Evu. Hann vildi að þau væru í fögru umhverfi. Við getum ímyndað okkur að sérhvert blóm og tré, hver fugl og hvert dýr skapaði tækifæri fyrir Adam og Evu til að læra meira um heiminn og skapara sinn.

En svo verða skyndileg umskipti milli 1Mós 2 og 1Mós 3. Við höfum séð allt það góða sem Guð skapaði af guðlegum ásetningi. En í 1Mós 3.1 tökum við einnig eftir því að Guð sá manninum fyrir frjálsum vilja. Sú yfirlýsing að höggormurinn hafi verið „slóttugri en öll dýr merkurinnar“ er gjörólík fyrri lýsingum. Í fyrri frásögnum er sagt að sköpunarverk Guðs hafi verið „harla gott,“ og „girnilegt“ og maðurinn og konan „blygðuðust sín ekki.“ En nú þegar höggormurinn kemur inn í myndina breytist tónninn. Höggormurinn er sagður hafa verið “slóttugur.“ Skyndilega er kominn neikvæður þáttur inn í myndina sem hingað til hafði einungis verið fullkomin.

En Guð er allt annað en „slóttugur“ í 1Mós. Guð kemur hreint fram með hvers hann væntir af Adam og Evu í garðinum. Boð Guðs í 1Mós 2.16, 17 sýnir okkur að hann setti fram ein lykil-fyrirmæli sem þeim bar að hlýða: þau máttu ekki eta af forboðna trénu.

Auk annars er eitt sem er áberandi í þessari frásögn: Adam og Eva voru sköpuð sem frjálsar siðgæðisverur sem gátu valið milli hlýðni og óhlýðni. Þar af leiðandi sjáum við merki um frjálsan vilja mannsins allt frá upphafi, jafnvel í óföllnum heimi.

`Taktu eftir lýsingunni sem höggormurinn notaði og Eva endurtók í 1Mós 3.1-6. Hverju tekur þú eftir í upplýsingunum sem höggormurinn gaf Evu? Hverju tekur þú eftir í mati Evu á skilningstré góðs og ills?`

Í 1Mós 2.17 (1981) sagði Drottinn Adam að hann mundi „vissulega deyja“ ef hann æti af trénu. Þegar Eva endurtók fyrirmælin í 1Mós 3.3 var hún vægari í orðum og sleppti orðinu „vissulega.“ Í næsta versi fellir höggormurinn orðið aftur inn (1Mós 3.4, 1981) en í algjörri andstöðu við það sem Guð hafði sagt. Orðalagið sem Eva notaði bendir til þess að jafnvel þó Guð hafði verið kennari hennar í aldingarðinum hafi hún ekki tekið því sem hún lærði eins alvarleg og hún hefði átt að gera,.