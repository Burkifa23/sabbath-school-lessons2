---
title:  Til íhugunar
date:  02/10/2020
---

„Hið heilaga par var ekki aðeins börn undir föðurlegri umönnun Guðs, heldur einnig nemendur sem fengu fræðslu frá alvitrum skapara. Englar heimsóttu þá og þau gátu haft samband við skapara sinn án þess að nokkur truflandi hula væri þar á milli. Adam og Eva voru full af lífskrafti frá lífsins tré, og hvað vitsmuni snerti gáfu þau englunum lítið eftir. Leyndardómar hins sýnilega alheims – „dásemdir hans, sem fullkominn er að vísdómi“ (Job 37.16) – veittu þeim óendanlegan fróðleik og unun. Höfundur alls opinberaði fyrir þeim lögmál og aðgerðir náttúrunnar sem menn hafa síðan rannsakað í sex þúsund ár. Þau gátu rannsakað lauf og blóm og tré og komist hjá þeim að leyndardómum lífsins. Adam þekkti til allra lifandi vera, allt frá stórhvelum, sem byltu sér um heimsins höf, til agnarlítilla skordýra sem fljóta í geislum sólar. Hann hafði gefið sérhverju þeirra nafn og honum var kunnugt um eðli og venjur þeirra allra. Dýrð Guðs í himnunum, óteljandi heimar ljóss og hljóðs, dags og nætur – allt þetta bauðst fyrstu foreldrum okkar til rannsóknar. Nafn Guðs var ritað á sérhvert lauf í skóginum og kletta fjallanna, á sérhverja skínandi stjörnu, á jörðina og loftið og himininn. Regla og samræmi sköpunarverksins talaði til þeirra um óendanlega visku og kraft. Fyrstu foreldrarnir voru sífellt að uppgötva eitthvað heillandi sem fyllti hjörtu þeirra dýpri kærleik og kallaði fram nýja tjáningu um þakklæti“ (ÆS, bls. 30).

**Til umræðu**

`Ef það var upphaflega áform Guðs að skóli/vinna gæfi manninum tækifæri til að eiga samfundi með Guði og sköpunarverki hans erum við enn að uppfylla ásetning Guðs í athöfnum okkar? Hvernig getum við kynnst Guði betur með athöfnum okkar, hvort sem þær eru hluti af atvinnu okkar eða frjálsar, menntun eða þjónusta?`

`Þegar við höfum í huga kænsku Satans í aldingarðinum Eden er auðvelt að verða vonsvikin yfir mannlegum veikleika okkar. Adam og Eva vissu að Guð var þeim nálægur en samt samsinntu þau hálfbökuðum sannleika höggormsins. Hvernig getum við, sem erum líkamlega svo fjarri Guði, samt fundið mátt hjá honum sem hjálpar okkur að vinna sigur yfir freistingum?`

`Ræðið um mikilvægi þess að hlýða yfirvaldi. Hvað gerist ef markalínur yfirvaldsins verða óljósar? Hvernig er hægt að misnota valdið og hvernig getum við brugðist við því þegar það gerist?`