---
title:  Margþætt vinna
date:  06/12/2020
---

„Ég sá að ekkert hugnast þeim betur en að vera glaðir og njóta lífsins meðan það endist. En að matast, drekka og gleðjast af öllu erfiði sínu, einnig það er Guðs gjöf“ (Préd 3.12, 13).

Orðið „vinna“ er einfalt orð sem hefur margvíslega merkingu. Við þurfum að vinna til þess að hafa mat á borðum, borga reikninga og leggja eitthvað til hliðar til að eiga það þegar að kreppir. Atvinnumissir er oft erfiðari að glíma við en léleg vinnuaðstaða.

Vinnan gefur einstaklingnum persónugildi. „Vinna“ er oft svarið við spurningum eins og: „Hvað gerir þú?“ Margir sem eru á eftirlaunum halda áfram að vinna eins lengi og þeir eiga þess kost og eru annaðhvort á launum eða sjálfboðaliðar. Atvinna gefur ástæðu til fótaferðar á morgnana. Ef þú gefur táningi vinnu eru þeir einum færri sem verða afbrotamenn.

`Lestu 1Mós 3.19. Í hvaða samhengi er þetta sagt og hvað segir það a.m.k. sumum okkar um aðra hlið vinnunnar?`

Eftir syndafallið gjörbreyttist viðhorfið til vinnunnar. Fyrir suma er vinnan einungis púl og daglegt strit sem endar við dauðann. Þeir vinna við störf sem þeir fyrirlíta og vonast til að fara á eftirlaun meðan þeir hafa enn heilsuna. Hjá öðrum hertekur vinnan allt líf þeirra og verður þungamiðja tilveru þeirra og er persónueinkenni þeirra. Utan vinnunnar eru þeir þunglyndir og ráðvilltir og vita ekki hvað þeir eigi að gera eða hvert þeir eigi að snúa sér. Þegar þeir hætta störfum falla þeir oft saman bæði á líkama og sál og deyja oft fyrir tímann.

Hinir kristnu þurfa að læra hvernig þeir eigi að starfa samkvæmt vilja Guðs. Vinnan er meira en fjárhagsleg nauðsyn. Maðurinn er ekki aðeins starfskraftur heldur er ævistarf hans leið til að koma góðu til leiðar, leið til að tjá samband hans við Drottin. Það er þáttur í starfi kennarans að hjálpa nemendum sínum að finna starf þar sem þeir geta notað hæfileika sína og áhugamál við að mæta þörfum heimsins.

`Hvernig notar þú líf þitt og hvernig getur þú betur vegsamað Drottin með því?`