---
title:  Starf og köllun
date:  08/12/2020
---

`Renndu augunum yfir 2Mós 25.10 – 30.38. Hversu nákvæmar upplýsingar gaf Guð Móse þegar hann fól honum að reisa tilbeiðslutjaldbúð? Hvað segir það okkur um eðli Guðs?`

Þegar Guð bauð Móse að reisa honum tjaldbúð hefði Móse getað sagt: „Það er ekkert mál, Drottinn! Ég hef reist tjöld allt frá því að ég flúði frá Egyptalandi fyrir 40 árum… . Ég geri það í snatri!“ Fyrir hvern mann sem lifði hálfgerðu hirðingjalífi í Midíanslandi var uppsetning tjalds einfalt mál. Hann hefði getað gert það með bundið fyrir augun og hugann við einhver mikilvægari mál. Það sem kann e.t.v. að hafa komið Móse á óvænt var mjög ítarleg byggingarteikning af því sem annars virtist einföld bygging auk langrar verklýsingar varðandi öll gögn helgidómsins og klæðnað prestanna – í næstum 150 smáatriðum. Og til að setja saman einfalt borð fékk Móse sjö-skrefa lýsingu (2Mós 25.23-30).

Sá gaumur sem Guð gefur að smátriðum varðandi uppsetningu tjaldbúðar sinnar (ásamt leiðbeiningum varðandi helgisiði fórnanna) sýnir að honum var umhugað um gæði. Hann þráði að skapa einungis meistaraverk. Efnin voru hágæða, hönnunin óaðfinnanleg og vinnubrögðin áttu að vera framúrskarandi. Boðskapurinn var augljós: Guð samþykkir ekki hroðvirkni.

En þó svo staðallinn virtist vera hár þá var það Guð sem var ekki aðeins drifkrafturinn sem knúði verkið áfram heldur tryggði hann einnig þann mannafla sem til þurfti til að ná því marki. Við lesum í 2Mós 31.1-6; 35.30 – 36.1 að Guð sjálfur veitti fólkinu þá hæfileika sem þörf var fyrir. Þessir einstaklingar voru fylltir andanum sem gaf þeim hugvit og kunnáttu þannig að uppsetning tjaldbúðarinnar og tækja hennar gæti verið í samræmi við boð Drottins (2Mós 36.1). Hönnuðunum tveim var einnig gefinn hæfileikinn til að kenna öðrum (2Mós 35.34) þannig að kunnátta þeirra og leikni gæti haldið áfram  meðal Ísraelsþjóðarinnar. En þó svo þessir tveir einstaklingar hafi verið útvaldir af Guði sem leiðtogar voru öðrum einnig veittir svipaðir hæfileikar svo þeir gætu átt þátt í verkinu (2Mós 36.2).

Því er sú staðreynd að við erum fallnar og syndugar mannverur engin gild afsökun fyrir því að líta á nokkurt verkefni nema í fyllstu einlægni. Guð ætlast ávallt til þess að við gerum okkar besta og notum talentur okkar og hæfileika, tíma okkar og menntun á sem bestan hátt til eflingar mikilvægum málefnum.