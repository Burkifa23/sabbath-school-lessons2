---
title:  Hinn Kristni Og Starf Hans
date:  05/12/2020
---

### Lesefni vikunnar
1Mós 3.19; 5Mós 16.15; 2Mós 25.10 – 30.38; Gal 5.22-26; Préd 9.10; 1Kor 10.31.

> <p>Minnistexti</p>
> „Þess vegna, mín elskuðu systkin, verið staðföst, óbifanleg, síauðug í verki Drottins. Þið vitið að Drottinn lætur erfiði ykkar ekki verða til ónýtis“ (1Kor 15.58).

Christopher Wren var arkitekt og byggingarmeistari nokkurra fegurstu kirkna heimsins. Meðal annars vann hann að byggingu St. Páls dómkirkjunnar í London. Meðan á byggingu dómkirkjunnar stóð heimsótti hann byggingarsvæðið og spurði ýmsa iðnaðarmenn út í vinnu þeirra. Á leiðinni út kom hann auga á gamlan mann sem var að hræra steypulögun. Christopher fór til hans og ávarpaði hann: „Heyrðu mig, hvað ert þú að gera?“ Maðurinn vissi ekki að hann var að tala við Christopher Wren en svaraði hreykinn: „Hvað ég er að gera? Ég er að byggja stórfenglega dómkirkju!“ Þvílík frábær afstaða til starfsins! Verkamaðurinn sem var að hræra steypulögun leit á starf sitt í víðara samhengi sem gaf lítilmótlegum skerfi hans afburða mikilvægi. Ef við aðeins litum á starf okkar sem þátt í áformi hins mikla arkitekts alheimsins mundi það gefa tilveru okkar tilgang.

Vinnan er hugmynd Guðs. Í hinum fullkomna heimi fyrir tilkomu syndarinnar fól Guð Adam og Evu það verk að sjá um aldingarðinn í Eden (1Mós 2.15). Biblían talar um að himinn og jörð séu handaverk Guðs. Allt á upphaf sitt í honum (1Mós 1.1). Einnig maðurinn er sköpunarverk Guðs. Þar af leiðandi koma þeir fram sem starfsfélagar. Þeir vinna saman við að gæta jarðarinnar. Guð sendir regn á jörðina og Adam (= maðurinn) er þar til að byggja upp adamah (= jörðina) og gæta hennar (1Mós 2.5, 15). Maðurinn gegnir ákveðnu hlutverki í áformi hins mikla arkitekts alheimsins og honum hafa verið falin ákveðin verkefni að sinna.

Okkur sem lifum á tímanum milli hins upphaflega fullkomna heims og þess heims sem okkur hefur verið heitið er boðið að líta á vinnuna sem eina af blessunum Guðs. Hverju Gyðingabarni var kennd einhver iðngrein. Sá faðir sem vanrækti að kenna syni sínum einhverja iðn var sagður ala upp glæpamann. Jesús, sonur Guðs, gerði vilja föður síns í mörg ár með því að starfa sem iðnaðarmaður sem sá íbúum Nasaret e.t.v. fyrir húsgögnum og akuryrkjutækjum (Mrk 6.3). Páll postuli vann verk Drottins jafn mikið þegar hann vann í eitt og hálft ár við tjaldgerð ásamt Akvíla og Priskillu og þegar hann rökræddi í samkunduhúsinu á hvíldardögum (Post 18.1-4; 2Þess 3.8-12).

Þessa viku munum við líta á vinnuna og hlutverk hennar í kristilegri menntun.