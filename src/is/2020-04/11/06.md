---
title:  Að lifa Guði til dýrðar
date:  10/12/2020
---

„Allt sem hönd þín megnar að gera með kröftum þínum, gerðu það“ (Préd 9.10)15. Spekingurinn mikli notar þessa ráðleggingu um mikilvægi ráðsmennskunnar á öllum sviðum lífsins.

Þegar ýmsir eru spurðir um kristna ráðsmennsku takmarka margir sig við ráðsmennsku hins kristna á sviði fjármála. Þó svo peningar séu vissulega mikilvægur þáttur í ráðsmennsku þá er sú afmörkun alltof þröng. Í skipulagsfræðinni á ráðsmennskan við um ábyrgð stjórnar að þroska og nýta á réttan hátt allar tiltækar auðlindir.

Með hvaða auðlindum hefur Guð blessað söfnuðinn? Pétur bendir greinilega á að skaparinn hafi gætt einstaklinga hæfileikum og hann talar um slíka kristna einstaklinga sem „heilagan prestdóm“ (1Pét 2.5) sem er ábyrgur gagnvart Guði varðandi hvernig þeir nota allar gjafir Guðs – fjármuni, tíma orku, talentur o.s.frv.

`Lestu Préd 9.10 og 1Kor 10.31. Hvaða boðskap til okkar er að finna í þessum versum varðandi það hvernig við ættum að starfa og hvernig við ættum að búa fólkið undir störf?`

Í 8. til 10. kaflanum í 1Kor fjallar Páll um spurninguna um neyslu fórnarkjöts. Útskýring hans nær hámarki með þessari yfirlýsingu: „Hvort sem þið því etið eða drekkið eða hvað sem þið gerið, þá gerið það allt Guði til dýrðar.“ Eftir að hafa fjallað um neyslu matar eða drykkja beinir hann huganum að lífi og athöfnum hins kristna í heild. Við ættum að vegsama Guð með öllu sem við gerum eða látum viðgangast og viðurkenna með þakklæti mátt hans og dýrð sem viðheldur lífi okkar.

Það er tilhneiging á okkar tíma að greina sundur hina ýmsu þætti lífs okkar. Við höfum ævistarf okkar og fjölskyldulíf, andlegt líf og tómstundaiðju. Við höfum tilhneigingu til að aðskilja þessi svið lífsins þannig að lítið sem ekkert samband er á milli þeirra í mörgum tilvikum. Til dæmis er ekki gott að koma með vinnuna heim þannig að hún trufli fjölskyldulífið. Einnig ætti tómstundaiðkunin ekki að taka tíma frá samvistum okkar við Guð.

Slíkar takmarkanir ættu samt ekki að finnast varðandi hlutverk andlegs lífs okkar í allri tilveru okkar. Starf hins kristna er ávöxtur samfélags okkar og starfs með Guði. Vinna okkar er ein leið til að stunda návist Guðs. Að sundurgreina trúarlíf okkar og takmarka Guð við einn dag, eina klukkustund eða jafnvel eitt svið lífs okkar er það sama og að hafna nærveru Guðs á öðrum sviðum lífsins.

`Aðskilur þú andlegt líf þitt frá öðrum þáttum lífs þíns? Hvernig getur þú lært að láta andlegheit móta allt sem þú gerir?`

---

<sup>15</sup> Eða: „Allt sem hönd þín megnar að gera, gerðu það með kröftum þínum“ (Þýð.).