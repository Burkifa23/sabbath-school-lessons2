---
title:  Tilbiðjið endurlausnarann
date:  21/10/2020
---

Þrátt fyrir að sköpunarkenningin sé mikilvæg fyrir trú okkar er hún ekki framsett ein sér einkum ekki í Nýja testamentinu. Þess í stað er hún oft framsett í tengslum við kenninguna um endurlausn og jafnvel óleysanlega samfléttuð henni. En það er vegna þess að í föllnum heimi syndar og dauða er sköpunin ein sér ekki nægileg. Við lifum og stritum, við þjáumst og hvað svo? Við deyjum og erum ekkert frábrugðin dýrahræjunum sem liggja við vegkantinn.

Er það eitthvað að keppa eftir?

Þess vegna er það að þrátt fyrir mikilvægi heimsmyndar okkar þá höfum við einnig kenninguna um endurlausn sem þýðir að við höfum Jesú Krist og hann krossfestan og upprisinn sem þungamiðju alls þess sem við trúum.

`Lestu Jóh 1.1-14. Hvað segir þessi texti okkur um hver Jesús var og hvað hann hefur gert fyrir okkur?`

Lítið einnig á boðskap fyrsta engilsins: „ Og ég sá annan engil fljúga um háhvolf himins. Hann hélt á eilífum fagnaðarboðskap til að boða þeim, sem á jörðunni búa, og sérhverri þjóð og kynkvísl, tungu og lýð, og sagði hárri röddu: „Óttist Guð og gefið honum dýrð, því að komin er stund dóms hans. Tilbiðjið þann, sem gjört hefur himininn og jörðina og hafið og uppsprettur vatnanna“.“ (Opb 14.6, 7, 1981). Takið eftir að hinn eilífi fagnaðarboðskapur er tengdur beint við Guð sem skaparann. Þegar við gerum okkur ljóst að sá Guð sem skapaði okkur er hinn sami Guð sem kom sem maður og bar refsinguna fyrir syndir okkar þá skyldi okkur ekki undra að við erum kölluð til að tilbiðja hann. Hver ættu viðbrögð okkar annars að vera þegar við gerum okkur grein fyrir því hvernig Guð okkar er í rauninni?

Þess vegna verður Kristur og hann krossfestur ávallt að hafa forgang og vera þungamiðja alls sem við kennum. Sú kenning verður reyndar einnig að innifela endurkomuna þar sem fyrri koma Krists gagnar okkur lítið án endurkomunnar. Það má í rauninni segja á grundvelli Biblíunnar að fyrri og síðari koma Krists séu tveir þættir sama viðburðar – frelsunaráformsins.

`Hugleiddu þá hugmynd sem fram kemur í Jóh 1 að sá sem gerði allt sem til er (Jóh 1.3) var sá hinn sami sem dó fyrir okkur á krossinum. Hvers vegna ætti því tilbeiðsla að vera eðlileg og ómótstæðileg viðbrögð okkar?`