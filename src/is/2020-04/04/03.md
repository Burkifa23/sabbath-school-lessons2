---
title:  Spurning heimspekingsins
date:  19/10/2020
---

Fyrir mörgum árum kom þýski heimspekingurinn Gottfried Wilhelm Leibnitz (1646–1716) með spurningu sem er líklega mesta grundvallarspurning allra: „Hvers vegna er eitthvað til í staðinn fyrir ekkert?“

Sömuleiðis sagði eðlisfræðingurinn Stephen Hawking (dáinn 2018) að ekki væri nauðsynlegt að draga Guð inn í myndina hvað upphaf alheimsins snerti. „Sjálfkrafa sköpun/tilkoma liggur að baki þess að eitthvað er til og ekki ekkert.“

Aftur á móti segir höfundurinn Matthias Matussek í þýska tímaritinu Spiegel (2010): „Sjálfkrafa sköpun úr engu? … Takmarkaðir vitsmunir mínir segja mér: Ekkert verður til úr engu – það krefst einhvers orsakavalds sem stendur utan tíma og rúms. Ég finn svipað vandamál á sviði líffræðinnar: Hvernig getur eitthvað ólífrænt gefið af sér eitthvað lífrænt? Og hvernig getur meðvitund komið frá ó-meðvitund?

`Hvaða svar gefa eftirfarandi textar við þessum vanda? 1Mós 1.1; Jóh 1.1-4; 2Mós 20.8-11; Opb 14.6, 7; Job 12.7-10.`

Það er hrífandi að sjá hvernig Biblían gengur út frá því að Guð sé til. Fyrsta versið í 1Mós 1 byrjar ekki á því að færa rök fyrir tilveru Guðs. Það gengur aðeins út frá því sem staðreynd að hann sé til (sjá einnig 2Mós 3.13, 14) og á þeirri staðreynd að Guð sé skaparinn byggir Biblían allan sannleikann sem birtist á síðum hennar.

Sköpunarkenningin er líka grundvöllur allrar kristilegrar menntunar. Allar kenningar kristninnar byggja á kenningunni um sex-daga sköpun. Biblían byrjar ekki með yfirlýsingu um friðþægingu eða lögmálið, krossinn, upprisuna eða endurkomuna.

Þess í stað hefst hún með yfirlýsingu um Guð sem skaparann þar eð engin af hinum kenningunum hefur nokkra merkingu nema Guð sé skapari okkar.

Þess vegna verður heimsmynd Biblíunnar að leggja áherslu á sköpunarkenninguna. Þessi áhersla verður enn mikilvægari í ljósi þess að hún hefur orðið fyrir beinni árás í nafni vísindanna. Þróunarkenningin, sem kennir að líf hafi þróast hægt í tilviljunarkenndum „rykkjum“ yfir milljarða ára, hefur næstum eyðilagt trú ótaldra milljóna á Biblíunni. Það er erfitt að ímynda sér kenningu sem er í meiri andstöðu við Biblíuna og kristna trú almennt en þróunarkenningin. Þess vegna er sú hugmynd að hægt sé einhvern veginn að samræma þróunarkenninguna kenningu Biblíunnar um sköpun jafnvel enn verri en guðlaus þróunarkenning. Það er ekki hægt án þess að skopast að Biblíunni og kristinni trú almennt.

`Guð býður okkur að nota sjöunda hluta lífs okkar í hverri viku til að minnast sköpunarinnar á sex dögum. Hann gerir það ekki við neina aðra kenningu. Hvað ætti það að segja okkur um hve mikilvægt grundvallaratriði sú kenning er fyrir heimsmynd kristninnar?`