---
title:  Til íhugunar
date:  23/10/2020
---

„Hið sanna markmið menntunar er að endurnýja ímynd Guðs í sálinni“ (ÆS, bls. 434). Með það í huga getum við séð hvers vegna traust kristileg heimsmynd er svo nauðsynleg fyrir menntunarkerfi aðventista. Eins og við höfum þegar séð er menntun ekki endilega góð í sjálfri sér. Fólk getur jafnvel verið vel menntað í hugmyndum og viðhorfum sem stangast á við þær meginreglur sem er að finna í Biblíunni. Þess vegna verður menntakerfi okkar, Sjöunda-dags aðventista, að byggja á hinni kristilegu heimsmynd, sem þýðir að kenna verður öll svið menntunar og vísinda, sögu og siðgæðis og menningar frá því sjónarmiði í stað viðhorfs sem er í andstöðu við það eða jafnvel vanrækir það. Og til að endurtaka það sem þegar hefur verið sagt þá finnst ekkert hlutlaust sjónarmið. Við sjáum allt lífið, allan raunveruleikann gegnum síu heimsmyndar okkar hvort sem sú heimsmynd er sannfærandi og kerfisbundin eða ekki. Þess vegna skiptir það öllu máli að heimsmynd Biblíunnar sé undirstaða allrar menntunar sem Sjöunda-dags aðventistar standa að baki.

**Til umræðu**

`Hvaða dæmi úr sögunni getur þú nefnt um menntakerfi sem voru (eða eru) mjög skaðleg? Hvar voru þau og hvað var nemendunum kennt og hvað getum við lært af þeim? Hvernig getum við varið menntakerfi okkar gegn þeim skaðlegu áhrifum? 2. Þessa viku litum við á nokkur lykilatriði sem einkenna kristilega heimsmynd: tilvist Guðs, sköpunin, Biblían, endurlausnaráformið og lögmál Guðs. Hvaða atriði önnur ættu að vera innifalin í heildarmynd kristilegrar heimsmyndar?`

`Hugsuður nokkur á 18. öld sagði eitt sinn: „Ó, samviska! samviska! Þú guðlega eðlisávísun, þú áreiðanlegi leiðbeinandi fáfróðra og takmarkaðra, þú óskeikuli dómari góðs og ills sem færð manninn til að líkjast Guði sjálfum.“ Hvað er rétt eða rangt við þetta viðhorf?`

`Líttu aftur á yfirlýsingu Ellen G. White þar sem hún segir að „hið sanna markmið menntunar er að endurnýja ímynd Guðs í sálinni.“ Hvað felst í því? Hvernig sýnir það okkur hvers vegna menntakerfi aðventista verður að vera svo frábrugðið miklu af því sem heimurinn telur vera menntun?`