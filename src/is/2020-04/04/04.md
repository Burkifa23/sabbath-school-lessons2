---
title:  Heimsmynd Biblíunnar
date:  20/10/2020
---

Eins og fram kom í inngangi þessarar lexíu þá lítur ekkert okkar hlutlaust á heiminn. Til dæmis lítur guðleysingi á regnbogann og sér ekkert nema náttúrulegt fyrirbæri. Hann hefur enga merkingu aðra en þá sem maðurinn hefur gefið honum. Aftur á móti ef einhver lítur á hann á grundvelli heimsmyndar Biblíunnar sér hann ekki aðeins náttúrulegt fyrirbæri sem byggist á víxlverkun vatns og ljóss heldur einnig staðfestingu á fyrirheiti Guðs að eyða ekki jörðinni aftur með vatnsflóði (1Mós. 9.13-16). „Hversu mjög Guð lítillækkaði sig og hve mikil var samúð hans með villuráfandi skepnum þegar hann kom hinum fagra regnboga fyrir á himni til marks um sáttmála sinn við mennina! … Markmið Guðs var að börn síðari kynslóða spyrðu um merkingu þessa dýrlega boga sem spannar himininn og foreldrar þeirra segðu þeim söguna af flóðinu og að Almáttugur Guð hefði beygt bogann og komið honum fyrir á himni til marks um það að vatn mundi aldrei aftur flæða yfir jörðina“ (ÆS, bls. 71).

Fyrir okkur, Sjöunda-dags aðventista, er Biblían grundvallartexti trúar okkar. Hún sýnir okkur þá heimsmynd sem „síar“ sýn okkar og skilning á heiminum sem getur verið mjög óárennilegur og flókinn. Ritningin skapar mælikvarða sem hjálpar okkur að skilja betur þann raunveruleika sem við lifum í, erum hluti af og gerir okkur oft ráðvillt og ringluð.

`Hvaða sannindi finnum við í eftirfarandi textum sem hjálpa okkur að skilja þann raunveruleika sem við lifum í? Ef 6.12; Mrk 13.7; Róm 5.8; Róm 8.28; Préd 9.5; Opb 20.5, 6.`

Sem Sjöunda-dags aðventistar verðum við að halda fast við kenningar Biblíunnar þar sem hún er opinberun vilja Guðs fyrir okkur mennina og útlistar fyrir okkur margt varðandi heiminn sem við mundum annars ekki vita eða skilja. Þar af leiðandi verður öll kristileg menntun að vera rótfest í orði Guðs og okkur ber að hafna öllum kenningum sem stangast á við hana.

`Hverjar eru sumar af þeim kenningum Biblíunnar sem stangast á við trú ýmissa? Hvað ætti þessi mismunur að kenna okkur um hve mikilvægt það er að við höldum af trúmennsku fast við orð Guðs?`