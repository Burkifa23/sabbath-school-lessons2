---
title:  Lögmál Guðs
date:  22/10/2020
---

Fyrir mörgum árum var franska þjóðin að velta fyrir sér spurningunni um það hvort ætti að afnema dauðarefsingu. Þeir sem mæltu með afnáminu báðu þekktan rithöfund og heimspeking að nafni Michel Foucault að skrifa ritstjórnargrein fyrir þá. En það sem hann gerði var ekki einungis að mæla með afnámi dauðarefsingunnar heldur afnámi alls fangelsiskerfisins og því að sleppa öllum föngunum.

Hvað lá að baki þeirrar afstöðu? Samkvæmt Michel Foucault eru öll siðferðiskerfi aðeins mannlegar hugmyndir sem valdhafar hafa virkjað í því skyni að hafa stjórn á fjöldanum. Þess vegna hafa þessar siðferðisreglur engan lögmætan tilverurétt.

Afstaða hans kann að vera öfgakennd en það sem við sjáum hér er rökrétt afleiðing vandamáls sem er í rauninni nýtt. Móse glímdi við það í Ísrael fyrir þúsundum ára. „Þið skuluð ekki hegða ykkur þá eins og við gerum hér í dag þegar hver gerir það sem honum gott þykir“ (5Mós 12.8; sjá einnig Dóm 17.6; Okv 12.15).

En hvernig eigum við að vita hvað okkur beri að gera ef við eigum ekki að gera það sem er einungis rétt í okkar eigin augum? Við erum ekki réttlát og heilög eða nægilega hlutlæg til að vita hvað er siðferðilega rétt. Svarið felst í því að sá Drottinn sem skapaði okkur gaf okkur einnig siðferðisreglur til að lifa eftir. Ef til vill sjáum við það ekki réttilega með eigin augum en augu Drottins sjá það alltaf.

`Hvað kenna þessir textar okkur varðandi siðferðilegt framferði? 5Mós 6.5; Mrk 12.29-31; Opb 14.12.`

Ef við ætlum að gera endurlausnina miðlæga í kristilegri heimsmynd okkar þá verður lögmál Guðs, boðorðin tíu, einnig að vera miðlægt því að við erum endurleyst frá syndinni sem er skýrgreind sem lagabrot (Róm 3.20). Fagnaðarerindið er í rauninni marklaust án lögmáls Guðs sem er ein ástæðan fyrir því að við vitum að það er enn í gildi þó svo það geti ekki frelsað okkur. En það er einmitt þess vegna að við höfum þörf fyrir fagnaðarerindið.

Og það er einnig þess vegna að öll menntun sem Sjöunda-dags aðventistar bjóða upp á verður að leggja áherslu á það sem Ellen G. White nefnir „varanleika lögmáls Guðs“ (DM, bls. 43) sem innifelur hvíldardaginn. Ef menntunin á að hjálpa við að endurreisa í okkur mynd Guðs að svo miklu leyti sem það er mögulegt í þessu lífi þá verður að fylgja fordæmi Krists og halda uppi lögmáli Guðs sem þeirri siðferðisreglu sem sýnir okkur hvað rétt er í augum Guðs.