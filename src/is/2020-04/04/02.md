---
title:  Augu Drottins
date:  18/10/2020
---

Prófessor við háskólann í Oxford hefur komið fram með þá kenningu að ekkert af því sem er umhverfis okkur sé raunverulegt. Þess í stað erum við stafræn útgáfa af kynþætti geimvera með ofur-öflugar tölvur.

Þetta kann að vera áhugaverð skoðun en hún vekur mikilvæga spurningu: Hvers eðlis er raunveruleikinn?

Hægt er að svara því á tvo vegu þó svo aðeins annar þeirra sé skynsamlegur. Fyrri leiðin er að líta svo á að alheimurinn og allt sem í honum er, þar á meðal við, sé bara til. Ekkert skapaði hann né mótaði. Hann er bara svona. Það er bláköld staðreynd. Það er enginn Guð eða guðir og ekkert er guðlegt. Raunveruleikinn er efniskenndur og sjálfsagður. Það er eins og einhver sagði fyrir um 25 öldum (svo þetta er ekki nein ný hugmynd) að það eru einungis „frumeindir og tómarúm.“

Síðari leiðin lítur svo á að einhver guðleg vera hafi skapað alheiminn. Það virðist rökréttara, skynsamlegra og hyggilegra en sú hugmynd að alheimurinn sé bara eins og hann er án nokkurra skýringa. Þetta viðhorf nær til allrar náttúrunnar, heim „frumeinda og tómarúms“ en er ekki takmarkað við það. Þess í stað bendir það til raunveruleika sem er mikið umfangsmeiri, dýpri og fjölþættari en það viðhorf guðleysingja og efnishyggjumanna sem við heyrum oft um í dag.

`Hvað segja þessir textar okkur um þær hugmyndir sem koma fram í þessari lexíu? Slm 53.2; Okv 15.3; Jóh 3.16; Jes 45.21; Lúk 1.26-35.`

Miðlæg í allri kristilegri menntun er ekki aðeins sú staðreynd að Guð sé raunverulegur heldur hvernig Guð hann er, persónulegur Guð sem elskar okkur og hefur samskipti við okkur. Hann er Guð sem vinnur kraftaverk og þó svo hann noti lögmál náttúrunnar þá er hann ekki háður þeim því hann er yfir þau hafinn eins og t.d. við meyjarfæðingu Jesú. Það er sérstaklega viðeigandi á okkar dögum að kenna það viðhorf þar sem mikið af vitsmunaheiminum heldur því (ranglega) fram að vísindin standi honum að baki þegar hann boðar opinskátt og skammlaust guðlausa og natúralistíska heimsmynd.

Sagan um sköpun og syndafall hjálpar okkur að skilja þörfina fyrir endurlausn, dauða Krists á krossi og endurkomu hans. En aðrar frásagnir og atburðir eru fléttuð inn í yfirlitsmyndina sem er endurlausnaráformið: líf Nóa, Abrahams, Jósefs í Egyptalandi, Maríu, postulanna og að lokum fylgjenda Jesú allt til okkar tíma.

`Hugleiddu hve þröngsýn og takmörkuð guðlausa heimsmyndin er í samanburði við heimsmynd Biblíunnar sem nær yfir hinn „eðlilega“ heim en er ekki einskorðuð við hann. Hvers vegna er heimsmynd Biblíunnar, þar sem Guð er með í myndinni, rökréttari og skynsamari en hin guðlausa?`