---
title:  Í felum
date:  01/11/2020
---

`Lestu 1Mós 3.1-11. Hvers vegna ætli Guð hafi spurt Adam: „Hvar ertu?“`

Dæmigerðar frásagnir um syndafallið segja að ávöxturinn hafi verið epli. Það er þó ekki í samræmi við frásögnina. Hún talar aðeins um ávöxt trésins (1Mós 3.3). Engu máli skiptir hver ávöxturinn var. Það lá bann við að eta af þessu tré af því að tréð hafði ákveðna merkingu. Það hafði með þá freistingu að gera að ýta Guði til hliðar og lýsa því yfir að „Ég get tekið eigin ákvarðanir. Ég get verið minn eiginn Guð. Ég hef vald yfir orði Guðs.“

Þetta var líka reyndin. Þegar höggormurinn fékk Adam og Evu til að eta ávöxt trésins voru þau á hálli braut. Þegar þau svo gerðu sér grein fyrir nærveru Guðs reyndu þau að fela sig „milli trjánna í aldingarðinum“ (1Mós 3.8).

Það er undarlegt að Guð skyldi spyrja Adam: „Hvar ertu?“ Guð vissi vel hvar Adam var. Ef til vill spurði Drottinn í því skyni að hjálpa Adam og Evu að gera sér grein fyrir hvað þau voru að gera – að fela sig – vegna þess sem þau höfðu gert. Það er að segja hann var að hjálpa þeim að sjá sorglegar afleiðingar af gjörðum sínum.

Það vekur furðu hve fljótt maðurinn lætur leiðast til þessa trúnaðarbrots. Ákvörðun hans að slíta trúnaðartengslum sínum við skaparann og fylgja frekar eigin ákvörðunum hafði banvænar afleiðingar. Maðurinn finnur til ótta og blygðunar, sektarkenndar og sjálfs-tortryggni.

Það er enn undraverðara hvernig Guð bregst við því. Hann kemur ekki í reiði eða með hefnarhug, úthellir ekki verðskuldaðri refsingu né siðferðisprédikun. Guð leitar hins fallna manns til þess að hjálpa honum og frelsa undan sekt og sektarkennd, örvæntingu og smán, ótta og vonleysi.

`Lestu Róm 5.11-19 þar sem Páll tengir það sem Adam gerði í Eden við það sem Jesús gerði á krossinum. Hvað ætti það að segja okkur um komu Jesú til að ógilda það sem Adam hafði gert?`

Segja mætti að frelsunaráformið sé viðbrögð við svari Adams og Evu. Þau földu sig fyrir Guði vegna smánar syndar sinnar og sektarkenndar og Guð kom til að bjarga þeim. Við höfum einnig gert það sama og Jesús kom til að bjarga okkur. Þess vegna mætti einnig spyrja okkur sömu spurningar: „Hvar ertu?“ Það er að segja hvar ertu í sambandi þínu við Jesú í synd þinni og sektarkennd og hvað hefur hann gert til þess að bjarga þér frá henni?

`Hvers vegna verður kristileg menntun, auk alls annars, að fela í sér eða leggja áherslu á þá staðreynd að það er okkur eiginlegt að fela okkur fyrir Guði og síðan benda okkur á Jesú sem lausn vandans?`