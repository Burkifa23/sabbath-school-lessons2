---
title:  Ég er með þér
date:  02/11/2020
---

`Lestu 1Mós 28.10-17. Í hvaða samhengi kemur þessi frásögn og hvað kennir hún okkur um náð Guðs til þeirra sem að vissu marki eru á flótta undan syndum sínum?`

Í samskiptum sínum við fjölskylduna hafði Jakob, með hjálp móður sinnar, gripið til óvæginna blekkinga og nú tók hann afleiðingunum. Bróðir hans hótaði grimmilegum hefndum og Jakob var orðinn flóttamaður á leið til frænda síns í Haran. Allt var óráðið og ógnvekjandi.

Dag einn gekk hann þungum skrefum þegar húmaði að kvöldi. Hann var úti í óbyggðum með himinhvolfið að þaki. Hann finnur sér stein sem kodda og sofnar. En meðvitundarleysi svefnsins er brátt rofið. Hann dreymir hinn þekkta draum um stigann sem stendur á jörðunni og nær til himins og englar ganga þar upp og niður.

Þá heyrir hann rödd sem segir: „Ég er Drottinn, Guð Abrahams, föður þíns.“ Röddin heldur áfram og endurtekur fyrir Jakob fyrirheit sem honum eru þegar kunn úr munnmælum fjölskyldunnar. Afkomendur þínir verða fjölmennir og allar ættkvíslir jarðarinnar munu blessun hljóta í þeim. „Og sjá, ég er með þér og gæti þín hvar sem þú ferð … því að ég yfirgef þig ekki fyrr en ég hef komið því til leiðar sem ég hef heitið þér“ (1Mós 28.15).

Ellen G. White lýsir því hvernig Páll miklu síðar „sér stigann sem Jakob dreymdi um og táknaði Krist sem tengdi jörðina við himininn og manninn, sem er takmörkunum háður, við hinn eilífa Guð. Trú Páls styrkist þegar hann minnist þess hvernig forfeður og spámenn hafa reitt sig á hann sem er stoð hans og styrkur, honum sem Páll hefur helgað líf sitt“ (AA, bls. 512).

Jakob vaknar og segir við sjálfan sig: „Sannarlega er Drottinn á þessum stað og ég vissi það ekki“ (1Mós 28.16). Það sem gerðist hér er mikilfenglegt. Hann mun aldrei gleyma þessum stað og hann gefur honum nafn. Síðan heitir hann Guði ævilangri tryggð.

`Hvað getum lært af þessari frásögn um hvernig Guð, í Kristi, leitast við að ná til okkar þrátt fyrir syndir okkar? Hvers vegna verður þessi meginregla að vera í fararbroddi kristilegrar menntunar?`