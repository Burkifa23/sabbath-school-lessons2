---
title:  Orðið varð hold
date:  03/11/2020
---

Þekktasta kaflabyrjun í Nýja testamentinu er upphaf Jóhannesarguðspjalls: „Í upphafi var Orðið og Orðið var hjá Guði og Orðið var Guð“ (Jóh 1.1). Síðar í kaflanum finnum við svo þessi ógleymanlegu orð: „Og Orðið varð hold, hann bjó með oss, fullur náðar og sannleika og vér sáum dýrð hans, dýrð sem sonurinn eini á frá föðurnum“ (Jóh 1.14).

`Lestu Jóh 1.1-14. Hvað segir þessi texti okkur um það hver Jesús var og hvað hann var að gera hér? Hvað ætti það að segja okkur um hið mikla fordæmi Jesú sem kennara?`

Sá Guð sem talaði við Adam og Evu í aldingarðinum og Jakob mitt í óbyggðinni birtist nú sem persóna. Guð kom sem maðurinn Jesús. Fyrir tilstilli Jesú getum við lært um vilja Guðs og leið hans því að Jesús var Guð.

Kaflinn heldur áfram og segir frá því að Jóhannes skírari hafi verið svo sannfærandi prédikari að jafnvel trúarleiðtoga í Jerúsalem grunaði að hann kynni að vera einhver sérstakur boðberi. En hann var að undirbúa veginn fyrir einhvern sem var meiri en hann sjálfur. Einhver afar sérstakur var um það bil að koma fram og Jóhannes skírari taldi sig óverðugan að leysa skóþveng hans (Jóh 1.27).

Næsta dag sá hann Jesú og lýsti því yfir að sá væri „sonur Guðs.“ Sama dag og þann næsta kallaði hann Jesú „Guðs lambið.“

Tveir af fylgjendum Jóhannesar ákváðu að fylgja Jesú. Þegar Jesús spurði þá hvers þeir leituðu kölluðu þeir hann „Rabbí“ sem þýðir kennari eða meistari (Jóh 1.38).

Jesús er þannig rabbíni, kennari, en aldrei hefur nokkur mannlegur kennari verið eins og hann þar sem hann var Guð. Með öðrum orðum, Guð kom niður til mannsins sem maður og starfaði sem rabbíni eða kennari. Það kemur því ekki á óvart að Ellen G. White hafi kallað Jesú „mesta kennarann sem heimurinn hefur nokkru sinni séð“ (ST, 10. júní, 1886). Þessi kennari var jú Guð.

`Hvers vegna er það viturlegt að læra af Jesú bestu leiðina til að kenna andleg sannindi í ljósi þess hver hann var? Hvað getum við lært af Jesú um að það er ekki aðeins mikilvægt hvað við segjum í kennslu okkar heldur einnig hvað við gerum?`