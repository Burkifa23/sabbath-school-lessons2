---
title:  Kona svarar fyrir sig
date:  04/11/2020
---

Jesús er kennara-fyrirmynd okkar. Hið sanna eðli Guðs skín í gegnum kennslu hans og líf. Ein frásögn í guðspjöllunum er einkum athyglisverð því að hún sýnir fram á að þegar einhver svarar Jesú er hann tilbúinn að hlusta.

`Lestu frásögnina um það þegar Jesús hitti kanversku konuna úr byggðalagi Týrusar og Sídonar (Matt 15.21-28; Mrk 7.24-30). Taktu eftir að mennirnir sem voru í fylgd með Jesú voru óþolinmóðir í hennar garð og jafnvel Jesús virðist bægja henni frá sér. Hvað finnst þér um djörfung hennar? Hvað kennir þessi frásögn okkur um það hvernig Jesús kenndi öðrum?`

Jesús var nálægt Týrus og Sídon. Hann var á svæði þar sem var aragrúi útlendinga og mikið um kynþáttaríg. Grískumælandi íbúar borgarinnar litu niður á Gyðingabændur í landsbyggðinni og Gyðingabændurnir litu niður á þá í staðinn.

Skömmu áður hafði Heródes, handbendi Rómverja og ríkisstjóri í Galíleu, heimabyggð Jesú, tekið Jóhannes skírara af lífi. En Jesús deildi að miklu leyti innsæi Jóhannesar og aftakan virtist ills viti. Jesús stóð því andspænis hættu vegna starfs síns.

Jesús fann fyrir spennunni og fór því inn í hús og Markús segir að hann hafi vonast til að enginn vissi að hann væri þar (Mrk 7.24). En konan fann hann.

Í því menningarumhverfi hafði kona engan rétt til að láta til sín taka. Auk þess tilheyrði þessi kona menningarheimi og kynþætti sem Gyðingar litu hornauga og það gerði henni enn erfiðara um vik.

En dóttir konunnar var sjúk. Hana vantaði hjálp og hún hélt fast við ásetning sinn að biðja um hana.

Jesús bægir henni frá sér og segir: „Ekki sæmir að taka brauð barnanna og kasta því fyrir hundana“ (Matt 15.26). Slík athugasemd gæti hafa sært tilfinningar hennar.

En þá gerist eitthvað einstakt. Hún svarar. Hún þekkti vel til hunda, en það gerðu Gyðingar ekki. Þeir vildu ekki einu sinni hafa þá sem gæludýr. Hún svaraði: „ Satt er það, Drottinn, þó eta hundarnir mola þá sem falla af borðum húsbænda sinna“ (Matt 15.27).

Ummæli hennar gera gæfumuninn. Þau virðast vera sannfærandi. Og Jesus læknar barn hennar.

`„Verði þér sem þú vilt“ (Matt 15.28). Hvernig eigum við að skilja þessi orð Jesú? En hvernig bregðumst við við þegar okkur verður ekki að ósk okkar?`