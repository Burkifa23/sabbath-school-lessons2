---
title:  Móse og spámennirnir
date:  17/11/2020
---

`Lestu 2Tím 3.14-17. Hvað kenna þessir textar okkur um hlutverk ritninganna í kristilegri menntun?`

Á hebresku er fyrsti hluti Biblíunnar7 kallaður „tóra“ sem er oft þýtt sem „lögmál“ einkum vegna þess að hann inniheldur margvíslega löggjöf. En grundvallarmerking orðisns „tóra“ er „kennsla“ eða „fræðsla.“ Það er mjög svo frábrugðið því sem margir sjá í hugtakinu „lögmál“ í Biblíunni, þ.e.a.s. reglur og reglugerðir sem við verðum að fylgja til þess að geta notið náðar Guðs. Svo er þó ekki. Lögmálið er hugsað sem kennsluefni um hvernig eigi að lifa farsælu og öruggu lífi í þeim sáttmálatengslum sem Guð áformaði þegar hann skapaði okkur í upphafi.

Tveir næstu hlutar hebresku Biblíunnar, rit spámannanna, segja frá því hve vel fólk Guðs náði tökum á þessu námsefni og lifði samkvæmt því (fyrri spámennirnir eða sögubækurnar8) og síðan hvað fólkið hefði átt að læra af því (síðari spámennirnir9). Síðasti hluti Gamla testamentisins sem kallast „ritin“10 á hebresku gefur okkur fullt af dæmum um kennara og nemendur sem gekk misvel að ná námsefninu. Bækur eins og Ester, Rut, Daníel og Job segja frá þeim sem gekk vel að ná efninu, en meðal þeirra sem náðu því ekki má nefna fjóra vini Jobs. Sálmarnir eru auðvitað sálmabók, en a.m.k. þrír sálmanna eru kennslusálmar: Sálmarnir 1, 37 og 73.

Guðspjöllin innihalda einnig mikið kennsluefni, einkum dæmisögur Jesú. Mörg af bréfum Páls byrja með áhrifamikilli fagnaðarboðun en þeim lýkur með fræðsluefni, hagnýtum lexíum fyrir daglegt líf hins kristna. Opinberunarbókin inniheldur einnig mikið námsefni. Bókin, sem enginn getur opnað nema Guðslambið, fyrirmynd okkar, Jesús (Opb 5.1-5), opinberar til dæmis framtíð safnaðar Krists.

`Sumir kunna að segja með réttu að námsefnið í ritum Móse eigi ekki allt við á okkar tíma. Upplýsingarnar varðandi konunga í 5Mós 17.14-20 innihalda skilmerkilegar leiðbeiningar varðandi val einhvers til að gegna þeirri stöðu. En auðvitað veljum við ekki konung í söfnuði okkar í dag. Hvernig förum við að því að ákveða rétta notkun þessa námsefnis ritningarinnar á okkar tímum?`

---

<sup>7</sup> Mósebækurnar fimm (Þýð.).

<sup>8</sup> Jósúabók til og með 2. Konungabók (Þýð.).

<sup>9</sup> Jesaja, Jeremía, Esekíel og Hósea til og með Malakía (Þýð.).

<sup>10</sup> Öll önnur rit Gamla testamentisins (Þýð.).