---
title:  Menntun í frumsöfnuðinum
date:  19/11/2020
---

Eina mikilvægustu meginreglu menntunar sem fram kemur í ritningunni er að finna þar sem kennarameistarinn Jesús er að búa sig undir að yfirgefa nemendur sína, lærisveinana. Þeir voru búnir að vera með honum í þrjú og hálft ár, eða svipað og menntaskólanám. Við lok þess tíma er oft talið að nemendurnir geti staðið á eigin fótum.

En Jesús vissi betur og því sá hann fylgjendum sínum fyrir áframhaldandi menntun undir leiðsögn Heilags anda sem er einnig nefndur huggari eða talsmaður.11 Hann mun vera með fylgjendum Jesú til frambúðar (Jóh 14.16, 17) og er sagður vera andi sannleikans. Þó svo Heilagur andi sé ekki nefndur kennari þá felst verk hans vissulega í að uppfræða einstaklinginn, einkum í leit hans að sannleikanum.

`Lestu 1Kor 2.1-16. Hvað er Páll að segja sem er svo mikilvægt í sambandi við menntun?`

Páll byrjar á að minna söfnuðinn í Korintu á að þegar hann kom fyrst til þeirra hefði hann einungis talað um Jesú Krist og hann krossfestan (1Kor 2.2) – enga speki heldur aðeins boðun fagnaðarerindisins. En hann lét ekki þar við sitja (1Kor 2.6) því að þegar þessir ný-kristnu einstaklingar þroskuðust mundi postulinn koma aftur og kenna þeim speki, það er að segja það sem Guð hafði hulið allt frá upphafi heimsins (1Kor 2.7), jafnvel djúpin í Guði (1Kor 2.10). Það allt mun verða numið undir leiðsögn anda Guðs sem sameinast anda nemandans.

`Hve djúpt verður farið í því námi og hve mikil fræðsla býðst þeim sem leiddir eru af andanum? Kaflanum lýkur með tilvitnun í spámanninn Jesaja: „Því að hver hefur þekkt huga Drottins að hann geti frætt hann“ (sjá Jes 40.13). Spámaðurinn, sem beindi orðum sínum til óbreyttra einstaklinga síns tíma, sagði að enginn gæti það en Páll leiðrétti það með því að benda á að „við höfum huga Krists“ sem þýðir að kristnir einstaklingar sem fylltir eru andanum hafi jafnvel aðgang að huga Guðs og þar með ótakmarkaðri fræðslu og skilningi (1Kor 2.10-13) eftir því sem þörf væri á til að þekkja veg réttlætisins.`

---

<sup>11</sup> Á grísku parakletos sem þýðir „(sá sem er) kallaður (til að standa) við hlið (einhvers, honum eða henni til stuðnings).“ (Þýð.).