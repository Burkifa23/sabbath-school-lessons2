---
title:  Til íhugunar
date:  20/11/2020
---

Boðunarfyrirmælin miklu (Matt 28.18-20) settu athyglisverða trúarhreyfingu af stað um allan heim. Örfáir postular (= „sendiboðar“) fóru út um allan heim, söfnuðu að sér nemendum sem þeir gerðu að lærisveinum, kölluðu þá til að trúa á Jesú, skírðu þá og hófu að kenna þeim allt það sem Jesús hafði boðið þeim. Mynd er brugðið upp af nýkristnum einstaklingum frá mismunandi menningar- og málasvæðum alls staðar að úr heiminum sem stigu upp úr vatni skírnarinnar og hófu nám í skóla. Það kemur samt ekki á óvart þar sem þeir áttu margt ólært.

Ástæðan fyrir því að kristnir eru stöðugt að læra er ekki aðeins vitsmunaleg forvitni eða áhugi á að skilja eitthvað til fulls heldur sú að kristilegt líf og trú gegnsýrir öll svið daglegs lífs okkar. Það er svo margt að læra. Þess vegna innihalda bréfin í Nýja testamentinu bæði boðun um Jesú og fræðslu um allt það sem kristnir þurfa að læra. Gott dæmi um boðun má finna í 1Kor 2.2 en fræðsla hefst svo í 1Kor 4 og heldur áfram á ýmsum stöðum í því bréfi. Hvað er það þá sem hinir kristnu þurfa að læra? Meðal annars má nefna vinnu, hvíld, félagsmál, samfélagsmál, safnaðarmál og tilbeiðslu, efnahagsmál, mannúð, samskipti við yfirvöld, félagsráðgjöf, fjölskyldumál, samskipti hjóna og barnauppeldi, mataræði og matartilbúning, fatnað, jafnvel það að eldast og undirbúning fyrir ævilok sín og einnig endalok heimsins. Að vera kristinn felur í sér að læra eitthvað um allt þetta og fjölmargt annað. Það er ekki sjálfgefið að við skiljum þetta. Við verðum að læra það.

**Til umræðu**

`Hversu mikilvæg eru menntamál fyrir ætlunarverk safnaðarins?`

`Hvað átti Ellen G. White við þegar hún sagði að himinninn sé skóli (Ed, bls. 301)?`

`Lestu aftur 1Kor 2.1-16. Taktu eftir því sem Páll er að segja okkur um hvað það er sem Guð er að opinbera okkur með innblæstri sínum. Taktu eftir fullyrðingu hans um að ráðamenn heimsins og speki verði að engu. Ef hann gat sagt það á þeim tíma, hvað þá með sumt af speki okkar tíma?`