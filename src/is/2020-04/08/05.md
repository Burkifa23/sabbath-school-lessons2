---
title:  Vitrir menn og konur
date:  18/11/2020
---

Orð eins og skóli, nám og menntun eru auðskilin í dag en þau finnast ekki oft í Biblíunni. Eitt orð er mikið algengara þar, orðið viska eða speki. Gamla testamentið talar bæði um vitra menn/spekinga og vitrar konur (2Sam 14.2; Okv 16.23).

`Lestu 1Kon 5.9-14. Hvað kennir þessi texti okkur um mikilvægi spekinnar?`

Salómon konungur er dreginn fram sem mjög vitur maður sem talaði um líf dýra og plantna og mælti fram spakmæli af mikilli speki sem gefur til kynna að hann hafi verið vel menntaður (1Kon 5.9-14). Orðskviðirnir og Prédikarinn hafa að geyma mikinn fróðleik um margvísleg efni sem sögð eru komin frá Salómon og öðrum spekingum fortíðarinnar (Okv 1.1; Okv 25.1; Okv 30.1; Okv 31.1).

Samkvæmt Biblíunni minnir spekin mjög mikið á menntun í dag. Hún er eitthvað sem við lærum frá foreldrum og kennurum einkum á unga aldri (Préd 12.1) en í rauninni bætir einstaklingurinn við visku sína með árunum. Í öðru lagi er viskan yfirleitt hagnýt. Sem dæmi má nefna hvatningu til að læra af maurunum sem safna fæðu á sumrin til þess að hafa nóg fyrir veturinn (Okv 6.6-8).

En samt er spekin ekki aðeins hagnýt, hún hefur einnig fræðilega hlið þar sem hún á rætur að rekja til trúar á Guð og fylgir vissum grundvallarmeginreglum (Okv 1,7). Spekin hjálpar okkur að lifa ábyrgu lífi öðrum til gagns og hjálpar að vernda okkur frá ógæfu. Að lokum er hún menntun að því leyti að hún svarar ekki öllum spurningum okkar en hún gerir okkur kleift að vera ánægð með það sem við vitum á sama tíma og við höldum áfram að leita þess sem er enn óþekkt. Það er góð staða að vera í því að þá getum við lært að þekkja Guð og treysta náð hans. Samkvæmt Jer 18.18 jafnast hlutverk viturra kennara á við hlutverk presta og spámanna. Þessir þrír hópar flytja fólki Guðs boðskap frá honum í formi lögmáls, uppfræðslu og sérstakra boðskapa.

`Hvernig getum við lært speki og komið henni áfram til eftirkomenda okkar? Hvers vegna er það mikilvægt fyrir okkur að gera það?`