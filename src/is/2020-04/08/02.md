---
title:  Í mynd Guðs
date:  15/11/2020
---

`Lestu 1Mós 1.26. 27 og 1Mós 5.1, 3. Hvað kenna þessir textar okkur um það hvernig Guð skapaði manninn í upphafi og hvað gerðist svo með mannkynið eftir tilkomu syndarinnar?`

Orðasambandið „mynd Guðs“ hefur hrifið hugi Biblíuskýrenda um aldaraðir. Hvað felst í þessari mynd sem fyrstu mannverurnar voru skapaðar í? Þýðir það t.d. að Guð hafi litið í spegil og síðan mótað manninn í líkingu við sig? Eða þýðir það að maðurinn sé líkari Guði en allt annað sem skapað var? Eða bendir það til þess að maðurinn hafi líkst skaparanum hvað andlegheit og vitsmuni áhrærði og samhæfni milli þeirra? Ritningin gefur enga nákvæma útskýringu á þessu hugtaki jafnvel þó fræðimenn hafi dregið margvíslegar ályktandi þar að lútandi á grundvelli ritninganna. En við sjáum að eftir tilkomu syndarinnar breyttist þessi mynd og þar af leiðandi segir Ellen G. White að markmið menntunarinnar sé að endurreisa í manninum mynd skaparans (Ed, bls. 14-16).

Hvernig getur menntun náð því einstæða marki? Í fyrsta lagi ber okkur að minnast þess að Guð skapaði okkur til þess að eiga persónulegt samband við hann líkt og það sem ríkir milli foreldra og barna þeirra. Hann gerði okkur í sinni mynd á sama hátt og mannlegir foreldrar eignast börn í sinni mynd (1Mós 5.1), svo hann geti alið okkur upp sem börn sín sem tilheyra fjölskyldu hans. Hann getur átt samskipti við okkur og byggt upp varanleg persónutengsl við okkur. Mynd Guðs er því meira huglæg mynd sem gerir tveim einstaklingum, öðrum guðlegum hinum mannlegum, kleift að hafa sama hugarfar. Það er einmitt það sem menntunin gerir fyrst í samskiptum foreldra og barna á heimilinu og síðan í skólunum þegar kennarar taka við menntuninni. Það er ljóst að Guð áformaði slíkt menntaferli, sem við þekkjum svo vel, þegar hann aðgreindi okkur frá ýmsum öðrum lífverum og gerði okkur í sinni eigin mynd svo að hann gæti kennt okkur og við gætum lært af honum þar til mynd hans endurspeglast að fullu í okkur.

`Saga endurlausnarinnar er saga menntunarinnar frá tíma sköpunarinnar til holdtekju Krists og frá holdtekjunni til endursköpunarinnar. Guð er kennarinn og himinninn er allan tímann skóli (sjá Ed, bls. 301). Hvaða ályktun má draga af því varðandi ábyrgð okkar gagnvart kristilegri menntun á heimilum okkar, í söfnuðinum, skólum okkar og háskólum og lífinu í heild?`