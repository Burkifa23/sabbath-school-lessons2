---
title:  Kennarinn mikli
date:  16/11/2020
---

Biblían notar mörg hugtök til að lýsa Jesú. Sem dæmi má nefna er hann sonur Guðs og Messías, Mannssonur og frelsari, endurlausnari, Drottinn og Guðslambið. En þeir sem þekktu hann best þessi rúmlega þrjú ár sem hann starfaði opinberlega í Júdeu og Galíleu þekktu hann sem kennara. Þeir kölluðu hann „meistara“ eða „rabbí“ sem bæði þýða það sama: „Kennari.“

Þess vegna má segja að kennsla hafi verið sérstaklega heppileg leið fyrir Jesú til að inna störf sín af hendi. Að sumu leyti svipar endurlausnarstarfi hans til kennslustarfa hans. Auk þess sagði Jesaja spámaður fyrir um það.

`Lestu Jes 11.1-9. Hvað segja þessi vers um hlutverk Jesú sem kennara?`

Í Jes 11 finnum við einn stórfenglegasta spádóminn um Messías. Fyrstu þrjú versin tala um hinn komandi Messías með hugtökum sem eru tengd menntun: Hann færir með sér þekkingu, ráðgjöf, visku og skilning. Efnisgreininni lýkur með þessu dásamlega fyrirheiti: „Allt landið verður fullt af þekkingu á Drottni eins og vatn hylur sjávardjúpið“ (Jes 11.9). Ef til vill var það slík yfirlýsing Biblíunnar sem blés Ellen G. White í brjóst að segja að verk menntunarinnar og verk endurlausnarinnar væru eitt og hið sama (Ed, bls. 30).

Lestu Jóh 3.1-3. Nikódemus ávarpaði Jesú sem rabbí og hann kannaðist við að kennsluhæfileikar Jesú væru frá Guði komnir á grundvelli þeirra máttarverka sem Jesús gerði, kraftaverk hans og innsæi í tilveruna. Ef til vill kærði Jesús sig lítið um ávarpstitilinn en hann tók vel í uppruna kennsluhæfileika sinna þegar hann svaraði Nikódemusi og sagði að hann yrði að endurfæðast til þess að geta séð (skilið og gengið inn í) ríki Guðs. Þetta bendir til þess að valdið til að kenna öðrum sé frá Guði komið. Jafnvel Kristur fékk það þaðan.

Vissulega er kennsla gjöf Guðs. Umboðið til að kenna er frá Guði komið, Jesús meðtók það og þeir sem njóta kennslunnar líta svo á að það hafi guðlegt vald.

`Hvert er hlutverk okkar við að uppfylla þennan spádóm um að þekkingin á Drottni muni fylla allan heiminn?`