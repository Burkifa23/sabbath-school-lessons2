---
title:  Misjonilugu  
date:  12/03/2021  
---

#### Ebavõrdne ike

_Kirja pannud Chang Zeng-Mei._

Ma ei tahtnud oma abikaasaga abielluda, sest olin kasvanud üles seitsmenda päeva adventistina, aga tema kuulus Lõuna-Taiwanil olevasse teise kristlikku uskkonda. Kuid meie vanemad tahtsid, et me abielluksime, ja mul tuli neile kuuletuda.

Niisiis ütlesin oma tulevasele abikaasale Wu Ming-Huangile: „Abiellume, aga ma ei muuda oma usku.“ Ta ei teinud sellest probleemi.

Kuid siis hakkasime pulmadest rääkima. Tahtsin, et see toimuks adventistide kirikus, tema aga ütles: „Ei! Mina olen mees, nii et see peab toimuma minu kirikus.“ Püüdsin leida kompromissi. „Las siis pulmad olla väljaspool, mitte üheski kirikus,“ ütlesin ma. „Aga adventpastor peab laulatuse ametliku osa läbi viima.“

Vaidlesime nii ja naa. Lõpuks ütlesin: „Kui adventpastor seda ei tee, siis ma sinuga ei abiellu.“ Ming-Huang pidas nõu oma emaga ja ema andis adventpastorile loa meie laulatamiseks. Kuid emal oli salaplaan. Ta mõtles, et pärast pulmi liitun ma tema usuga. Samuti tahtis ema, et mina muudaksin ümber ta poja, kes purjutas.

Tundsin ennast ebamugavalt mõtte juures, et abiellun väljaspool oma usku oleva inimesega, ja ütlesin seda ka Ming-Huangile. Kuid selleks ajaks teadis pulmadest juba kogu küla. Kui oleksime abiellumata jätnud, oleksime sellega endale häbi teinud. Ming-Huang hakkas adventistiks, et oma head mainet mitte kaotada. Kuu aega enne pulmi käis ta piiblitundides ja ta ristiti. Ma ei unusta iialgi seda päeva. Ta tuli veest välja ja nuttis, sest ta tahtis abielluda, aga ei tahtnud jätta oma vana elu, kus purjutada sai.

Ming-Huang oli löödud mees. Ta kaotas minuga abielludes suurel määral oma eneseväärikuse. Meie abielu esimese seitsme kuu jooksul söötsin ma teda hea toiduga ja õpetasin talle, kuidas tervislikult elada. Meie naabrid märkasid, et mees pole endine. „Sa oled uus mees,“ ütlesid nad.

Ming-Huang aga ei tahtnud olla uus mees. Pärast meie tütre sündi hakkas ta jälle purjutama.

Möödus kümme aastat ja meile sündis teine tütar. Meil oli usu pärast palju tülisid. Ühel päeval sai mul aga mõõt täis, ma võtsin kaks last, meie tita ja 10aastase tüdruku, ning läksin sõprade juurde. Tahtsin, et abikaasa oleks majas üksi ja maitseks, kuidas on lahutatult elada.

Ming-Huang ei tahtnud abielulahutust. Ta otsis mind kolm päeva ja muutis oma eluviise siis, kui mind üles leidis. Temast sai päriselt uus mees.

Täna on ta hooliv abikaasa ja isa. Samuti on ta kogudusevanem. Siiski ei teeks ma sellist „misjonäri“ teekonda uuesti läbi. Abiellusin temaga, sest mõtlesin, et Jumala abiga suudan teda muuta. Kuid Piiblil on õigus, kui ütleb: „Ärge hakake vedama võõras ikkes koos uskmatutega“ (2Kr 6:14). Parem on abielluda oma usust abikaasaga. Maailma targim mees Saalomon õppis sedasama õppetundi väga rängal moel. Mina samuti.