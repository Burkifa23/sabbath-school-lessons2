---
title: Osta midagi tasuta? 
date:  07/03/2021  
---

`Loe salmi: „Hoi! Kõik janused, tulge vee juurde! Ka see, kellel ei ole raha, tulgu, ostku ja söögu!“ (Js 55:1). Mida vastakat sa siin näed?`

Kujuta ette, et sul on käes toit, sa seisad suurlinna tänaval ning annad teada sealsetele näljastele ja kodututele: „Hei, teie, kel pole raha, tulge, ostke ja sööge!“ Aga kuidas nad saavad osta, kui neil pole raha?

Öeldu selgub, kui lisad sõnad, mida lisas Jesaja: „Ostke ilma rahata, ilma hinnata“ (Js 55:1). Jesaja palus inimestel võtta vastu rahata saadav andestus (Js 55:7). Ometi rõhutab sõna _ostke_ tõsiasja, et Jumal pakub inimestele nende vajaduste ja unistuste rahuldamist ning sellel on hind; järelikult nõuab selle vastuvõtmine transaktsiooni (mingi kindla väärtuse ülekandmist). Jumal pakub ilma hinnata andestust oma rahvaga taastatud lepingusuhte raamistikus, aga mitte sellepärast, et see olnuks Tema jaoks ilma hinnata: Tema ostis selle omaenda Sulase kohutava verehinnaga. Ilma hinnata küll, kuid Tema sai selle muljetavaldava hinna eest.

`Mis oli sinu lunastamise hind? Vaata 1Pt 1:18, 19.`

`Kuidas võrrelda Jesaja käsitlust lunastusest Uues Testamendis kirjutatuga? Ef 2:8, 9.`

Jesaja toob esile Vanas Testamendis oleva evangeeliumi ja see on sama, mis Uues Testamendis olev evangeelium. Pole olnud „vana lepingu“ päästet tegude kaudu, mille asendanuks „uue lepingu“ pääste armu läbi. Sellest alates, kui Jumal andis Aadamale ja Eevale tõotuse Päästjast (1Ms 3:15), on olnud ainult üks pääsetee, üks tee lunastusele: armu läbi usu kaudu (Ef 2:8); „Jumala armuand on igavene elu Kristuses Jeesuses, meie Issandas“ (Rm 6:23). Muistsest kangelasest Gilgamešist, kes otsis asjatult igavest elu, kuni tänapäevaste näitlejateni, kes usuvad taaskehastumisse, on inimesed püüdnud igasuguseid erinevaid teid mööda jõuda lunastuseni, päästeni, kuid kasutult. Just sellepärast on neil vaja tundma õppida Jeesust ja seda, mida Tema nende heaks ristil tegi.

`Lunastus on ilma hinnata selles mõttes, et pole midagi, millega me saaksime seda ära teenida. Meie teod ei saa iialgi olla piisavalt head, et meid päästa. Ja samas läheb see meile maksma kõik. Mida see tähendab? Vaata näiteks Mt 10:39; Lk 9:23; 14:26; Fl 3:8.`