---
title: Paast ja tüli 
date:  10/03/2021  
---

Pasunahelide kõlamise järgsed kümme päeva pidid Jumala rahvale meelde tuletama, et Issandat tuleb hõisates tervitada oma Kuningana just lepituspäeval, mil enesesalgamise kaudu avalduv alandlikkus tõendab nende ustavust Temale kui Kuningale – ja prohvet tõstab häält nagu pasun, teatamaks rahvale, et nad mässavad Tema vastu (Js 58:1).

`Loe läbi Js 58:6–12. Milliseid tegusid peab Jumal tõelise enesesalgamise tegudeks? Lõpuks, mis on raskem, kas jätta paar söögikorda vahele või võtta aega ja kasutada oma raha selleks, et toita oma linna kodutuid? Millist põhimõtet näeme selliste tegude taga? Kuidas peitub sellistes tegudes tõeline religioon?`

Igaüks võib olla religioosne; igaüks võib teha läbi usulised talitused, ka täiesti õiged talitused, õigel ajal kõikide õigete valemitega. Kuid Issand ei soovi üksnes seda. Vaata Jeesuse elu. Kui tahes ustav oli Ta oma aja usulistele rituaalidele, pööravad evangeeliumi kirjutajad palju rohkem tähelepanu Tema halastustegudele, abivajajate tervendamisele, toitmisele ja neile andestamisele kui Tema ustavusele rituaalide osas.

Issand otsib kogudust, rahvast, kes kuulutaks maailmale tõde. Mis tõmbab inimesi Jeesuses oleva tõe juurde paremini: kas toitumisalaste seaduste range täitmine või valmidus kulutada oma aega ja energiat abivajajate aitamisele?

`Loe Mt 25:40 ja Jk 1:27. Mida need salmid meile räägivad?`

Vaatle Js 58. peatükis kirja pandud õnnistusi, mis saavad Jumala sõnade kohaselt osaks neile, kes püüavad teenida vähemkindlustatuid. Mida Issand sinu arvates meile siin ütleb? Kas siin tõotatakse üleloomulikku sekkumist meie ellu, kui me neid tegusid teeme? Või räägib Jumal meile loomulikest õnnistustest, mida saame siis, kui jagame ennast kaasinimestega selle asemel, et olla isekad, ahned ja endassesulgunud? Selgita oma vastust.