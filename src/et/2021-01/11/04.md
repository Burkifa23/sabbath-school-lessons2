---
title: Paastu sõbrad 
date:  09/03/2021  
---

`Mis on see „paast“, millele Js 58:3 osutab?`

Tegemist peab olema lepituspäeva paastuga, ainsa paastuga, milleks Jumal korralduse andis (3Ms 16:29, 31; 3Ms 23:27–32). Seda kinnitab Js 58:3 paralleel­väljend „alandame oma hinge“, mis järgib Moosese 3. raamatu sõnastust. Alandamine/enda vaevamine osutas erinevatele enesesalgamise vormidele, sealhulgas paastule (võrdle Ps 35:13; Tn 10:2, 3, 12).

Lepituspäeva taustal saab tähenduse Jumala korraldus „Tõsta häält otsekui pasun!“ (Js 58:1). Jäärasarvest pasunat, mida nimetati _šofariks_, tuli puhuda mäluvärskenduseks või meeldetuletuseks kümme päeva enne lepituspäeva (3Ms 23:24). Ja veel, igal viiekümnendal aastal, lepituspäeval, teatas selle pasuna hääl juubeliaasta vabaduse algamist (3Ms 25:9, 10, võrdle Js 27:13).

`Loe Js 58:3–7. Mille üle Issand siin kurdab? Mis oli nende „paastu“ juures valesti?`

Näib, nagu oleksid inimesed oodanud, et Issand õnnitleks neid nende „vagaduse“ eest. Neil oli kõik pea peale pööratud. Enesesalgamise viljelemine lepituspäeval pidi väljendama nende tänulikkust ja ustavust Temale päeval, mil ülempreester läks Jumala ette, et puhastada pühamu ja ühtlasi puhastada nemad pattudest, mis olid neile juba andeks antud (3Ms 16. ptk; võrdle 4. peatükiga). Nende teod pidanuks olema tehtud tänutundes neid kohtupäeval päästnud Jumala vastu, mitte aga soovist pälvida oma „vagaduse“ ja „pühendumise“ eest Jumala heakskiitu. Just inimeste patud olid ju rüvetanud Jumala pühamu. Pühamu tuli puhastada verega, mis valati _nende tehtu_ pärast_._

`Üks väga oluline õppetund, mille neist salmidest saame, suunab meid nägema erinevust selle vahel, mida tähendab olla kas lihtsalt religioosne või olla Kristuse tõeline järelkäija. Kuidas me siin seda vahet näeme? Kuidas ähvardab meid üksikisikuina siin nimetatud oht – uskumine, nagu näitaksid meie religioossed rituaalid kuidagi, et me järgime Issandat tõesti nii, nagu Tema meil seda teha palub?`