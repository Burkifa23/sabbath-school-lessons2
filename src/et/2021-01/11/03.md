---
title: Kõrged mõtted ja teed 
date:  08/03/2021  
---

`Miks ütleb Jumal, et Tema mõtted ja teed on kõrgemad kui meie omad, „otsekui taevad on maast kõrgemal“ (Js 55:8, 9)? Mis sa arvad, mida see tähendab?`

Pole kahtlust, et Jumal, kes lõi universumi, milles iga lihtsaimgi asi kätkeb meie mõistuse jaoks hoomamatuid mõistatusi, on Jumal, kelle teed on kaugel sellest, mida meie täielikult mõista suudame. Teadmine Tema lõpmatust üleolekust peaks tegema meie jaoks kergemaks alandumise, et Tema abi vastu võtta. (Vaata Js 57:15.)

`Loe Js 55:6–9. Millega seoses räägib Issand sellest, kuidas Tema teed ja mõtted on kõrgemad meie ettekujutusest? Mida Ta enda sõnul teeb, mida meil on raske hoomata?`

Universumi kõigist suurtest mõistatustest suurim on kahtlemata lunastusplaan, saladus, mida me vaevalt mõistame. (Vaata Ef 6:19.) Tõsiasi, et universumi Looja kummardub ennast katma inimlikkusega, elama vaeva ja kannatust täis elu vaid selleks, et meie eest surra, tuua end ohvriks patu eest – kõike selleks, et Ta saaks meile andeks anda ja halastust osutada –, on selline tõsiasi, mis paneb Jumala loodud olevuste südamed põksuma kogu igaviku kestel.

„Lunastuse teema on miski, millesse inglid igatsevad vaadata; see saab olema lunastatute teadus ja laul läbi lakkamatute igavikuajastute. Eks vääri see hoolikat mõtisklemist ja uurimist juba nüüd?...

See teema on ammendamatu. Lihassetulnud Kristuse, Tema lepitusohvri ja vahendustöö tundma õppimine annab usina õppuri mõistusele tegevust kestvas ajas; ja vaadates loendamatute aastate poole taevas, hüüatab ta: „Suur on jumalakartuse salaasi.“ – Ellen G. White, „My Life Today“ (Minu elu täna), lk 360.

`Vaata halba, mida oled teinud: inimesi, kellele oled haiget teinud, lahkuseta sõnu, mida oled lausunud, viise, kuidas oled kaasinimesi ja ennast petnud. Ja ometi võid sa Jeesuse pärast kõik selle andeks saada ning seista juba praegu Jumala silmis täiusliku ja õigeksmõistetuna. Kui see pole salaasi, siis mis see on?`