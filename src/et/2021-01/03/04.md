---
title: Veel üks võimalus 
date:  12/01/2021  
---

Aahas ei reageerinud Jesaja üleskutsele uskuda. Nii andis Jumal kuningale halastusrikkalt veel ühe võimaluse, käskides tal küsida tunnustähte „sügavusest või kõrgusest“ (Js 7:11). Siin näeme üht suurimat kutset usu juurde tulemiseks, mida inimesele üldse esitada saab. Erinevalt loteriidest või kihlvedudest ei sea Jumal vähimaidki piiranguid. Jumal ei piira oma pakkumist isegi poole kuningriigiga, nagu tegid inimvalitsejad oma helduse ülempiirini jõudes (vaata Est 5:6; Est 7:2; Mk 6:23). Ta on õela kuninga jaoks valmis ja tahtlik tühjendama kogu taeva ja maa, kui too ainult usuks! Aahas võinuks tunnustähena paluda mäetäie kulda või nii arvukalt sõdalasi, kui palju on Vahemere ääres liivateri.

`Miks vastas Aahas nii, nagu ta vastas? (Js 7:12)`

Esmapilgul tundub Aahase vastus vaga ja lugupidav. Ta ei paneks Jumalat proovile, nagu iisraellased sajandeid tagasi kõrberännakul (2Ms 17:2; 5Ms 6:16). Kuid siin oli vahe selles, et Jumal _palus_ kuningal Teda proovile panna (võrdle Ml 3:10). Jumalale olnuks meelepärane, kui Tema ülevoolavalt helde and oleks vastu võetud – see ei oleks olnud Tema kannatlikkuse proovimine. Kuid Aahas polnud isegi nõus lubama, et Jumal aitaks tal uskuda. Usu väljajätmiseks tõkestas ta oma südameukse ja keeras selle lukku.

`Loe Js 7:13. Mida Jesaja siin ütleb?`

Jesaja juhtis kuninga tähelepanu tõigale, et kui too keeldus Jumalat proovile panemast – väliselt selleks, et Jumalat mitte vaevata –, siis just nii ta vaevaski Jumalat. Selle salmi enim muret tekitav koht on tõsiasi, et siin osutab Jesaja „m[in]u Jumalale“, mis erineb ilmselgelt Js 7:11 kasutatust, kus prohvet palub kuningal küsida tunnustähte Issandalt, „oma Jumalalt“. Kui Aahas keeldus jumalikust pakkumisest, kuulutas ta, et Issand ei sobi tema Jumalaks. Issand oli Jesaja Jumal, aga mitte Aahase oma.

`Mida räägib tänase päeva õppetund meile Jumala kannatlikkusest ja valmidusest meid kõiki päästa? Ühtlasi, mida räägib see inimsüdame sõgedusest ja kõvadusest, kui seda täielikult Issandale ei allutata? Lõpuks, mida sa arvad, kas Aahas oleks siis uskunud, kui Jumal oleks talle andnud ükskõik millise tunnustähe, mida ta tahtnuks? Selgita vastust.`