---
title:  Misjonilugu  
date:  15/01/2021  
---

#### Lootus lennuõnnetusel

_Loo on kirja pannud Andrew McChesney Adventmisjonist._

Maailm vaatas õudusega, kuidas 2002. aastal Saksamaal sai kahe õhusõiduki kokkupõrkes surma 71 inimest ning kuidas üks leinav isa kaks aastat hiljem kätte maksis.

Vladimir Ševil, kes leinas oma vähktõppe surnud tütart, sai aga tragöödia ajal lootuse. Ta leidis Jeesuse.

Vladimir meenutab, kuidas Nadežda, kelle nimi tähendab vene keeles „lootust“, tuli rõõmsalt koju uue Piibliga, mille keegi talle kodulinna koolis Moldovas oli andnud. 15aastane tüdruk luges tundide viisi Piiblit, jäädes sageli hilisõhtuni lugema. Vladimirile, kes käis kirikus juhuslikult, ei meeldinud tütre huvi Piibli vastu. Isa süüdistas tütart ajaraiskamises ja ütles, et oleks palju kasulikum, kui ta töötaks perekonna juurvilja-aias.

„Me ei vaja Piiblit,“ ütles isa. „Meil on kirik.“

Nadežda ei vaielnud vastu ja läks kuulekalt aeda toimetama.

Kaks aastat hiljem diagnoosis arst Nadeždal luuvähi. Tüdruk oli mitu kuud haiglas ja tal amputeeriti üks jalg puusast alates. Ta suri 2001. aastal 18aastasena. Vladimir oli muserdatud ning anus, et Jumal talle vastaks. „Ma ei arva, et oleksin olnud nii halb isa,“ palvetas ta.

Mureajal, 2002. aasta juulikuus, kuulis ta uudistest, et DHL kaubalennuk oli kokku põrganud Vene liinilennukiga, millega 45 vene kooliõpilast suundus puhkusereisile Hispaaniasse. Mõlemas lennukis olnud reisijad hukkusid. Üks isa Venemaalt, kes oli õnnetuses kaotanud naise ja kaks last, jälitas 2004. aastal õhusõidu ohutuse eest vastutavat isikut, kes jälgis kokkupõrke toimumise ajal Saksamaa õhuruumis lennukite liiklust, ja tappis ta. Telerist uudiseid vaadates nägi Vladimir, kuidas ajakirjanik küsis teiselt isalt, kelle tütar oli samas lennuõnnetuses surma saanud, kas ka tema ihkab kättemaksu. „Ei,“ vastas mees. „Mul on lootus, et kohtan oma tütart taas.“

Need sõnad puudutasid Vladimiri südant. Ta igatses sama lootust.

Varsti pärast seda leidis ta koju tulles eest oma naise, kes istus, Nadežda Piibel süles, ja ootas. Naine avas Piibli ja luges: „Meie ei taha aga, vennad, et teil jääks teadmata nende järg, kes on läinud magama, et teie ei oleks kurvad nagu need teised, kellel ei ole lootust. Sest kui me usume, et Jeesus on surnud ja üles tõusnud, siis usume ka, et Jumal äratab Jeesuse kaudu üles need, kes koos temaga on läinud magama“ (1Ts 4:13–14).

„Siin on meie lootus,“ ütles naine. „Kui usume Jumalasse, siis kohtume oma tütrega jälle.“

Täna on Vladimir koguduses diakon ja jutustab rõõmuga oma lootusest, et Jeesus tuleb tagasi. „Tänu mu tütrele leidsime Jumala,“ ütles ta. „Meil on lootus, et kohtume oma tütrega jälle.“

_Osa 2017. aasta kolmeteistkümnenda hingamispäeva annetusest aitab uuendada Rajaleidjate tööks, laagrikoosolekuteks ja koguduse muudeks tegevusteks mõeldud laagripaika Moldovas._