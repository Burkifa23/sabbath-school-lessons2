---
title: Takistamiskatse 
date:  11/01/2021  
---

Ajal, mil Aahas kaalus oma poliitilisi võimalusi, kuidas Iisraeli ja Süüria ohuga toime tulla, teadis Jumal seda, mida kuningas ei teadnud. Kõigepealt oli Jumal see, kes oli lubanud niisugusel hädal tulla, et kuningat korrale kutsuda ja mõistuse juurde tuua (2Aj 28:5, 19). Lisaks, kuigi Tiglat-Pileserilt abi palumine näis inimlikust vaatepunktist loogilise ja meelitavana, teadis Jumal, et see viib Taaveti soo valitsuse all oleva Juuda võõrvõimu kontrolli alla, millest riik enam kunagi välja ei tule.

Panused olid vapustavalt kõrged. Niisiis saatis Issand Jesaja kuningat takistama (ilmselt vaatas kuningas üle Jeruusalemma veevaru, juhuks kui linna piiratakse), et veenda teda Assüüria juhiga mitte ühendust võtma.

`Miks käskis Issand võtta Jesajal kaasa poja, Sear-Jaasubi (Js 7:3)?`

Küllap Aahas jahmus, kui Jesaja teda tervitas ja tutvustas talle oma poega, kelle nimi tähendas „Jääk pöördub tagasi“. Jääk kellest? Pöördub tagasi millest? Kuna poisi isa oli prohvet, kõlas nimi pahaendelise sõnumina Jumalalt – sõnumina, et rahvas läheb vangipõlve. Või oli siin juttu tagasipöördumisest Jumala juurde patukahetsuse mõttes (tegusõna „pöörduma“ kannab ka patukahetsuse tähendust)? Jumala sõnum Aahasele oli: see tähendab seda, mis tähenduse _sina_ sellele annad! Pöördu oma pattudest või mine vangipõlve ning vangipõlvest pöördub tagasi jääk. Otsus on sinu!

`Kuidas kõnetas Jumala sõnum olukorda, milles kuningas oli? Js 7:4–9.`

Hädaoht Süürialt ja Iisraelilt möödub ning Juuda säästetakse. Väed, mis paistsid Aahasele hiiglaslike lõkendavate tulemägedena, olid Jumala silmis ainult „kaks suitsevat tukiotsakest“ (Js 7:4). Aahasel ei olnud abi saamiseks vaja pöörduda Assüüria poole.

Kuid õige otsuse tegemiseks oli Aahasel vaja usaldada Issandat ja Tema tõotusi. Tal oli vaja uskuda, et püsida (Js 7:9). Heebrea keeles on sõnad „usu“ ja „püsi“ samast tüvest, millest tulenevad ka sõnad „tõde“ (see, mis on usaldusväärne) ja „aamen“ (kinnitus, et miski on tõde/usaldusväärne). Aahasel oli vaja hakata jumalakartlikuks, et saavutada kindlus; tal oli vaja Jumalale loota, et olla usaldav.

`Vaata Js 7:9 viimast osa. Miks on usk ja uskumine „püsima jäämiseks“ väga tähtsad? Milles püsima jääda? Kuidas rakendub see põhimõte kristlase elus?`