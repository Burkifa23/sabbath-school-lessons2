---
title:  Toetav Mõte  
date:  15/01/2021  
---

„Teda hüütakse nimega Immaanuel, see on tõlkes: Jumal on meiega“ (Mt 1:23).

„Jumala tundmise valgust“ nähakse Jeesuses Kristuses. Igaviku aegadest peale oli Issand Jeesus Kristus üks Isaga; Ta oli „Jumala kuju“, Tema suuruse ja ülevuse kuju, „Tema au“.

Selle au nähtavaks saamiseks tuli Ta maailma. Ta tuli patust pimestatud maale selleks, et näidata Jumala armastuse valgust, et olla „Jumal meiega“. Sellepärast oli kuulutatud ette, et Temale peab pandama nimeks Immaanuel.“ – Ellen G. White, „Ajastute igatsus“, lk 19.

„Juuda kuningriigile oleks olnud õnneks, kui Aahas oleks võtnud prohveti sõnad vastu Taeva sõnumina. Ent ta tahtis toetuda pigem inimlikule käsivarrele ja palus abi paganailt. Meeleheites saatis Aahas sõna Tiglat-Pileserile, Assüüria kuningale: „Mina olen su sulane ja su poeg! Tule ja päästa mind Süüria kuninga ja Iisraeli kuninga käest, kes mulle kallale kipuvad!“ (2Kn 16:7). Abipalvega koos saatis kuningas rikkalikke kingitusi oma varakambrist ja templi varadest.“ – Ellen G. White, „Prohvetid ja kuningad“, lk 329.

**Küsimused aruteluks:**

`1. Kui sinul tuleb langetada otsus, kas siis on kohane Jumalalt tunnustähte küsida? Millised ohud võivad sellega kaasa tulla?`

`2. On hea, kui sul on inimlik abi, kuid kuidas tunnetad selle abi piiratust?`

`3. Vene kirjanik Lev Tolstoi kirjutas ühele sõbrale, et „kui inimene on kord mõistnud, et surm on kõige lõpp, siis pole miski enam hullem kui elu ise“. Kuidas vastab sellisele väitele teadmine, et „Jumal on meiega“?`

**Kokkuvõte:** Jumal tõi uskmatu kuninga Aahase olukordadesse, kus tollel tuli langetada raske otsus: uskuda või mitte uskuda, see on küsimus. Ja ehkki Issand pakkus ükskõik millist tunnustähte, mida kuningas iganes suutnuks välja mõelda, keeldus Aahas lubamast Jumalal näidata põhjust, miks ta peaks uskuma. Selle asemel valis ta endale „sõbraks“ Assüüria kuninga.

---

Annetus >> Kohalik kogudus toeta.advent.ee  

Päikeseloojang 15.59