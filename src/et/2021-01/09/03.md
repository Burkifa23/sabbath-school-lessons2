---
title: Nimetu üksik sulane 
date:  22/02/2021  
---

`Mis osa täidab ja milliseid Jumala iseloomuomadusi kannab nimetu sulane, keda Jumal valib ja kelle peale Ta paneb oma Vaimu? Js 42:1–7.`

Vali parim vastus või vastustekogum:

1. Ta toob rahvaile õiguse.

2. Ta täidab oma eesmärgid tasa ja targu, kuid edukalt.

3. Ta on õpetaja.

4. Ta on Jumala ja rahva vahel lepinguks.

5. Ta kingib valgust/lootust pimedate nägijaks tegemise ja vangist vabastamise näol.

6. Kõik ülaltoodu.

`Kuidas sobib selle sulase osa ja iseloom kokku „Iisai võrse ja juurega“, kellel samuti lasub Issanda Vaim (Js 11. ptk)?`

Js 11. peatüki Taaveti soost valitseja tegutseb kooskõlas Jumalaga samamoodi nagu Js 42. peatüki isik; ta pakub õigust ja päästet rõhututele, samuti tarkust ja Jumala tundmist. Leidsime, et Iisai „võrse“ ja „juur“ on Messias, Js 9:5, 6 nimetatud jumalik laps, kes „kohtu ja õigusega“ loob rahu „Taaveti aujärjel ja tema kuningriigi üle“ (Js 9:7). Js 42. ptk sulanegi on ilmselgelt Messias.

`Kelle tunneb Uus Testament ära Js 42:1–7 sulases, kes pakub õigust? Mt 12:15–21.`

Mt 12. peatükk tsiteerib Js 42. peatükki ning kasutab seda Jeesuse – Jumala armastatud Poja, kellest Temal on hea meel (Js 42:1, Mt 3:16, 17; Mt 17:5) – vaikse tervendamistöö kohta. Tema on see, kelle tegevus taastab Jumala lepingulise sideme oma rahvaga (Js 42:6; Tn 9:27).

Jeesus ja Tema jüngrid tõid inimestele õiguse nii, et vabastasid nad kannatusest, Jumala suhtes teadmatuses olemisest ja kurjade vaimude orjamisest, mille põhjustas Saatanalt tulev surve (Lk 10:19). Siis Jeesus suri, et kinnitada öeldu „lepinguverega“ (Mt 26:28) ja võita maailma jaoks õigus, kihutades välja Saatana, „selle maailma vürsti“, kes on endale jõuga koha haaranud (Jh 12:31–33).

`Vaata Js 42:1–4, kus kirjeldatakse Kristust. Võta aega Jeesuse elu üle mõtisklemiseks. Missugused jooned Tema tegevuses seda prohvetikuulutust eriti tabavalt täitsid? Millise õppetunni saame siit selle kohta, kuidas meilgi tuleb kaasinimesi teenida?`