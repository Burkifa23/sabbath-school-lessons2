---
title:  Misjonilugu  
date:  26/02/2021  
---

#### Kirik garaažis

_Loo on kirja pannud Andrew McChesney Adventmisjonist._

Kümneaastane Luis kolis oma vanematega La Apartadasse, ühte Põhja-Colombia linnakesse, kus ei olnud adventkirikut.

Isa ja ema tahtsid, et Luis käiks hingamispäeval kirikus. Luis tahtis ka kirikus käia. Kuid lähim adventkirik asus kaugel teises linnas. Piirkonna pastoril oli mõte: „Teil tuleb siin kirik avada,“ ütles ta.

Isale meeldis see mõte. Emale meeldis see mõte. Ka Luisile meeldis see mõte. Aga kus inimesed jumalateenimiseks kokku saavad? Nende kodu oli paljude külaliste jaoks liiga väike.

„Miks mitte kasutada meie garaaži?“ ütles isa.

Mõte oli hea. Garaaž oli majast suurem. Liiati oli see tühi, sest perekonnal ei olnud autot. Isa ütles, et Luis kutsugu oma uued koolisõbrad teisipäeva õhtul garaaži tunniajalisele kokkusaamisele.

„Tulge minu garaaži, siis kuulete midagi huvitavat, ja võtke midagi head söömiseks kaasa,“ ütles Luis oma sõpradele.

„Kindlasti tuleme!“ vastasid nad.

Kolmkümmend seitse last vanuses 5–14 ilmus teisipäeval kohale. Luis rääkis lastele vajadusest lubadusi pidada. Ta luges koguduse koostatud programmist heade väärtushinnangute kohta. Pärast andis ema lastele riisist ja piimast valmistatud toitu, mille nimeks on arroz con leche. Luis kutsus lapsi järgmisel nädalal uuesti. Tuli kuuskümmend viis last. Garaaž polnud nii suur, seepärast palus isa linnavõimudelt luba mõnes muus kohas koos käia. Linnapeale meeldis, et Luis õpetas nii paljudele lastele õigeid väärtushinnanguid. „Võite koguneda vanas raekojas,“ ütles ta. Kuna lapsi oli nii palju, otsustas isa luua Rajaleidjate ja Askeldajate klubid. Need kaks klubi kohtusid lisaks Luisi iganädalastele heade väärtushinnangute koosolekutele.

Isa nägi üht mahajäetud maja, mis tundus veel parema kogunemispaigana, ja sai linnapealt loa kolida. Linnapea andis hoone remondi jaoks ka miljon peesot. Ühel juulihommikul, täpselt neli kuud pärast seda, kui grupp esimest korda garaažis kokku sai, kogunes 70 last ja täiskasvanut remonditud keskusesse esimest jumalateenistust pidama. Luis oli õnnelik. Valdav osa kohalolijatest olid lapsed, keda ta oli kutsunud.

Täna, kui garaažis kogunemisest on möödas üheksa kuud, on igal hingamispäeval jumalateenistusel 80 last ja 20 täiskasvanut. Kolmkümmend kaheksa inimest on ristitud. Luisi linnas on nüüd adventkogudus.

„Olen väga õnnelik, sest olen õppinud palju uut,“ ütles Luis. „Kõige rohkem olen õppinud, et ma saan kutsuda lapsi Jeesuse jalge ette.“