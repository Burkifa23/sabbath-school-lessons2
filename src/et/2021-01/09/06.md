---
title: Väsinud ja kannatav sulane 
date:  25/02/2021  
---

`Kes on Js 49:1–12 kõne all olev Jumala sulane?`

Jumal kutsub ta ja nimetab teda nimepidi veel enne, kui ta sünnib, teeb tema suu mõõga sarnaseks ja ilmutab tema läbi oma au. Jumal kasutab seda sulast Iisraeli rahva tagasi toomiseks Jumala juurde, päästevalguseks kogu maailmale, olema rahvale seaduseks ja laskma vangid vabadusse. Siinne kirjeldus ja Js 42. ptk kirjeldus (kus me tuvastasime, et see sulane on Messias) kattuvad paljus. Uus Testament selgitab välja, et selle sulase omadused ilmnevad Jeesuses Kristuses, Tema mõlemas tulekus: Mt 1:21; Jh 8:12; Jh 9:5; Jh 17:1–5; Ilm 1:16; Ilm 2:16; Ilm 19:15.

`Kui see sulane on Messias, siis miks nimetab Jumal Teda siin „Iisraeliks“ (Js 49:3)?`

Selgitasime varem, et Jesaja raamatu selles lõigus tähistab Jumala sulane „Iisraeli/Jaakobi“ rahvast. Kuid siinkohal käib nimi „Iisrael“ (ilma paralleelse viiteta „Jaakobile“) selgelt üksikisikust sulase kohta, kes kogub taas Jumala rahva (Js 49:5). See üksikisikust sulane kehastab või esindab ideaalselt rahvast, kelle luhtaminek kahjustas „Iisraeli“ nime (Js 48:1).

`Milline uus üksikasi siin ilmneb? Js 49:4, 7.`

Siin antakse esimene vihje sulase ülesande keerukusele. Ta kurdab: „Ma olen asjata vaeva näinud, kulutanud oma jõudu kasuta ja tühja“ (Js 49:4). Sama mõte kajab vastu Tn 9:26 sõnadest: Võitu „kaotatakse ja teda ei ole enam“. Kuid usus ütleb ta: „Ometi on mu õigus Issanda käes ja mu töötasu on mu Jumala juures“ (Js 49:4). J. Alec Motyer täheldab: „Niiviisi näeb Jesaja Sulast tõeliselt inimlikus olemuses, proovile panduna nagu meie ja tõestamas, et tema on usu alustaja ja täidesaatja; tõelise, isikliku usu, mis ütleb _minu Jumal_ ka siis, kui mitte millelgi ei näi enam olevat kaalu.“ – „The Prophecy of Isaiah: An Introduction and Commentary“ (Downers Grove, Illinois: InterVArsity Press, 1993), lk 387.

Js 49:7 on jahmatav. Sulane on „täiesti põlatud, rahvaste poolt jälestatud, valitsejate sulane“, kuid Issand ütleb tema kohta: „Kuningad näevad seda ja tõusevad püsti, ja vürstid kummardavad Issanda pärast, kes on ustav, Iisraeli Püha pärast, kes sind on valinud.“

`Vaata tagasi Kristuse teenistusele. Eks olnud Tal kuni päris lõpuni põhjust kaotada julgus? Ometi jäi Ta ustavaks, vaatamata välisele. Millise õppetunni leiame siit samamoodi käitumiseks – vaatamata pealtnäha olevale?`