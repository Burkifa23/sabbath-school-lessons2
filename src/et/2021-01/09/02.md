---
title: Sulasrahvas 
date:  21/02/2021  
---

`Js 41:8 räägib Jumal „Iisraelist, mu sulasest“ ja 42:1 tutvustab Ta „mu sulast“. Kes on sulane?`

Kas selleks on Iisrael/Jaakob, iisraellaste esiisa? Iisraeli rahvas? Messias/Kristus, kellena Uus Testament määratleb Jeesuse?

Jesaja raamatu 41.–53. peatükis on kaht liiki viiteid Jumala sulase kohta. Ühe sulase nimi on „Iisrael“ ehk „Jaakob“, nagu näiteks Js 41:8; Js 44:1, 2, 21; Js 45:4; Js 48:20. Kuna Jumal pöördub Iisraeli/Jaakobi poole olevikus, on selge, et Jaakob esindab temast põlvnenud rahvast. Seda kinnitab tõsiasi, et Issanda „sulase Jaakobi“ vabastamine toimub ajal, mil ta tuleb välja Paabelist (Js 48:20).

Teistel juhtudel, nagu Js 42:1; Js 50:10, Js 52:13; Js 53:11, ei ole sulasel nime. Kui teda Js 42:1 esmakordselt mainitakse, ei saa tema isik kohe selgeks. Kui Jesaja aga jätkab edasistes peatükkides tema põhijoonte esiletoomist, selgub, et ta on isik, kes toob Jumala juurde tagasi Jaakobi (Iisraeli) suguharud (Js 49:5, 6) ja sureb ennastohverdavalt patuste eest (Js 52:13–53:12; vaata ka Js 49:5, 6). Järelikult ei saa ta olla sama, mis rahvas. Nii on selge, et Jesaja räägib kahest Jumala sulasest. Üks on kogum (rahvas) ja teine on üksikisik.

`Mis osa täidab sulasrahvas? Js 41:8–20.`

Jumal kinnitab Iisraelile, et Tema rahvas on ikka veel Issanda sulane: „Ma valisin sinu ega põlanud sind!“ (Js 41:9). Siis annab Jumal Iisraelile ühe parima tõotuse Piiblis: „Ära karda, sest mina olen sinuga; ära vaata ümber, sest mina olen su Jumal: ma teen su tugevaks, ma aitan sind, ma toetan sind oma õiguse parema käega“ (Js 41:10). Siin ja järgnevais salmides on üheks Iisraeli põhirolliks usaldada õiget Jumalat selles, et Tema päästab nad (mida kuningas Aahas ei teinud), ning mitte usaldada teisi jumalaid ja nende kujutisi, nagu tegid teised rahvad (Js 41:7, 21–24, 28, 29).

`Märkad, kuidas Issand nimetab Js 41:14 rahvast ussikeseks. Mida Ta sellega esile toob? Parema vastuse saamiseks vaata kogu teksti. Mida õpetab see meile vajaduse kohta sõltuda täielikult Issandast?`