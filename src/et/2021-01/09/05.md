---
title:  Ettemaksuks antud lootus  
date:  24/02/2021  
---

Tõsiasi, et Jesaja kuulutas Kyrost tõepäraselt ette nimepidi, häirib inimesi, kes ei usu, et prohvetid saavad Jumalalt ettekuulutusi. Olukorrast väljatulemiseks võtavad nad omaks teooria, et 40.–66. peatüki kirjutas üks teine prohvet, „teine Jesaja“, kes elas Kyrose ajal. Niimoodi „saetakse“ Jesaja raamat „kaheks“; raamatut tabab sama saatus, mis pärimuse kohaselt tabas prohvetit ennast (vaata Hb 11:37).

Kuid ajaloolist kinnitust teise „Jesaja“ kohta ei ole. Piibel teda ei maini, mis oleks tema olemasolu korral küll imelik, sest tema sõnum on sügava tähtsusega ja tema kirjanduslik meisterlikkus harukordne. Isegi Piibli vanimates käsikirjades, Qumranist leitud Jesaja kirjarullidel pole Js 39. ja 40. ptk vahel mingit murdekohta, mis osutaks tõigale, et tööle asus uus kirjutaja.

Jesaja põhisõnum on kogu raamatu jooksul ühtlane: usaldage õiget Jumalat, kaasa arvatud Tema võitud Vabastajat, mitte aga muid vägesid. Õpetlased toonitavad õigustatult, et Assüüria perioodile keskendunud peatükkidelt 1–39 siirdutakse 40. peatükiga (ja järgnevas) Babüloonia perioodi. Kuid oleme leidnud, et juba Js 13., 14. ja 39. ptk loovad pildi Babüloonia vangipõlvest. On tõsi, et Js 1.–39. ptk tõstavad esile kohtumõistmise ja Js 40.–66. ptk lohutuse. Kuid algusosa peatükkides on samuti rikkalikult jumalikku tröösti ja kinnitust ning teise poole tekstiosad, näiteks Js 42:18–25; Js 43:22–28 ja Js 48:1–11, räägivad Jumala hukkamõistust Teda hüljanud Juudale. Tõsiasjale näkku vaadates trööstivad _tulevikust_ rääkivad Jesaja ettekuulutused vahepealsetegi kannatuste puhul.

`Kuigi rahvas seisis inimeste pattude pärast silmitsi kohutava õnnetusega, ei loobunud osa neist lootusest. Nad haarasid kinni Jumala tõotustest, näiteks sellest, mis asub 3Ms 26:40–45. Loe need salmid hoolikalt läbi. Pane ennast nende heebrealaste nahka, kes jäid ellu pärast riigi langemist babüloonlaste kätte. Millise lootuse neist sõnust leiad?`

`Millise vaimuliku põhimõtte toimimist näed neis Moosese kolmanda raamatu salmides? Mida ütleb Issand siin Iisraelile? Kuidas toimib sama põhimõte meiegi elus?`