---
title:  Misjonilugu  
date:  29/01/2021  
---

#### Kolm mahajäetud poissi

_Loo on kirja pannud Andrew McChesney Adventmisjonist._

Meditsiiniõde Marta Aguirre ja tema arstist abikaasa Luis Arboine tundsid rõõmu Iseseisvuspäeva pidustustest China linna keskväljakul Mehhikos, kui üks kunagine patsient nende vestluse katkestas.

„Marta, ma tahan sinuga rääkida,“ ütles eakas naine, vanaema Ana.

Ta selgitas, et tema väimees oli seitse päeva tagasi surnud; 33aastaselt südameinfarkti. Tema tütar oli kaheksaks aastaks vangi mõistetud. Seega jäi ta kolme lapselapsega – 10-, 9- ja 7aastase poisiga. Ta ei töötanud ega saanud laste eest hoolitseda. Liiati olid poisid kurvad ja nutsid. „Ma ei tea, mida teha,“ ütles Ana.

Martagi ei teadnud ja rääkis olukorrast koguduse pastorile. Pastor andis nõu kutsuda poisid erilisele hobuseteemalisele laste palvenädalale. See üritus, mis kandis pealkirja „Jeesus, võta minu eluohjad enda kätte“, pidi algama kahe nädala pärast.

Vanaema Ana oli rõõmuga valmis oma lapselapsi nendele õhtustele koosolemistele saatma. Vanim lapselaps, 10aastane Juan, ei tahtnud esialgu minna, sest ta polnud kunagi kirikus sees käinud. Keskmine lapselaps, 9aastane Luis, ei olnud Jumalast varem midagi kuulnud ja tema tahtis rohkem teada saada. Ta nuttis, kui kuulis, et Jeesus suri meie pattude pärast. Talle tuli meelde tema enda isa surm. Poistest noorim, 7aastane Francisco, magas alguses suure osa koosolekutest maha.

Varsti ei suutnud poisid ära oodata, millal koosolek algab. Vanaema Ana nägi, et poisid olid selga pannud koguduseliikmetelt saadud uued riided, ja mõtles, et poisid tahavad minna uute annetuste pärast. Oma imestuseks sai ta teada, et poisid ei läinud riiete pärast. Nad tahtsid Jeesust tundma õppida. Palvenädala jooksul hakkasid poisid Jeesust armastama ja käisid pärast palvenädala lõppu igal hingamispäeval kirikus. Marta hakkas iga hingamispäeva pärastlõunal pidama poistele piiblitundi.

Kuus kuud hiljem kutsus pastor poisid seikluslaagrisse. Poistele meeldisid hommikused ja õhtused jumalateenistused. Ühel sellisel jumalateenistusel rääkis üks 9aastane invaliidist poiss oma isikliku tunnistuse ja teatas, et tahab saada ristitud. See lugu liigutas Luisi südant ja temagi otsustas oma südame Jeesusele anda. Kui ta sellest oma vendadele rääkis, otsustasid nemadki, et tahavad saada ristitud. Kogudus oli sel erilisel päeval rahvast täis.

Tänaseks on need poisid saanud 15-, 13- ja 12aastaseks ning hoolitsevad hingamispäeviti koguduse audiovisuaalse süsteemi eest. Luis on pidanud kuus jutlust ja loodab saada pastoriks. „Need poisid on täiesti teistsugused lapsed võrreldes sellega, kes nad olid siis, kui ma Iseseisvuspäeval viis aastat tagasi abi palusin,“ ütles vanaema Ana. „Ma tänan Martat ja tema abikaasat Luisi.“

Luis aga ütles, et kogu au läheb Pühale Vaimule.

„Püha Vaim teeb sellist tööd,“ teatas ta.