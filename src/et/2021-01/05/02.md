---
title: Lõpp Galilea pimedusele 
date:  24/01/2021  
---

`Miks algab Js 8:23 sõnaga „aga“, mis toonitab erinemist eelnevast?`

Js 8:21, 22 kirjeldab selliste inimeste lootusetut olukorda, kes pöörduvad õige Jumala asemel okultismi poole; kuhu iganes nad vaatavad, „siis – näe, on kitsikus ja pimedus, ahistuse süngus. Ollakse tõugatud pilkasesse pimedusse“ (Js 8:22). Vastupidi sellele tuleb aeg, mil „ei jää pimedusse maa, kus on ahastus“ (Js 8:23). Erilise õnnistuse, „suure valguse“ (Js 9:1) saajate hulgas on siin esile tõstetud Galilea piirkonda. See rahvas rohkeneb ja rõõmustab, sest Jumal murrab „tema sundija vitsa“ (Js 9:3).

Galilea järve piirkond tuleb siin esile sellepärast, et see oli üks esimesi maa-alasid Iisraelis, mis vallutati. Vastusena Aahase abipalvele võttis Tiglat-Pileser III Põhja-Iisraelis olevad Galilea ja Transjordaania alad enda valdusse, saatis osa inimesi vangipõlve ja muutis need maa-alad Assüüria provintsiks (2Kn 15:29). Nii edastab Jesaja sõnumi, et esimesena vallutatu saab ka esimesena näha vabanemist.

`Keda kasutab Jumal oma rahva vabastamiseks? Js 9:6,7.`

`Millal ja kuidas see ettekuulutus (Js 8:23–9:4) täitus? Mt 4:12–25.`

Polnud juhuslik, et Jeesus tegutses oma tööperioodi algupoolel Galilea piirkonnas ning tõi sinna lootust, kuulutades häid sõnumeid Jumala riigist ja tervendades inimesi, mille hulka kuulus ka okultismi köidikuis olevate inimeste vabastamine kurjadest vaimudest (Mt 4:24).

Siin on eeskujulik näide sellest, kuidas Piibel võtab Vana Testamendi ajal toimuvad sündmused ja kasutab neid ettetähendavalt sündmuste kohta, mis toimuvad Uue Testamendi ajal. Issand põimib ühest ajastust pärit kujundid teise ajastu omadega, nagu toimub näiteks Mt 24. peatükis, kui Jeesus sulatab ühte Jeruusalemma hävitamise aastal 70 pKr maailma lõpul toimuva hävitamisega.

`Kui inimene küsib sinult: „Millest on Jeesus sind vabastanud?“ siis mida sa vastad? Millise isikliku tunnistuse saad esitada oma elus avaldunud Kristuse väest?`