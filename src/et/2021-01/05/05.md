---
title: Känd ja võsu ühtaegu 
date:  27/01/2021  
---

`Kes on „võrse“, mis tõuseb „Iisai kännust“, nagu ütleb Js 11:1? Vaata ka Sk 3:8; Sk 6:12.`

Js 11:1 võtab taas üles 10:33, 34 maha raiutud puu kujundi. „Iisai känd“ esindab ideed, et Taaveti dünastia (Iisai poeg) kaotab oma võimu (Tn 4:7–14, 17–23). Kuid pealtnäha hukule määratud „kännust“ tõusev „võrse/oks“ tähendab, et Taavetist tuleb valitseja.

`Miks nimetatakse seda uut Taaveti soost valitsejat ka „Iisai juureks“ (Js 11:10)? Mis tähendust sellel on? Ilm 22:16.`

See kirjeldus sobib ainult Jeesuse Kristusega, kes on ühtaegu „Taaveti juur ja sugu“ (Ilm 22:16). Kristus tuli Taaveti suguvõsast (Lk 3:23–31), Taavet oli Aadama järeltulija, Aadam „oli Jumala Poeg“ (Lk 3:38) selles mõttes, et Kristus lõi tema (vaata Jh 1:1–3, 14). Seega oli Kristus Taaveti eellane ning samuti tema järeltulija!

`Mil moel tühistab uus Taaveti soost valitseja patu ja ärataganemise halvad mõjud? Js 11. peatükk.`

Tema mõtleb ja käitub kooskõlas Issandaga, mõistab õiglast kohut, karistab pahatahtlikke ja toob rahu. Kui Tema võtab ohjad enda kätte, toob Issand tagasi Iisraeli ja Juuda ustavad ülejäänud ning uuendab ja ühendab nad (võrdle Js 10:20–22). Tekib tugev, ühtne kuningavõim, nagu oli kuningas Taaveti ajal, kes võitis vilistid ja teised rahvad. Kuid uus Valitseja on Taavetist võimsam, sest Tema taastab rahu sisuliselt kogu looduses: röövloomad ei söö enam liha ja nad elavad rahulikult kõrvu oma endiste saakloomadega (Js 11:6–9).

`Kas Js 11. peatükk räägib ainult Kristuse esimesest tulekust, ainult teisest või mõlemast? Vaata see prohvetikuulutus läbi ja märgi ära, mis salmid millisest tulekust räägivad.`

Js 11. peatükis näidatakse Jeesuse mõlemat tulekut korraga. Need on ühendatud, sest need on terviku kaks osa, nagu paberilehel on kaks külge. Selleks, et lunastusplaan täituks, on vaja mõlemat tulekut: esimest, mis on juba toimunud, ja teist, mida ootame kristlastena kui kõikide meie lootuste lõplikku teostumist.

`Mida saavutas Kristus oma esimese tulekuga, mis tagab meile Tema teise tuleku kindlustunde? Mis eesmärk olnuks esimesel tulekul, kui see ei tooks kaasa teist tulekut?`