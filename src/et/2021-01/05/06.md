---
title: „Sa trööstisid mind“ 
date:  28/01/2021  
---

Js 12. peatükk on lühike psalm (kiituslaul) Jumalale Tema halastusrikka ja võimsa lohutuse eest. See psalm, mis on pandud ühe taastatud ülejäänute rahva liikme suhu, võrdleb tõotatud vabastamist heebrealaste väljatoomisega Egiptusest (vaata Js 11:16); see on nagu Moosese ja iisraellaste laul siis, kui nad pääsesid vaarao sõjaväe käest Punase mere kaldal (vaata 2Ms 15. ptk).

`Võrdle Js 12. peatüki laulu Ilm 15:2–4 lauluga, Moosese ja Talle lauluga. Mille eest mõlemad laulud Jumalat tänavad?`

Js 12:2 jõuab välja Päästja samastamiseni Jeesusega. Siin öeldakse, et „Jumal on mu pääste“ ja „tema oli mu päästja“. Nimi Jeesus tähendab „Issand on pääste“ (võrdle Mt 1:21).

`Mis tähendus on Jeesuse nimesse kätketud mõttel, et Issand on pääste?`

Issand mitte ainult ei _päästa_ (Js 12:2); Ta ise _on_ pääste. Iisraeli Püha kohalolek meie keskel (Js 12:6) tähendab meie jaoks kõike. Jumal on meiega! Jeesus ei _teinud_ mitte ainult imetegusid, vaid Ta „_sai_ lihaks ja elas meie keskel“ (Jh 1:14, kaldkiri lisatud). Jah, Ta kandis meie patud ristile, kuid eelkõige _tehti_ Ta patuks meie eest (2Kr 5:21). Ta mitte ainult ei tee rahu, vaid Ta _on_ rahu (Ef 2:14).

Pole ime, et „Iisai juur… seisab rahvaile lipuks“ (Js 11:10). Kui Ta ristile ülendatakse, tõmbab Ta kõik inimesed enda juurde (Jh 12:32, 33)! Jääk pöördub „vägeva Jumala poole“ (Js 10:21), kes on meile sündinud Laps, „Rahuvürst“ (Js 9:5)!

`Mõtiskle veel selle üle, et Jeesus on meie pääste. Loe Rm 3:24. Siin öeldakse, et lunastus on Jeesuses; lunastus on midagi, mis Temas juhtus, ning Jumala armu ja halastuse pärast võime ka meie igavesti sellest lunastusest osa saada. Teisisõnu, Temas olnud lunastus võib saada meie omaks usu kaudu, mitte tegude kaudu, sest ükski oma tegu pole meie lunastamiseks piisavalt hea. Ainult Kristuse teod, mida Ta paneb usu tõttu meie arvele, toovad lunastuse. Kuidas annab selline tõde sulle lootuse ja päästekindluse eriti siis, kui sind valdab oma väärtusetuse tunnetamine?`