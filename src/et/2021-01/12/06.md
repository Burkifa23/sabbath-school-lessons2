---
title: „Meie Jumala kättemaksu päev“ 
date:  18/03/2021  
---

`Miks kuulutab Messias kõigi heade sõnumite hulgas, mida Ta Js 61. ptk kirjelduse kohaselt teeb, Jumala kättemaksu päeva? Millal see prohvetikuulutus täitub?`

Kui Jeesus, Messias, luges Naatsaretis Js 61. peatükki, luges Ta kuni sõnadeni „kuulutama Issanda meelepärast aastat“ (Js 61:2; Lk 4:19). Siis Ta peatus ja ütles: „Täna on see kirjakoht teie kuuldes täide läinud“ (Lk 4:21). Järelikult hoidus Ta teadlikult ja arusaadavalt lugemast sama salmi järgmisi sõnu – „meie Jumala kättemaksu päeva“ (Js 61:2). Kuigi oli alanud Tema tegevus heade sõnumite jagamise, vabastamise ja lohutamise näol, et lasta vangid vabaks Saatana türannia alt, ei olnud kättemaksu päev veel tulnud. Mt 24. peatükis (võrdle Mk 13. peatüki ja Lk 21. peatükiga), kuulutas Ta oma jüngritele ette, et jumalik kohus on tulemas.

Tõepoolest on Js 61. peatükis nimetatud Jumala kättemaksu päev „Issanda päev, suur ja kardetav“ (Jl 3:4; Ml 3:23), mis toimub siis, kui Kristus tuleb taas, vabastama planeet Maad ülekohtust sellega, et annab lõpliku hoobi oma vaenlastele ja laseb vabaks oma rõhutud rahva (Ilm 19. ptk; võrdle Tn 2:44, 45). Kuigi Kristus kuulutas „Issanda meelepärase aasta“ alanuks, jõuab see haripunkti Tema teisel tulekul.

`Kuidas panna arusaam armastavast Jumalast kokku Jumalaga, kes kuulutab kättemaksu? Kas need mõisted on kokkusobimatud? Või saad sa aru, et kättemaks on selle armastuse üks väljendus? Kui nii, siis kuidas? Selgita oma vastust.`

Kuigi Jeesus on käskinud meil pöörata ette teine põsk (Mt 5:39), ütles Ta teises kohas väga selgelt, et kohus ja karistus tulevad (Mt 8:12). Kuigi Paulus käsib meil mitte tasuda „kurja kurjaga“ (1Ts 5:15), ütles ta sedagi, et siis, kui Issand leegitsevas tules taevast ilmub, karistab Ta „neid, kes ei tunne Jumalat“ (2Ts 1:8).

Vahe on mõistagi selles, et Issand oma lõpmatus tarkuses ja halastuses on ainus, kes saab täiesti õiglaselt kohut mõista ja kätte maksta. Inimliku õigusemõistmisega, inimliku kättemaksuga kaasnevad inimlikud vead, nõrkused ja vastuolulisus. Jumala kohtumõistmisega ei kaasne selliseid kitsendusi.

`Kumb järgnevatest juhtumitest paneb sind rohkem tahtma näha, kuidas mõnele kurja teinud inimesele kätte makstakse? Kas tahad näha kättemaksu (1) inimesele, kes teeb haiget kellelegi, keda sa ei armasta, või (2) inimesele, kes teeb haiget kellelegi, keda sa armastad? Kuidas aitab see meil paremini aru saada seosest Jumala armastuse ja kättemaksuhoiatuse vahel?`