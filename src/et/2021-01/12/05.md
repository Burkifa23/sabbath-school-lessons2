---
title: „Issanda meelepärane aasta“ 
date:  17/03/2021  
---

`Kes räägib Js 61:1?`

Kõnealuse võitud isiku peal on Jumala Vaim, mis tähendab, et selleks isikuks on kas messias või Messias. Tema „viib rõõmusõnumi alandlikele“, parandab „need, kel murtud süda“, kuulutab „vabastust vangidele“ ja avab „pimedate silmi“ (Js 61:1). Kelle moodi see kõlab? Võrdle Js 42:1–7, kus väga sarnaste sõnadega kirjeldatakse Jumala Sulast.

Js 61:2 räägib „Issandale meelepärasest aastast“. Messias, kes võitakse justkui Taaveti soost kuningaks ja Vabastajaks, kuulutab jumaliku poolehoiu erilist aastat ühtaegu vabaduse väljakuulutamisega. Võrdle 3Ms 25:10, kus Jumal käsib iisraellastel kuulutada vabadus välja viiekümnendal aastal: „Ja pühitsege viiekümnendat aastat ning kuulutage vabakslaskmist kõigile elanikele maal; see olgu teile juubeliaastaks.“ See tähendab, et inimesed, kes olid sunnitud müüma oma päritud maa või saama raskete aegade üleelamiseks sulasteks (3Ms 25:25–55), said tagasi oma maa ja vabaduse. Kuna juubeliaasta algas pasuna puhumisega lepituspäeval (3Ms 25:9), mainitigi seda meile juba varasemas lõigus, Js 58. peatükis.

Kuigi Js 61:2 kõne all olev „Issanda meelepärane aasta“ on omamoodi juubeliaasta, ei ole siin tegemist lihtsalt 3Ms 25. ptk rööpas püsimisega. Selle aasta kuulutab välja Messias, Kuningas, kes ilmutab ennast vabastamise ja uuendamise töös. Pilt on mõneti sarnane mõne muistse Mesopotaamia kuningaga, kes püüdis end oma valitsusaja alguses lahkena näidata ja kuulutas võlglased võlgadest vabaks. Messia töö läheb palju kaugemale 3Ms 25. ptk seaduse haardeulatusest. Tema kuulutab „vabastust vangidele“, kuid parandab ka murtud südamed, lohutab kurbi ja uuendab ning taastab (Js 61:1–11). Lisaks „Issandale meelepärase aasta“ kuulutamisele annab Ta teada „Jumala kättemaksu päevast“ (Js 61:2).

`Millal Jesaja prohvetikuulutus täitus? Lk 4:16–21. Kuidas Jeesuse tegevus selle täitis? Arutle ka nii: kuigi meie ei ole Jeesus, esindame maailmas Teda. Mida Messias teeb (nagu väljendab Js 61:1–3), mida ka meie oma piiratud suutlikkuse juures tegema peaksime? Ja millistel praktilistel viisidel me midagi niisugust teha saame?`