---
title: Kellele antakse andeks? 
date:  15/03/2021  
---

`Js 59. peatükk maalib patuprobleemist jahmatava pildi. Õnneks esitab Piibel ka lunastuse lootuse.`

Alustuseks küsigem esmalt, kui paljud meist on pattu teinud? Piibel ütleb üheselt mõistetavalt: kõik meist. Seega on lunastuse aluseks miski muu kui patu puudumine; see peab põhinema andestusel (Jr 31:34). Paulus on sellega nõus. Kõik on pattu teinud (Rm 3:9–20, 23), nii et selle põhjal ei saa vahet teha (Rm 3:22). Need, kes mõistetakse õigeks, mõistetakse õigeks ainult sellepärast, et nad võtavad usu kaudu omaks Jumala õiguse anni, mille saavutas Kristuse ohver.

`Loe Rm 3:21–24. Mida räägivad need salmid sellest, kuidas meid päästetakse? Millise lootuse annavad need meile kohtus?`

Enamiku inimeste meelest esitab kohus küsimuse: Kes on pattu teinud? Kuid sellist küsimust ei ole vaja esitada, sest kõik on pattu teinud. Küsitakse hoopis seda: Kes on andeks saanud? Jumal on õiglane, kui Ta mõistab õigeks „igaühe, kes usub Jeesusesse“ (Rm 3:26). Kohtus on otsustavaks näitajaks see, kes on andeks saanud ja kes saab jätkuvalt andeks, kuna ta usub Jeesusesse.

Ometi on õige, et meid mõistetakse õigeks tegudest, kuid mitte selles mõttes, et teod meid päästaksid. Kui nii oleks, siis oleks usk tühine (Rm 4:14). Küll aga näitavad meie teod, kas me oleme päriselt päästetud (Jk 2:18).

`Miks ei saa teod meid päästa, ei praegu ega ka kohtus? Vaata Rm 3:20, 23.`

Head teod või seaduskuulekus ei saa ühtainsatki päästa. Seaduse eesmärk patuses maailmas ei ole päästa, vaid näidata, mis on patt. Hoopis „usk, mis on tegev armastuse läbi“ (Gl 5:6), armastuse, mille valab südamesse Jumala Vaim (Rm 5:5), näitab, et inimene elab Jeesusesse uskudes (vaata ka Jk 2:26).

Teod on väline näitaja, päästva usu ilmutamine inimese poolt. Niisiis väljendub tõelise kristliku kogemuse puhul usk igapäevases pühendumises Issandale, mis ilmneb seadusele kuuletumises. Jumal kasutab kohtus tegusid tõendusmaterjalina Tema loodute pärast, kes ei suuda lugeda usumõtteid nii, nagu Tema suudab. Kuid uskutulnud inimese jaoks on kohtuotsuse puhul tähtsad ainult uskuma hakkamisele järgnevad teod, mil Kristus ja Püha Vaim elus jõudu annavad. Usule eelnenud patuelu on Talle verega juba minema uhutud (vaata Rm 6. ptk).