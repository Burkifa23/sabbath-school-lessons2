---
title:  Misjonilugu  
date:  19/03/2021  
---

#### „Tahan rajada koguduse“

_Loo on kirja pannud Andrew McChesney Adventmisjonist._

Julio Ovalle pakatas entusiasmist, kui tuli tagasi koju üle-Mehhikoliselt Globaalmisjoni konverentsilt, mille koguduseliikmed korraldasid.

Ta rääkis erutatult oma naisele María Díazile 2017.aaasta jaanuaris kuuldust. „Nüüd tahan ma rajada koguduse,“ ütles ta.

Maríale see mõte meeldis. „Teeme nii!“ ütles ta.

Aga kust alustada? Julio tahtis uut naabruskonda mõjutada ning mõtles välja hea viisi, kuidas alustada – õpetada inimestele olulisi tervisepõhimõtteid nagu õhk, vesi, päikesepaiste ja puhkus. Julio ja María said toetust Põhja-Mehhiko unioonilt, et tegutseda vabatahtlike Globaalmisjoni teerajajatena, ning nende koguduse pastor toetas seda plaani samuti. Kuid osa koguduseliikmeid tuletas meelde, et varasemad katsed uut kogudust rajada olid luhtunud.

„Selline plaan ei toimi,“ ütles üks.

„Ärge lootke mingeid häid tulemusi,“ teatas teine.

Julio, María ja nende kaks täiskasvanud tütart valmistasid säravrohelised T-särgid, millel oli terviseprogrammi nimi „Tahan elada tervislikult“, ja hakkasid koputama inimeste koduustele. Igas majas kutsusid nad inimesi osa võtma tervisekursusest oma kodus ja tervisliku toidu valmistamise kursusest kirikus.

Perekond töötas neli nädalat pingsalt ja lõpuks pani end piibliuurimisteks kirja esimene inimene, 60aastane mees Rogelio.

Kui koguduseliikmed pere usinust nägid ja Rogeliost kuulda said, tõmbas osa neist selga säravrohelise T-särgi ja hakkas koos perega ukselt uksele käima. Üsna pea oli grupp paisunud viiekümneliikmeliseks. Koguduseliikmed tegutsesid lakkamatult kuus kuud. Nähes Piiblit uurivate inimeste arvu kasvamist, otsustas Julio moodustada väikegrupi, mis kogunes hingamispäeva pärastlõunal. Ta tegi selle plaani kogudusele teatavaks 2017. aasta veebruaris ja kutsus järjest inimesi üles jõupingutustega ühinema. Kogudus rajas väikegrupi ja kümme liiget võttis vastu kutse üritusega kaasa minna. Lisaks pakkus üks koguduseliige, kes üüris välja saali sünnipäevapidudeks ja pulmadeks, tasuta kohta väikegrupi kogunemiseks. Kakskümmend viis piibliuurimisgrupis osalejat kogunes väikegrupi esimesele kokkutulekule.

Kolm kuud pärast uue väikegrupi moodustamist tunnustas kohalik liit seda haruhingamispäevakoolina. Seitseteist kuud hiljem, 2018. aasta septembris, sai sellest kogudus. Täna on Seitsmenda Päeva Adventistide Puerta del Cielo (Taevavärav) koguduses 35 liiget, sealhulgas 24 inimest, kes ristiti Julio ja María tervisekoolituse tulemusena. Hingamispäeviti on osavõtjaid kuni 50. Peetakse plaani uue kogudusehoone ehitamiseks. „Meie eesmärk on kasvatada üles kogudus ja koguda rohkem hingi Jumala riiki,“ ütles 46aastane Julio.