---
title: Rikutud rituaalid 
date:  28/12/2021  
---

`Loe Js 1:10. Miks kasutatakse siin sinu arvates Soodoma ja Gomorra kujundit? Mida tahtis Issand esile tuua?`

`Loe Js 1:11–15. Mida Issand siin oma rahvale räägib? Miks lükkas Issand tagasi kummardamise, mida Tema rahvas Talle osutada tahtis?`

Samad käed, kes tõid ohvreid ja mis sirutati palveks ülespoole, olid „täis verd“; see tähendab, süüdi vägivallas ja kaasinimeste rõhumises (Js 1:15; Js 58:3, 4). Lepingukogukonna kaasliikmete väärkohtlemisega ilmutasid nad põlgust kõikide iisrael­laste Kaitsja suhtes. Patt kaasinimeste vastu oli patt Issanda vastu.

Loomulikult oli Jumal ise rituaalse jumalateenistussüsteemi kehtestanud (3Ms 1.–16. ptk) ja määranud selle jaoks Jeruusalemma templi (1Kn 8:10, 11). Tema mõtte kohaselt tuli neid kombeid täita aga selle lepingu kontekstis, mille Tema oli rahvaga teinud. Jumala leping Iisraeliga tegi võimalikuks tõsiasja, et Jumal elas nende keskel pühamus/templis. Järelikult kehtisid seal esitatud palved ja rituaalid ainult juhul, kui need väljendasid ustavust Temale ja Tema lepingule. Inimesed, kes tõid ohvreid, kuid ei kahetsenud lepingukogukonna teiste liikmete suhtes tehtud ebaõiglust, valetasid rituaalses mõttes. Seega polnud nende ohvrid mitte ainult kehtetud, vaid lausa patud! Usutalituse kohaselt olid nad truud, kuid nende käitumine tõendas, et nad olid lepingut murdnud.

`Loe Js 1:16, 17. Mida käsib Issand oma rahval teha? Kuidas on need salmid sellises kontekstis paralleelsed Jeesuse ütlusega Mt 23:23–28? Millise sõnumi leiame neist salmidest ja antud kontekstist enda jaoks tänapäeval?`