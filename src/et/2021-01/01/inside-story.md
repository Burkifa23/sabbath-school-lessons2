---
title:  Misjonilugu  
date:  01/01/2021  
---

#### Ukrainas ninapidi veetud

_Loo on kirja pannud Andrew McChesney Adventmisjonist._

Seitsmenda päeva adventistist diakon ei osanud mõeldagi, et üks ema ja tema teismelisest poeg, keda ta sõjapõgenikena Ida-Ukrainast oma koju kutsus, veavad teda ninapidi. Kuid ta ei kahetse. „Toimisime Jumala ees siira südamega ning laseme Jumalal olla kohtumõistjaks tema ja meie vahel,“ ütles Valentin Zaitsev. Lugu sai alguse 2015. aastal, kui Valentin sai teada, et esimene laine riigisiseseid pagulasi jõudis Musta mere äärsesse Mikolaivi linna. Riigisiseselt ümberasustatud inimeste olukord liigutas ta südant. Nii suundus ehitusmeister Valentin koos naisega valitsusele kuuluvasse hotelli, kus nad leidsid kahest hoonest eest 50 ümberasustatud inimest, kuus kuni kaheksa inimest toas. Valentin tutvustas end kristlasena ja küsis pagulastelt, mida nad vajavad. Kohe tuli vastus: mähkmeid ja niiskeid salvrätikuid. „Läksime kaubanduskeskusesse ja ostsime mõlemat,“ ütles Valentin. „Küsisime, mida veel pakkuda saame, ning nad palusid aluspesu, naiste hügieenilisi sidemeid ja kartuleid. Ametivõimud olid neile andnud koha elamiseks, kuid mitte midagi muud.“

Kui sõprus arenes, kutsus Valentin oma uusi sõpru koos Piiblit uurima. Üksteist neist nõustusid ning adventpastor hakkas igal õhtul koos nendega piiblitunde pidama. Siis puhkes ööbimispaigas vägivald ja 19aastane mees, Valeri, viidi torkehaavadega haiglasse. Kui Valentin ja ta abikaasa meest haiglas külastasid, anus noormehe ema Nataša tungivalt teist kohta, kus elada. Valentin elas kolmetoalises üürikorteris ning pakkus üht tuba naisele ja ta pojale.

Mõnda aega näis kõik kena. Nataša käis isegi adventkirikus. Kuid siis sai Valentin teada, et naine ei olnudki täiesti rahata, nagu ta väitis, vaid kasutas ära inimeste lahkust, kes tema heaks raha kulutasid. „Me toitsime teda ja ta poega ning tasusime nende mobiiltelefonide arved,“ ütles Valentin. „Siis aga saime teada, et nad ei olnud vaesed. Palusime neil välja kolida.“ Nataša ja ta poeg elasid nende pere juures kuus kuud.

Sellele ajale tagasi vaadates ütleb Valentin, et kogemus oli õnnistuseks. Nataša osutus majapidamises suureks abiks: ta valmistas toitu, pesi nõusid ja riideid ning hoidis nende kolme last. Kuid suurim õnnistus, ütles Valentin, oli võimalus teda armastada. „Saime rõõmu ja õnnistused, sest võisime teenida kedagi teist,“ ütles ta. „Meie pere muutus paremaks. Ma ei teeks midagi teistmoodi.“

Valentin usub, et on oluline aidata igaüht, olenemata sellest, kas inimene võtab Jeesuse vastu või mitte.

„Meie kohus on elada ja teenida ning ülejäänu on Jumala osa,“ ütles ta. „Meie kastame headusega ja Jumal kogub saagi.“

_Osa selle veerandaasta kolmeteistkümnenda hingamispäeva annetusest aitab rajada algkooli ja keskkooli Butšasse, Ukrainas._