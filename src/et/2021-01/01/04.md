---
title: Andestuse argument 
date:  29/12/2021  
---

`Loe Js 1:18. Pärast selle salmi korduvat lugemist kirjuta, mida Issand sinu arusaamist mööda siin ütleb (loe mõni salm eest- ja tagantpoolt, et kaasteksti hoomata).`

Jumal on esitanud võimsad tõendid tõsiasjast, et süüdistatavad juudamaa­lased on süüdi lepingu rikkumises (Js 1:2–15), ning Ta kutsub neid üles uuendusele (Js 1:16, 17). See üleskutse annab mõista, et on lootust. Miks muidu nõuda hukkamist väärt kurjategijalt eluviisi muutmist? Kuidas saaks surmamõistetute kambri vang „aidata rõhutut, mõista vaeslapsele õigust, lahendada lesknaise kohtuasja“? Kuid kui Jumal ütleb: „Tulge nüüd ja seletagem isekeskis“ (Js 1:18), näeme, et Issand otsib võimalust oma rahvaga kõik läbi rääkida ning püüab nad juhtida meelt parandama ja kurjadelt teedelt pöörduma, ükskõik, kui alla käinud nad on.

Issand ütleb neile, et _teie punased patud saavad valgeks._ Miks on patud punased? Sest punane on „vere“ (veresüü) värv, millega rahva käed koos on (Js 1:15). Valge aga on puhtuse värv, veresüü puudumine. Siin pakub Jumal, et Ta muudab inimesi. Sedalaadi keelt kasutas kuningas Taavet, kui ta kisendas Jumala poole andestuse saamiseks pärast seda, kui ta oli võtnud Batseba ja hävitanud naise abikaasa elu (loe Ps 51:9, 16). Js 1:18 teeb Jumal pakkumise oma rahvale andestada!

`Kuidas toimib Jumala andestuse pakkumine argumendina eluviiside muutmiseks? Võrdle Js 1:18 Js 44:22ga.`

Näeme nüüd Jumala rahvale suunatud terava hoiatuse eesmärki. Jumala sõnad ei ole mõeldud mitte Tema rahva kõrvale lükkamiseks, vaid Tema juurde tagasi toomiseks. Andestuse pakkumine on võimas argument, mis toetab Jumala üleskutset, et rahvas end kõlbeliselt puhastaks (Js 1:16, 17). Tema andestus teeb neile võimalikuks Tema väe abil muutumise. Näeme siin selle „uue lepingu“ seemneid, millest Jr 31:31–34 prohvetlikult räägib ning mille puhul paneb andestus aluse südame uuendamisele ja suhtele Jumalaga. Alustame „punasest“, võlast, mida me ei saa iial tagasi maksta. Kui tunnistame alandlikult, et vajame andekssaamist, oleme valmis vastu võtma kõike, mida Jumalal on anda.