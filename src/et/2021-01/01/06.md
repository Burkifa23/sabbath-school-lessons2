---
title: Pahaendeline armastuslaul 
date:  31/12/2021  
---

`Loe läbi laul eeltoodud salmidest. Mis on sellise mõistujutu mõte?`

Jumal selgitab mõistujutu mõtet alles lõpus, 7. salmis. Võrdumit kasutades aitab Ta inimestel näha ennast objektiivselt, et nad oma tõelisest olukorrast õigesti aru saaksid. Jumal kasutas sellist lähenemisviisi tõhusalt kuningas Taaveti puhul (vaata 2Sm 12:1–13). Ta paljastab rahvale oma ajendi kohe alguses sellega, et nimetab mõistujuttu „armsama lauluks“. Tema suhtlemine inimestega lähtub Tema iseloomust, mis on armastus (1Jh 4:8). Ta ootab vastuarmastust. Kuid „heade kobarate“ asemel saab ta „kängunud kobaraid“, mis heebrea keeles tähendavad otsesõnu „haisvaid asju“.

`Mida peab Issand silmas, kui Ta ütleb Js 5:4: „Kas oleks olnud vaja teha mu viinamäega veel midagi, mida olin jätnud tegemata?“`

Järgmistes salmides ütleb Jumal: „Aga nüüd tahan ma ometi teha teile teatavaks, mida ma teen oma viinamäega: ma kisun maha ta aia, ja ta jääb laastatavaks, ma lammutan ta müüri, ja ta jääb tallatavaks. Nõnda ma hävitan ta“ (Js 5:5, 6).

Kui me pattu teeme, ei lõika Jumal meid enda küljest viivitamata lahti sellega, et võtaks ära oma kaitse ja hävitaks meid. Kannatlikult annab Ta meile võimaluse andeks saada (vaata 2Pt 3:9). Ta ei katkesta sidet ühegagi, kes Talle vastab. Ta anub nii kaua, kui on lootust, et Talle vastatakse. Ta ei loe kohe vastust eitavaks, sest Ta teab, et oleme rumalad ja patust petetud. Aga kui Ta kuidagi meieni ei jõua, võtab Ta lõpuks meie valikut tõsiasjana ja laseb meil jääda teele, mille oleme valinud (vaata Ilm 22:11).

Kui lükkame järjekindlalt tagasi Jumala Vaimu kaudu antava üleskutse, ületame lõpuks punkti, kust pole tagasiteed (Mt 12:31, 32). Ohtlik on Kristusele selga pöörata (Hb 6:4–6). Jumal ei saa enamat teha, sest Ta austab meie vaba valikut.

`Võta Js 5:4 mõte „Kas oleks olnud vaja teha mu viinamäega veel midagi“ ja vaatle seda risti valgel, kus Jumal tõi ennast ohvriks meie pattude eest, makstes oma ihuga Tema seadusest üleastumise hinna. Mida enamat saanuks Ta veel meie heaks teha? Kuidas annab risti juures peatumine meile päästekindluse ning ajendab meid kahetsema ja oma eluviise muutma?`