---
title:  Kuule, taevas!  
date:  27/12/2021  
---

Jesaja raamat juhatatakse lühidalt sisse sellega, et määratletakse kirjapanija („Aamotsi poeg“), sõnumi allikas („nägemus“) ja raamatu teema (Juuda ja selle pealinn Jeruusalemm nelja kuninga valitsemise ajal). Teema omakorda määrab ära Jesaja põhilise kuulajaskonna, kelleks on tema enda maa rahvas tema eluajal. Prohvet räägib nendega nende enda olukorrast ja saatusest.

Kuningate nimetamisega, kelle valitsemisaega tema tegevus jääb, piiritleb Jesaja raamatu kuulajaskonda veelgi ning visandab konkreetse ajastu ajaloolise ja poliitilise sündmustiku. See ajaraamistik suunab meie pilgu 2Kn 15.–20. peatükile ja 2Aj 26.–32. peatükile.

`Loe Js 1:2. Mis on siin sõnumi keskmes? Mida Issand ütleb? Kuidas paistab sama mõttekäik _välja_ kogu Jumala rahva ajaloost? Kas saab sama öelda ka tänapäeva kristliku koguduse kohta? Selgita oma vastust.`

Näed, et Jesaja sõnum algab sõnadega: „Kuule, taevas, ja maa, pane tähele“ (võrdle 5Ms 30:19; 5Ms 31:28). Issand ei mõtle, et taevas ja maa ise kuulaksid ja aru saaksid. Ta ütleb nii sõnumi tähtsuse rõhutamise pärast.

Kui muistne Lähis-Ida kuningas, näiteks hettide imperaator, väiksema valitsejaga poliitilise lepingu sõlmis, siis kutsus ta tunnistajaks oma jumalad, rõhutamaks, et igasugust lepingust üleastumist märgatakse kindlasti ja karistatakse. Kui aga taevane kuningate Kuningas tegi Moosese eluajal iisraellastega lepingu, ei vihjanud ta tunnistajaina teistele jumalatele. Ainsa tõelise Jumalana kutsub Ta seda osa täitma taeva ja maa (vaata ka 5Ms 4:26).

`Loe hoolikalt läbi Js 1:1–9. Kirjuta tühjadele ridadele Juuda patud. Pööra erilist tähelepanu ka nende pattude tagajärgedele. Milles seisnes Juuda süü ja mis temaga ta süü tõttu juhtus? Samas, milline lootus tuleb esile 9. salmis?`