---
title:  Misjonilugu  
date:  12/02/2021  
---

#### Seletamatu hääl

_Loo on kirjutanud Andrew McChesney Adventmisjonist._

300 000 elanikuga linn Pavlodar Kasahstanis ei ole eriti suur. Kuid Valentina Šleel näis olevat raske leida aega, et minna linna teise otsa Saksamaalt tulnud kingitust ära viima.

Valentinal kulus palju aega oma kolme lapse eest hoolitsemisele. Samuti aitas ta abikaasal rahaliselt ots otsaga kokku tulla, müües linnas kõnniteeäärselt lauakeselt kodutehtud moosi ja kompotti. Ta tundis end halvasti, kuna kingitus, mis oli tulnud Saksamaale ümber asunud nõbu Nelli paki ühe osana, oli ikka veel tema kodus. Nelli oli palunud viia see kingitus ühele sõbrale, Olgale.

Möödus kuu. Ühel pärastlõunal istus Valentina majapidamistööde vahel hetkeks diivanile, kui teda ehmatas kellegi hääl, mis teda kõnetas.

„Tõuse püsti, võta videokassetid ja mine Olga juurde,“ ütles hääl.

Häälel ei olnud kuuldavat kõla. See rääkis tema sees.

Teadmata, mis juhtuma hakkab, pani Valentina kiiresti selga tänavariided, võttis kingituse ja suundus Olga korrusmaja poole. Kui ta maja välisukse avas, märkas ta, et teinegi naine astus tema selja taga uksest sisse. Võõras järgnes talle trepist üles Olga korteri ukse taha. Kui Olga ukse avas, soovis ta mõlemale naisele tere tulemast.

Valentina imestas, mis toimub.

„Rosa, saa tuttavaks Valentinaga. Valentina, saa tuttavaks Rosaga,“ ütles Olga kaht naist teineteisele tutvustades. Siis pöördus ta Rosa poole. „Sul on vaja Valentinaga rääkida,“ teatas ta.

Rosa hakkas nutma. Läbi pisarate seletas ta, et tal on kodus mitmesuguseid raskusi ja ta on kaalunud enesetappu. Temagi otsis Jumalat, kuid ta ei saanud aru sellest, mida Piiblist luges.

„Valentina on kristlane,“ ütles Olga. „Tema saab sind aidata.“

Valentina kutsus Rosat kahekesi Piiblit uurima. Mõni kuu hiljem Rosa ristiti.

Valentina ütles, et see kogemus andis talle arusaamise, kui tähtis on püsida Kristuses niimoodi, nagu kirjeldab Jh 15:7–8. Jeesus ütleb seal: „Kui te jääte minusse ja minu sõnad jäävad teisse, siis paluge, mida te iganes tahate, ning see sünnib teile. Selles on minu Isa kirgastatud, et te kannate palju vilja ja saate minu jüngriteks.“

„Kui sul on püsiv suhe Jumalaga, saab Tema öelda, kuhu minna ja kellega rääkida,“ jutustas Valentina. „Sa tunned ära Tema tahte.“

_Osa 2017. aasta kolmeteistkümnenda hingamispäeva annetusest aitab avada seitsmenda päeva adventistidele kuuluva eelkooli Valentina kodulinnas Pavlodaris (Kasahstan)._