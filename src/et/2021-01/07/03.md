---
title: Propaganda 
date:  08/02/2021  
---

Assüüria valitsejad olid julmad, aga ka taibukad. Nende eesmärgiks oli rikkus ja võim, mitte eelkõige hävitamine (võrdle Js 10:13, 14). Miks kulutada vahendeid linna jõuga vallutamiseks, kui sa suudad veenda elanikud alistuma? Seega saatis Sanherib ajal, mil ta oli ametis Laakise piiramisega, oma _rabsake_, teatud kõrge ametniku, Jeruusalemma selgitustööga võitma.

`Milliseid väiteid kasutas rabsake Juuda heidutamiseks? Js 36:2–20; vaata ka 2Kn 18:17–35; 2Aj 32:9–19.`

_Rabsake_ esitas mitu päris võimsat argumenti. Sa ei saa toetuda abi saamiseks Egiptusele, sest Egiptus on nõrk ja ebakindel. Sa ei saa abi palumisel sõltuda Issandast seepärast, et Hiskija on Teda solvanud, kuna kõrvaldas kogu Juudast Tema jaoks püstitatud kõrged paigad ja altarid ning käskis inimestel kummardada ühe altari juures Jeruusalemmas. Tegelikult on Issand Assüüria poolt ja käskis Sanheribil Juuda purustada. Sul ei ole isegi nii palju väljaõppinud mehi, et need 2 000 hobusega hakkama saaksid.

Selleks, et vältida piiramisrõngas olemist ning sellega kaasnevat toidu- ja veepuudust, anna nüüd alla ja sind koheldakse hästi. Hiskija ei saa sind päästa ja kuna kõikide muude Assüüria vallutatud maade jumalad ei ole neid päästnud, võid olla kindel, et Jumal ei päästa ka sind.

`Kas rabsake rääkis tõtt?`

Kuna _rabsake_ öeldus oli palju tõtt, olid ta väited veenvad. Lisaks toetas teda kaks väljaütlemata väidet. Esiteks, ta oli tulnud otse Laakisest, ainult kolmekümne miili kauguselt, kus assüürlased näitasid, mida tehti tugevalt kindlustatud linnaga, mis julges neile vastu hakata. Teiseks, temaga oli kaasas suur hulk Assüüria sõjaväelasi (Js 36:2). Teades teiste sõjavägede ja linnade saatusest (sealhulgas Põhja-Iisraeli pealinnas Samaarias; 2Kn 18:9, 10), mis olid Assüüria all kokku varisenud, polnud ühelgi juudamaalasel põhjust kahelda, et inimlikult vaadates oli Jeruusalemm hävingule määratud (võrdle Js 10:8–11). _Rabsake_ ütles õigesti ka seda, et Hiskija oli hävitanud mitmesugused ohverdamispaigad, kuna ta tahtis teha jumalakummardamise keskmeks Jeruusalemma templit (2Kn 18:4; 2Aj 31:1). Kuid kas oli see uuendus solvanud Issandat, kes oli ainus Tema rahvale alles jäänud lootus? Kas Ta tahab ja suudab neid päästa? Sellele küsimusele pidi vastama Jumal!

`Oled sa kunagi olnud sarnases olukorras, kus inimlikult vaadates on kõik kadunud? Mis oli su ainus abiallikas? Kui soovid, jaga klassis oma kogemust selle kohta, kuidas sa hakkama said ja milline oli lõpptulemus.`