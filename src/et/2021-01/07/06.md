---
title: Haiguses ja rikkuses 
date:  11/02/2021  
---

Jesaja 38. ja 39. ptk (2Kn 20. ptk) sündmused leidsid aset üsna samal ajal, mil Jumal vabastas Hiskija Sanheribi käest; nii lähestikku, et isegi päästmine, mida kirjeldab Js 37. ptk (vaata ka 2Kn 19. ptk), ei olnud veel toimunud. Tõepoolest, Js 38:5, 6 ja 2Kn 20:6 näitavad, et rahvas seisis endiselt silmitsi Assüüria ohuga.

„Saatan oli otsustanud põhjustada mõlemad surmad – Hiskija oma ja Jeruusalemma langemise, kaalutledes kahtlemata nii, et kui Hiskija teelt kõrvaldada, siis tema jõupingutused usupuhastuse alal hääbuvad ja Jeruusalemma langemine on seda kergemini teostatav.“ – „Piibli kommentaarid, SPA poolt välja antud“, 4. kd, lk 240.

`Mida räägib äsjane tsitaat meile selle kohta, kui tähtis on Jumala rahva jaoks hea juhtimine?`

`Millise märgi annab Issand Hiskijale, et tema usku kinnitada? 2Kn 20:8–10, Js 38:6–8.`

Aahas oli lükanud kõrvale Jumala pakutud märgi (Js 7. ptk) ning alustanud seega sündmusterida, mis viis Assüüria tekitatud hädaolukorrani. Kuid nüüd oli Hiskija märki _küsinud_ (2Kn 20:8); seega toetab Jumal nüüd teda, et ta suudaks seista silmitsi kriisiga, mille ta isa oli Juudale kaela tõmmanud. Tõesti oli Aahase päikesekellal varju tagasi liigutamine võimalik ainult ime läbi.

Babüloonlased uurisid taevakehade liikumist ja pidasid nende kohta täpseid aruandeid. Seega pidid nad olema märganud päikese kummalist käitumist ja kaalutlenud, mida see tähendas. Tõsiasi, et kuningas Merodak-Baladan saatis sel ajal teele oma saadikud, polnud juhuslik. Babüloonlased olid kuulnud Hiskija tervenemise ja imelise märgi vahelisest seosest.

Nüüd teame, miks Jumal valis just sellise märgi. Täpselt nii, nagu Ta kasutas hiljem Petlemma tähte selleks, et juhatada Idamaa tarku, nii kasutas Ta päikesenihet selleks, et juhtida kohale saadikud Babülooniast. Nende jaoks oli see ainulaadne võimalus õppida tundma tõelist Jumalat. Merodak-Baladan püüdis kogu oma teenistusaja jooksul võita tagasi iseseisvust, mille ta oli Assüüriale kaotanud. Ta vajas võimsaid liitlasi ja see selgitab Hiskijaga ühenduse võtmise ajendit. Kui juba päike Hiskija palve peale liigub, siis mida suudab ta veel Assüüriaga teha?

Kuidas kaotas Hiskija uskumatult hea võimaluse austada Jumalat ja suunata babüloonlased Tema juurde? Milline oli tagajärg? Js 39. ptk. Hiskija, kes pidanuks tunnistama neile Issandast, osutas hoopis enda „aule“. Mida me siit õpime?