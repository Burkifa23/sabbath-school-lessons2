---
title: Uus isiksus 
date:  05/01/2021  
---

Pühamusse/templisse kõige pühama Jumala ligidusse võis lepituspäeval astuda ainult ülempreester ja ka siis koos suitsutusrohu kaitsva kattega, et ta ei sureks (3Ms 16:2, 12, 13). Jesaja nägi Issandat, kuigi ta ei olnud ülempreester ega suitsutanud viirukit! Suitsuga täitunud tempel (Js 6:4) meenutab meile pilve, milles lepituspäeval ilmnes Jumala au (3Ms 16:2). Jesajat haaras aukartus ja mõte, et ta sureb (võrdle 2Ms 33:20; Km 6:22), ning ta hüüdis, et tunnistab enda ja oma rahva pattu (Js 6:5) – see meenutab meile ülempreestri ülestunnistust lepituspäeval (3Ms 16:21).

„Seistes justkui jumaliku ligioleku täies valguses pühamu kõige pühamas paigas, tajus Jesaja, et oma ebatäiuslikkuses ja jõuetuses ei saaks ta mitte kuidagi täita ülesannet, milleks ta oli kutsutud.“ – Ellen G. White, „Prohvetid ja kuningad“, lk 308.

`Miks kasutas seerav Jesaja huulte puhastamiseks elavat sütt, mille ta oli võtnud altarilt? Js 6:6, 7.`

Seerav selgitas, et prohveti huulte puudutamisega kõrvaldati tema süü ja patt (Js 6:7). Pattu ei määratleta, kuid see ei pruukinud piirduda ebakohase kõnega, sest huuled tähistavad lisaks kõnelemisele ka kogu inimest, kes sõnu kuuldavale toob. Olles kõlbeliselt puhastatud, suutis Jesaja nüüd tuua puhast kiitust Jumalale.

Tuli on puhastamisvahend, sest see põletab küljest räbu (vaata 4Ms 31:23). Kuid seerav kasutas erilist, altari pühast tulest võetud sütt; selle tule oli süüdanud Jumal ise ja seda hoiti seal alati põlemas (3Ms 6:21). Seega pühitses ja puhastas seerav Jesaja. Siin on veel midagi. Peamiseks põhjuseks, miks pühamus ehk templis Jumalat teenides altarilt süsi võeti, oli suitsutusrohu süütamine. Võrdle 3Ms 16:12, 13, mille puhul ülempreester võtab sütepannitäie tuliseid süsi altari pealt ja kasutab neid healõhnalise suitsutusrohu süütamiseks. Kuid Js 6. peatükis puudutab seerav söega Jesajat, mitte aga suitsutusrohtu. Arvestagem asjaolu, et Ussija tahtis suitsutada, Jesaja aga justkui sai suitsutusrohuks! Just nagu püha tuli läitis suitsutusrohu, et Jumala koda täituks püha lõhnaga, nii läidab püha tuli prohveti, et ta levitaks püha sõnumit. Pole juhus, et Js 6. ptk järgmistes salmides (Js 6:8 ja järgnevad) läkitab Jumal Jesaja oma rahva juurde.

`Loe palvemeelselt Jesaja reageeringut (Js 6:5) nägemusele Jumalast. Kuidas näeme siin avaldumas põhiprobleemi – patused inimesed „püha, püha, püha“ Jumala loodud universumis? (Js 6:3). Miks oli selle probleemi ainus vastus Kristus ristil? Mis toimus ristil, mis selle probleemi lahendas?`