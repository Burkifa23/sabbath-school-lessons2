---
title:  Misjonilugu  
date:  08/01/2021  
---

#### Ujuv punane raamat

_Loo on kirja pannud Andrew McChesney Adventmisjonist._

Toroni Kumar Tripura oli erutatud, kui talle ulatati tema kõrvalises külakeses Bangladeshis ilusate punaste kaantega Piibel. Piibel saabus tasuna kirja teel läbitud piibliõppekursuse eest.

Kuid Toronil tuli olla ettevaatlik.

Tema isa oli perekonna traditsioonilise usu preester ning isale polnud sugugi meelepärane, et pojal oli taeva Jumalast rääkiv Piibel.

Kuid Toroni ei muretsenud. Ta oli igal õhtul, kui vanemad uinusid, piiblitunde õppinud ja ta kavatses punast Piiblitki niiviisi õhtuti lugeda.

Selline plaan näis toimivat.

Toroni talitas päeval isa lehmi ning ootas õhtul koju jõudes ära, kuni isa-ema uinusid. Siis lülitas ta elevusega sisse väikese taskulambi ja luges selle valgel Piiblit.

Ühel õhtul tabas isa Toroni Piiblit lugemas. Isa sattus raevu. Pärast seda, kui poeg järgmisel päeval majast välja oli astunud, haaras isa punase Piibli ja viskas selle mudase veega Chengi jõkke.

Toroni oli päris arust ära, kui nägi, et tema punast Piiblit enam polnud. Ta taipas kohe, mis oli juhtunud.

Mida teha? Teist Piiblit osta polnud tal võimalik. Kirjakursuse kool ei oleks talle samuti tõenäoliselt teist Piiblit saatnud. Aga ta igatses Jumalast rohkem lugeda.

Mõni aeg hiljem, ühel õhtupoolikul ujus Toroni Chengi jões, kui märkas midagi veepinnal ulpimas. Ta oli jões näinud plastpudeleid ja muud prahti, aga see asi oli teistsugune.

Noormees ujus lähemale, krabas asja pihku ja ujus kiiresti kaldale. Jõekaldast üles ronides vaatas ta enda käes olevat asja ja nägi punast Piiblit.

See tundus uskumatuna. See oli tema kadumaläinud Piibel.

Toroni pani raamatu rohule kuuma päikese kätte kuivama. Raamatu kuivatamisele kulus neliteist päeva ja siis hakkas ta seda uuesti lugema. Lugedes armus ta Jumalasse.

Kuigi Toroni riskis oma isa vihaga, ei saanud ta äsjaleitud armastust enda teada jätta. Ta jutustas teistele külaelanikele Jumalast, kelle kohta luges punasest Piiblist, mis ei uppunud jõkke. Jahmunud külaelanikud tahtsid rohkem teada. Tänaseks teenib suurem osa külaelanikke, sealhulgas mitu Toroni sugulast, punase Piibli Jumalat.