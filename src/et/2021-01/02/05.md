---
title: Kuninglik ülesanne 
date:  06/01/2021  
---

`„Ja ma kuulsin Issanda häält küsivat: „Keda ma läkitan? Kes meilt läheks?“ Ja ma ütlesin: „Vaata, siin ma olen, läkita mind!“ (Js 6:8).`

Saanud puhastatud, vastas Jesaja kohe Jumala kutsele olla esindaja, keda Tema võib enda nimel läkitada. Uue Testamendi sõnade järgi kutsuti Jesaja apostliks, tähendab selleks, „keda läkitatakse“.

Huvitav on, et Jesaja raamat ei alga nii, nagu mõni teine prohvetlik raamat –kirjeldamisega, kuidas prohvet oma prohvetliku kutsumuse sai (võrdle Jr 1:4–10; Hs 1.–3. ptk). Teisisõnu pidi ta juba enne 6. peatüki sündmusi olema saanud kutse olla prohvet. Piibel näitab, et jumalik kohtumine on prohvetile julgustuseks ka pärast tööle asumist (Mooses: 2Ms 34. ptk; Eelija: 1Kn 19. ptk). Erinevalt teistest näidetest, kus Jumal ütleb inimesele, et too peab prohvetiks saama, pakub prohvet Js 6. peatükis ennast ise eriteenistust täitma. Ilmneb, et oma raamatu esimeses viies peatükis kirjeldas Jesaja olukorda ajal, mil ta esmakordselt ametisse kutsuti. Jumala antud julgustav nägemus templist oli seejärel otsekui hüppelauaks prohvetitöösse ja selle kaudu taaskinnitas Jumal tema ülesande olla prohvetlik kõneleja.

`Jumal julgustas Jesajat oma templis. Kas mujalt Piiblist leiab tõendeid, et Jumala pühamu on julgustamise koht? Ps 73 (vaata Ps 73:17); Hb 4:14–16; Hb 10:19–23; Ilm 5. ptk Mida need piiblisalmid meile räägivad?`

Vähe sellest, et Jumala pühamu on aukartust äratava võimu koht, see on ka koht, kus meiesugune vigane ja nõrk inimene leiab pelgupaiga. Saame olla kindlad teadmises, et Jumal tegutseb meie päästmiseks meie Ülempreestri, Kristuse kaudu.

Johannes nägi Kristust ohvritallena, kelle kõri oli äsja läbi lõigatud (Ilm 5:6). Tegu polnud meeldiva vaatepildiga. Kirjeldus vajutab mällu mõtte, et ehkki Kristus tõusis surnuist üles ja on läinud taevasse, kannab Ta jätkuvalt endaga ristisündmust. Ta tõstetakse ikka ja ikka meie silme ette, et tõmmata kõik inimesed Tema altari juurde.

`Kuidas oled usu ja palve kaudu Jumala taevasesse templisse sisenedes saanud julgustust? Hb 4:16 kutsub sind liginema julgusega Jumala troonile, et „meie halastust saame, ja armu leiame sel ajal, kui meile abi tarvis on“ (NRSV ja 1926). Kuidas vastad, kui keegi sinult küsiks, kuidas oled saanud armu ja halastust sel ajal, kui sa abi vajasid?`