---
title:  Kuningas on surnud. Elagu kuningas!  
date:  03/01/2021  
---

`Js 6:1 räägib kuningas Ussija surmast. Loe 2Aj 26. peatükki ja vasta siis küsimusele: Mille poolest on kuningas Ussija surm tähendusrikas?`

Mõni sõlmpunkt seoses selle kuninga surmaga:

**1.** Ussija valitsemisaeg oli küll pikk ja majanduslikult heal järjel, „aga kui ta oli saanud vägevaks, läks ta süda ülbeks“ (2Aj 26:16) ning ta püüdis templis suitsutada. Kuningas vihastas, kui preestrid ta õigusega peatasid, sest ta ei olnud Aaroni preesterliku soo järeltulija ning tal polnud õigust nii teha (2Aj 26:18). Hetkel, mil kuningas ennast noomida ei lasknud, lõi Issand teda pidalitõvega, millesse ta jäi „kuni oma surmapäevani ning elas pidalitõbisena omaette kojas, sest teda hoiti Issanda kojast eemal“ (2Aj 26:21). Kui irooniline, et Jesaja nägi nägemuses puhast, surematut, jumalikku Kuningat Tema kojas/templis selsamal aastal, mil roojane inimkuningas suri!

**2.** Ussija ja Jesaja vahel on silmatorkav vahe. Ussija üritas jõuda pühaduseni liiga julgelt, valel põhjusel (uhkusest), ja muutus hoopiski rituaalselt roojaseks, nii et ta tuli pühadusest ära lõigata. Jesaja seevastu lubas Jumala pühadusel endani jõuda. Ta tunnistas alandlikult oma armetust ja janunes kõlbelise puhtuse järele, mida ta ka sai (Js 6:5–7). Jeesuse tähendamissõnast tuntud tölneri sarnaselt läks ta teele õigeksmõistetuna, „sest igaüht, kes ennast ise ülendab, alandatakse, kes aga ennast ise alandab, seda ülendatakse“ (Lk 18:14).

**3.** Ussija pidalitõbine ihu ja tema rahva kõlbeline olukord on silmatorkavalt sarnane: „… jalatallast pealaeni ei ole midagi tervet: aina vermed, muhud ja värsked haavad“ (Js 1:6).

**4.** Ussija surm umbes aastal 740 eKr tähistab erilist kriisi Jumala rahva juhtkonnas. Iga ainuvalitseja surm muudab riigi võimuvahetuse ajal haavatavaks. Kuid Juuda oli eriti ohus, sest Tiglat-Pileser III oli mõni aasta tagasi (745 eKr) tõusnud Assüüria troonile ning asus kohe sõjakäigule, tehes oma riigist võitmatu suurriigi, mis ähvardas kõikide Lähis-Ida rahvusriikide iseseisvust. Sellisel kriisiajal julgustas Jumal prohvet Jesajat tõdemusega, et Tema kontrollib olukorda.

`Loe hoolikalt 2Aj 26:16. Mismoodi võib meist igaüks sama teha? Kuidas saab risti juures viibimine kaitsta meid sellisest lõksust?`