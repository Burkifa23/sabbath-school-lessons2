---
title:  Kohkumapanev üleskutse  
date:  07/01/2021  
---

`Kui Jumal Jesaja uuesti ametisse võtab, miks annab Ta siis prohvetile nii imeliku sõnumi, mida rahvale edastada (Js 6:9, 10)?`

Jeesus osundas neile salmidele siis, kui Ta selgitas, miks Ta rahvast tähendamissõnadega õpetab (Mt 13:13–15); nii ei pea me mõtlema, et Jesaja kuulis valesti või et sõnum polnud oluline.

Jumal ei taha, et ükski hukkuks (2Pt 3:9), mis selgitab, miks Ta saatis Jesaja Juuda rahva juurde – ja Jeesuse kogu maailmale. Jumala soov on igaveseks päästa, mitte hävitada. Kuid ehkki osa inimesi vastab Tema üleskutsetele positiivselt, muutuvad teised vastupanus kindlamaks. Sellest hoolimata esitab Jumal neile ikka üleskutseid, andes järjepanu võimalusi meelt parandada. Kuid mida rohkem nad vastupanu osutavad, seda enam nad paaduvad. Järelikult paadutab nende südant teatud mõttes see, mida Jumal nende heaks teeb, kuigi Tema soovib ju, et Ta meetmed inimesi pehmendaksid. Jumala armastus meie suhtes on muutumatu; otsustav on aga see, kuidas me igaüks Tema armastusele vastame.

Saadiku töö – nagu näiteks Mooses, Jesaja, Jeremija, Hesekiel või ka Kristus – on jätkuvalt rahva poole pöörduda, isegi siis, kui nad sõnumi hülgavad. Jumal ütles Hesekielile: „Ja kuulaku nad või ärgu kuulaku – nad on ju vastupanija sugu –, nad peavad siiski teadma, et nende keskel on olnud prohvet“ (Hs 2:5). Jumala osa ja Tema sulaste osa on esitada inimestele õiglane valik, et neid küllaldaselt hoiatada (võrdle Hs 3:16–21), isegi siis, kui nad lõpuks valivad hävingu ja küüditamise (Js 6:11–13).

`Kuidas saame selliseid mõtteid mõlgutades aru Jumala osast vaarao südame paadutamisel?`

2Ms 4:21 ütleb Jumal: „Aga mina teen ta südame kõvaks.“ Tegemist on esimese korraga üheksast, mil Jumal ütles, et Ta paadutab vaarao südame. Kuid samuti on üheksal korral kirjas, et vaarao tegi ise oma südame kõvaks (näiteks vaata 2Ms 8:15, 32; 2Ms 9:34).

Ilmselgelt oli vaaraol tublisti oma vaba tahet, muidu poleks tal ju olnud võimalik oma südant paadutada. Kuid tõsiasi, et Jumalgi paadutas vaarao südant, tähendab, et Jumal algatas asjaolud, millele vaarao oma valikute langetamisega regeeris; ta valis lükata tagasi märgid, mida Jumal oli talle andnud. Olnuks vaarao neile märkidele avatud, aidanuks need ta südamel pehmeneda, mitte kõvaks muutuda.

`Oled sa oma kogemuses Issandaga tundnud, et oled oma südant Püha Vaimu suhtes paadutanud? Kui tol hetkel see mõttekäik sind ei hirmutanud (niimoodi mõtlemine ongi ju osake kõvast südamest), siis kuidas vaatad sellele nüüd? Milline on pääsetee? Vaata 1Kr 10:13.`