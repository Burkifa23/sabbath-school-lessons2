---
title:  Juhtimiskriis  
date:  02/01/2021  
---

### Selle nädala õppeaine
Js 6:1–4; Js 6:5–7; Js 6:8; Js 6:9–13.

> <p>Juhtsalm</p>
> „Sel aastal, kui kuningas Ussija suri, nägin ma Issandat istuvat suurel ja kõrgel aujärjel, ja tema kuue palistused ulatusid templi seinast seina“ (Js 6:1).

Kui _üks_ Konfutsiuse jünger temalt küsis, millest koosneb hea valitsus, vastas Konfutsius: „Piisavalt toitu, piisavalt relvi ja lihtrahva usaldus.“

„Aga,“ küsis jünger, „oletame, et sul pole teist valikut kui üks neist kolmest välja jätta; mille sa siis loovutad?“

„Relvad,“ ütles Konfutsius.

Tema jünger jätkas visalt: „Oletame, et sa oled sunnitud kahest järelejäänust veel ühe välja jätma; kumma sa siis loovutad?“

Konfutsius vastas: „Toidu. Sest vanast ajast alates on nälg olnud iga inimese pärisosa, kuid rahvas, kes enam ei usalda oma valitsejaid, on tõesti kadunud.“ – Michael P. Greeniki toimetatud „1500 Illustrations for Biblical Preaching“ (Grand Rapids, Mich.: Baker Books, 1989), lk 215.

Inimesed tahavad tõepoolest tugevat, usaldusväärset juhtkonda. Armeesse värbaja küsis ühelt sõdurilt, kes kirjutas alla teenistusse edasi jäämise avaldusele, miks ta tahab uuesti värvatud saada. „Proovisin tsiviilelu,“ vastas sõdur, „kuid keegi ei juhi seda.“

Sellel nädalal vaatleme juhtimiskriisi Juudamaal ja sellest tulenevaid kurbi tagajärgi.

_Selle nädala õppetükki õppides valmistud hingamispäevaks, 9. jaanuariks._