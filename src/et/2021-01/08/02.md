---
title:  Lohutus tulevikuks  
date:  14/02/2021  
---

`Js 40:1, 2 trööstib Jumal oma rahvast. Nende karistamise aeg on lõpuks läbi. Mis karistus see on?`

Oli see karistus, mille viis täide Assüüria, Jumala viha vits (Js 10. ptk), kelle käest Jumal päästis Juuda sellega, et hävitas 701. aastal eKr Sanheribi armee (Js 37. ptk)? Oli see karistus, mille täitis Babüloonia, kes viis varanduse ja inimesed Juudast minema, sest Hiskija oli Merodak-Baladani käskjalgadele oma rikkuse ette näidanud (Js 39. ptk)? Või oli see karistus, mille viis täide keegi teine rahvas, kelle vastase sõnumi Jesaja kirjutas (Js 14.–23. ptk)?

Kuigi sõnu „Assüüria“ ja „assüürlased“ on vahemikus Js 7:17–38:6 mainitud 43 korral, esineb selle rahva nimi Jesaja raamatu ülejäänud osas ainult korra, kui Js 52:4 viitab möödaniku survele algul Egiptuse ja siis „Assüüria“ poolt. Jesaja raamatu teises pooles leiab äramärkimist pääsemine Babüloonia vangipõlvest (Js 43:14; Js 47:1; Js 48:14, 20) ja räägitakse pärslasest Kyrosest, kes alistas Babüloonia 539. aastal eKr ning vabastas Juuda pagulusest (Js 44:28, Js 45:1; Js 45:13).

Jesaja raamatu 1.–39. peatükile annavad tooni sündmused, mis viisid assüürlaste käest vabastamiseni 701. aastal eKr, kuid 40. peatükist alates hüppab raamat poolteist sajandit edasi, kirjeldades Babüloonia lõppu 539. aastal eKr ning veidi aega pärast seda juutide naasmist kodumaale.

`Kas Paabelist tagasipöördumise teema seostub Jesaja raamatus varem öelduga? Kui jah, siis kuidas?`

Js 39. ptk on vaheaste järgmiste peatükkide juurde sellega, et kuulutab ette Paabeli vangipõlve vähemalt teatud osale Hiskija järeltulijaist (Js 39:6, 7). Peale selle räägivad ettekuulutused peatükkides 13, 14 ja 21 Paabeli langemisest ning vabadusest, mida see Jumala rahvale toob: „Issand halastab Jaakobi peale, valib taas Iisraeli ja asustab nad nende oma maale… Ja sel päeval, kui Issand annab sulle rahu vaevast ja ahistusest ning raskest tööst, mida sa pidid tegema, hakkad sa laulma seda pilkelaulu Paabeli kuningast“ (Js 14:1–4). Märkad tihedat seotust Js 40:1, 2ga, kus Jumal tõotab oma rahvale, et nende kannatustel on lõpp.

`Mida tähendab sinu jaoks Piibli tõotus kannatuste lõpust praegu, keset sinu praeguseid kannatusi? Mis kasu oleks meie usust ilma nende tõotusteta? Miks on väga tähtis neist iga hinna eest kinni hoida?`