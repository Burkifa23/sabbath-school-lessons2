---
title:  Misjonilugu  
date:  19/02/2021  
---

#### Seitse väikest inimestepüüdjat

_Loo on kirja pannud Andrew McChesney Adventmisjonist._

Milline jõud on väikegrupil?

Seitsmenda päeva adventistide koguduse pastor Kirde-Mehhikos teatas oma 60-liikmelisele kogudusele, et nad peaksid moodustama väike­grupid ja saama nädala sees kokku. Igal grupil peaks olema nimi, juhtlause, eesmärk ja teemalaul. Idee tuli kohalikust liidust.

Seitse täiskasvanut moodustasid kohe väikegrupi nimega Joosep: „Olgem nagu Joosep ja olgu meil siht päästa kaasinimesi.“ Teised täiskasvanud rajasid selliste nimedega grupid nagu „Usukülvajad“, „Kalju“, „Jeesuse sõbrad“ ja „Usu läbi liidetud“. Lastetöö juht tahtis ka gruppi luua. Ta kutsus kokku seitse last ja nende vanemad, kes käisid regulaarselt Seitsmenda Päeva Adventistide Nuevo Tampico koguduses Altamiras, et selle mõtte üle arutleda. 8aastase Manueli ema pakkus iganädalasteks kokkutulekuteks oma maja. Grupp võttis endale nimeks „Inimestepüüdjad“.

Esimesele kokkutulemisele kogunes viisteist last, sealhulgas kaheksa last mitte­adventistide kodudest, keda oli kutsunud lastetöö juht Elsa Galván. Lapsed lugesid kordamööda ette piiblilugu. Samuti nad laulsid ja palvetasid. Tunnipikkuse kokkusaamise lõpul jõid lapsed kakaod ja sõid küpsiseid.

„Inimestepüüdjate“ grupp hakkas kokku saama igal nädalal. Korra kuus külastasid lapsed haiglat, et patsientide pärast palvetada ja kinkida neile adventkoguduse iga-aastane misjoniraamat. Lapsed jagasid patsientidele atolit, kuuma jooki, ning ubade ja juustuga täidetud leiba tortast.

Kui igal nädalal kohal käivatest lastest moodustus püsigrupp, otsustasid nad luua Askeldajate klubi. Hiljem lõid selle grupi vanemad lapsed Rajaleidjate klubi. Mõne aja pärast hakkasid lapsed korraldama pereliikmetele, sõpradele ja naabritele piiblitunde. Manuel andis oma ema abiga piiblitundi oma vanaisale ja tädile. Ühel päeval teatasid vanaema ja tädi, et nad tahavad lastega koos haiglat külastada. Varsti pärast seda nad ristiti. Manuel ja tema ema annavad nüüd piiblitundi 8aastasele nõbule. Paljud teisedki lapsed annavad piiblitunde, sealhulgas 12aastane Viktor ja tema ema, kes õpivad koos 8aastase sõbra ning oma 7-ja 9aastase nõbuga.

Esimese tegevusaasta jooksul juhtis „Inimestepüüdjate“ rühm ristimiseni kaksteist inimest. Kokku ristiti aasta jooksul sellesse kogudusse rohkem kui kakskümmend inimest. „See räägib palju väikegrupi mõjukusest,“ ütles koguduse 34aastane pastor Samuel Alvarado. „Jeesus alustas oma tegevust kaheteistkümnest jüngrist koosnevas väikegrupis ja meie kogudus teeb Jumala auks sama.“