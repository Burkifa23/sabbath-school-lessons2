---
title: Ebajumalateenistuse probleem 
date:  18/02/2021  
---

Ebajumalateenistus purustab haruldase lähedase suhte Jumalaga, sest asendab Ta millegi muuga (2Ms 20:4, 5; Js 42:8). Seepärast räägivad prohvetid ebajumalateenistusest kui vaimulikust „abielurikkumisest/hooratööst“ (Jr 3:6–9; Hs 16:15–19).

`Loe Js 41:29. Kuidas iseloomustab Jesaja ebajumalaid? Mida ta siin sinu arusaamist mööda nende kohta ütleb? Miks on see vägagi täpne pilt ükskõik millisest ebajumalast?`

Muistsed ebajumalateenijad uskusid, et kummardasid võimsaid jumalikke olevusi neist tehtud kujude või sümbolite abil. Mõnd muud jumalat kujutava iidoli teenimine on esimese käsu rikkumine: „Sul ei tohi olla muid jumalaid minu palge kõrval“ (2Ms 20:3). Kuid ka juhul, kui iidol on mõeldud esindama õiget Jumalat, nagu näiteks kuldvasikas (2Ms 32:4, 5), keeldub Issand pidamast seda sobilikuks kujutiseks Temast endast. Keegi ei tea, kuidas Teda kujutada (5Ms 4:15–19) ning mitte miski ei saa kujutada Tema mitte millegagi võrreldavat au ja suurust. Seega toimib iidol iseenesest muu jumalana ning selle kummardamine on esimese ja teise käsu rikkumine.

Jumala rahvas ei vaja ebajumalaid, sest neil on Tema pühamus Tema tegelik Shekinah, kohalolu. Ebajumala teenimine tähendab selle välja vahetamist ja seega Tema tõelise kohalolu eitamist.

`Millise ebajumalateenistusega seisame kogudusena tänapäeval silmitsi? Kas ebajumalateenistus esineb praegu koguduses hoopis peenemas vormis? Kui jah, siis kuidas?`

„Paljud kristlase nime kandvad inimesed teenivad teisi jumalaid Issanda kõrval. Meie Looja nõuab meilt ülimat pühendumist, meie ainutruudust. Seepärast muutub iidoliks kõik muu, mis kaldub vähendama meie armastust Jumalasse või takistab Tema teenimist.“ – Ellen G. White, „Piibli kommentaarid, SPA poolt välja antud“, 2. kd, lk 1011–1012.

`Teame muistsete kitjutiste põhjal, et ebajumalateenistus oli köitev, sest see oli seotud materialismiga. Inimesed kasutasid kummardamisviise, millega nad suhestusid, ebajumalateenijad austasid jõude, millest nad uskusid, et need annavad viljakuse ja õitsengu. See oli _eneseabi_ religioon. Kõlab tuttavalt?`

Jeesuse tagasituleku eel, mil Eelija viimne lepitussõnum _valmistab Talle teed_ (Ml 3: 19–24), on valik sama, mis Jesaja ajal: sa kas teenid Loojat või kummardad midagi muud (Ilm 13. ja 14. ptk), sest me ju teenime alati midagi.