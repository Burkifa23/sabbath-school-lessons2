---
title: Millest nimi koosneb? 
date:  19/01/2021  
---

Kujutle, et mängid palli Jesaja teise pojaga. Selleks ajaks, kui jõuad öelda „Maher-Saalal, Haas-Bas, viska pall mulle!“ on juba hilja. Kuid veel pikem kui nimi ise on selle tähendus: „põgene, saak, röövija läheneb“ või „tõtta riisumiseks, kiirusta röövsaagiga“ (1926).

`Sõnum, mida see nimi edastab, puudutab ilmselgelt kiiret vallutust, kuid kes kelle vallutab? Js 8:4.`

Js 8:1–10 kinnitab 7. peatüki sõnumit. Enne, kui laps jõuab teatud ikka, saavad Süüria ja Põhja-Iisraeli pealinnad Assüüriale sõjasaagiks. Pealegi, kuna Juuda oli keeldunud Jumalalt saadavast kindlustundest, mida kujutas Jeruusalemmas oleva Siiloahi oja hiljukesi voolav vesi, pidi neid üle ujutama Assüüria võimas löögijõud, mida kujutas Eufrati jõe veetulv.

Kuna Aahas pöördus Assüüria poole, osutasid Jesaja poegade nimed niihästi Juudale kui ka Põhja-Iisraelile: „põgene, saak, röövija läheneb“, aga „jääk pöördub tagasi“. Miks oli ikka veel lootust? Sest kuigi Assüüria täidab Immaanueli maa (Js 8:8), oli neil ikkagi tõotus, et „Jumal on meiega“ (Js 8:10). Näeme siin teemat, mis läbib kogu Jesaja raamatut: kuigi Jumala vaenlaste üle Juudas ja teistes maades mõistetakse kohut ning neile langevad osaks sõjaline häving, kannatused ja pagendamine, on Issand oma rahva ustavate ellujääjatega ja annab neile tagasi nende oma maa.

`Miks räägib Jesaja meile, et ta pani lapse nime kirja seaduslikult ja et ta oli abielusuhtes oma naisega („prohveti naisega“)? Js 8:1–3.`

Selle poja sünniaeg etendas tunnustäheks olemises keskset osa. Nagu tunnustäheks oleva Immaanueligi puhul, pidi tema eostumisest ja sündimisest kuni Assüüria võiduni Süüria ja Iisraeli üle mööduma nii vähe aega, et ta ei jõuaks selle jooksul veel niisugusse varasesse arenguetappi, kus ta oskaks hüüda isa ja ema (Js 8:4). Kui Jesaja pani poisi nime seaduslikult kirja juba enne tema eostamist, tegi ta lapsest ja tema nimest avaliku prohvetikuulutuse, mille paikapidavust _järgnevad sündmused kontrollisid._

Vaatamata korduvatele vigadele, mida end Issanda rahvaks nimetavad inimesed tegid, oli Issand ometi valmis neid päästma. Kuidas võtta see põhimõte ja rakendada seda enda jaoks isiklikult, eriti siis, kui meie vaimulikus elus on luhtaminekuid ja langemisi?