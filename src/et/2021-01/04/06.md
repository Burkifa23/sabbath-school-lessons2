---
title: Elavate surnute tänamatu pimedus 
date:  21/01/2021  
---

`Loe läbi pealkirjas olev kirjakoht. Millest see räägib? Mis on sellel tegemist kuningas Aahasega? Võta mõtted kokku.`

Aahas sidus ennast sügavalt paganliku religiooniga (2Kn 16:3, 4, 10–15; 2Aj 28:2–4, 23–25), mis oli tihedalt läbi põimunud okultismiga, üleloomulikuga (võrdle 5Ms 32:17; „ohverdatakse… kurjadele vaimudele“, 1Kr 10:20). Moodsa nõiduse eri tahud on jahmatavalt sarnased muistse Lähis-Ida rituaalidega, nagu tunnistavad piiblivälised antiiksed kirjutised. Isegi paljud tänapäeva New Age’i (Uue Ajastu liikumise) kombed on lihtsalt selliste muistsete okultistlike tavade nüüdisaegsed ilmnemisviisid.

Jesaja kirjeldus ahastusest, mida põhjustas lootmine muudele vaimudele, mitte Issandale (Js 8:21, 22), käis tõesti Aahase kohta (võrdle 2Aj 28:22, 23). Jesaja viitab rahvale, kes vihastab ja neab oma kuningat (Js 8:21). See pidanuks Aahast hoiatama, et kuna tema juhtis inimesed okultismi juurde, neavad nad teda. Tõsiasi on, et siis, kui Aahas suri, tehti tema matmisel erand, „teda ei viidud Iisraeli kuningate hauda“ (2Aj 28:27), sest teda ei austatud.

`Mida ütlevad okultismi kohta järgnevad piiblisalmid? 3Ms 20:27; 5Ms 18:9–14.`

Okultismist hoidumine on Jumalale ustavuse küsimus. 1Aj 10:13, 14 kasutab seda põhimõtet kuningas Sauli puhul: „Nõnda suri Saul oma truudusetuse pärast, mida ta oli osutanud Issanda vastu, sellepärast et ta ei olnud tähele pannud Issanda sõna, samuti sellepärast, et ta oli nõu küsinud surnu vaimult ega olnud nõu küsinud Issandalt. Seepärast laskis ta tema surra ja andis kuningriigi Taavetile, Iisai pojale.“

`Heida pilk oma elule ja sind ümbritsevatele mõjudele. Millisel salalikul moel puutud sina kokku mitmesuguste okultismi ja spiritismi taga olevate ilmingutega? Ja isegi kui sa neid täiesti vältida ei saa, siis mida võid teha, et nende mõju sulle või su perele oleks vähim?`