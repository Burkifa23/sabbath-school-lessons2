---
title:  Misjonilugu  
date:  22/01/2021  
---

#### Õigeaegne õppetund

_Loo on kirja pannud Godwin K. Lekundayo._

Jumal õpetas mind aru saama ajast taevases mõistes siis, kui korraldasin piirkonna pastorina kolmenädalast evangeelset sarja oma kodumaal Tansaanias.

Kohalikud organisaatorid valisid koosolekute pidamiseks Moshis, Kilimanjaro mäe jalamil asuvas suurlinnas, kuiva aja. Kuid rängad vihmad algasid juba pärast esimest nädalat. Kartsin, et vihma tõttu jäävad inimesed koju, ja soovitasin koosolekud edasi lükata.

Minu üllatuseks keeldus kohaliku misjoninõukogu juht, lihtliige.

„Ei, pastor, me ei lükka midagi edasi,“ ütles ta. „Oleme nende koosolekute pärast palvetanud ja meie Issand kuulis meie palveid ning teadis, et vihma hakkab sadama.“

„ No mida me siis teeme?“ küsisin ma. „Näed ju, et sajab kõvasti.“

„Meil peab olema natuke usku, et meie Jumal elab koosolekute ajale kaasa,“ vastas ta. „Palvetagem nii: „Meie hea Issand, Sina võid lubada vihmal sadada nii palju, kui Sa tahad, aga luba, et vihma ei sajaks poole neljast poole seitsmeni pärastlõunal.“ Niiviisi jääks inimestel pooletunnine aeg tulla kella neljastele koosolekutele ja pooletunnine aeg jõuda tagasi koju, kui koosolek kell kuus lõppeb.“

Olin sellise ettepaneku suhtes kahtlev, kuid ühinesin palvega.

Järgmisel hommikul kallas vihma nagu oavarrest. Paduvihm kestis pärastlõunani. Kuid täpselt kell pool neli see lakkas. Meie koosolek algas kell neli pärastlõunal ja ma jutlustasin kella kuueni. Vihma hakkas uuesti sadama kell pool seitse õhtul.

Ilm oli samasugune kaks nädalat. Vihma kallas kuni kella poole neljani, siis sadu lakkas ja algas kell pool seitse uuesti.

Ühel päeval saabus üks külastaja koosolekupaika kell kolm pärastlõunal, et parem istekoht saada. Mees ootas mõnda aega ja nähes, et paduvihm ei lakka, otsustas, et koosolek jääb niikuinii ära, ning lahkus. Järgmisel päeval küsis ta, kas me olime koos.

„Muidugi,“ vastasin mina. „Me ei palunud, et Jumal lõpetaks saju kell kolm. Palusime, et Ta teeks seda pool neli, nii et sa peaksid sellega arvestama.“

„Ma ei tee enam kunagi seda viga,“ lubas mees.

Viimasel hingamispäeval ristisin jões kaksteist inimest. Kui tulin koos viimase ristitavaga veest välja, hakkas vihma sadama.

See kogemus õpetas mulle, et Jumal arvestab ajaga. Kuigi Jumalat ei seo sellised ajalised piirangud nagu meid, ootab Ta, et meiegi arvestaksime ajaga ja oleksime aja suhtes heaperemehelikud. Paulus ütleb meile Ef 5:15, 16: „Vaadake siis hoolega, kuidas te elate: mitte nagu arutud, vaid nagu targad, kasutades aega õigesti, sest päevad on kurjad.“