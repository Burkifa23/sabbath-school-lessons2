---
title: Ette nähtud tagajärjed 
date:  18/01/2021  
---

`Loe pealkirjas olevaid salme. Mis juhtub Issanda sõnade kohaselt selle maaga? Miks ei peaks lõpptulemus meid üllatama?`

„Palju kordi kutsuti Iisraeli pöörduma eksiteilt tagasi oma Jumala juurde. Hellalt esitasid prohvetid oma nõudmisi; ja kui nad rahva ees seistes kutsusid tõsiselt üles kahetsusele ja usupuhastusele, kandsid nende sõnad vilja Jumala auks.“ – Ellen G. White, „Prohvetid ja kuningad“, lk 325.

Seega oli Aahase jaoks, pigem hirmunud mehe kui usumehe jaoks, Jumalalt heaks uudiseks teade, et Süüria ja Iisrael pühitakse ära. Halb uudis oli aga see, et liitlane ja „sõber“ Assüüria, kelle ta endale abiks oli valinud, pidi osutuma Süüriast ja Iisraelist palju ohtlikumaks vaenlaseks. Lastes käest pääsemise, mida Jumal vabalt pakkus, jäi Aahasele lüüasaamine. Kui Aahas arvas, et tema maailm lagunes koost, siis nüüd läks olukord veel hullemaks!

„Parem on pelgupaika otsida Issanda juures kui loota õilsate peale“ (Ps 118:9). Kuidas sai Aahas uskuda, et Tiglat-Pileser III rahuldub ainult põhjas asuvate riikidega ja peab lugu Juudast? Assüüria kirjutised (näiteks Assüüria kuningate ajaraamatud) kinnitavad tõsiasja, et nende võimujanu oli täitmatu.

`Loe 2Kn 16:10–18 ja 2Aj 28:20–25. Mis Aahasega juhtus? Millist vaimulikku põhimõtet näeme siit hargnemas? Miks ei peaks meid tema teod üllatama?`

2Aj 28:20–23 teeb võimsa kokkuvõtte sellest, mis põhjusel palus Aahas abi Assüürialt, jättis aga usaldamata Issanda.

`Kaldume loomupäraselt usaldama seda, mida näeme, tunneme, maitseme, puudutame – seda, mis on siin maailmas. Ometi teame, et selle maailma asjad kaovad. Vaata 2Kr 4:18. Mida see salm meile ütleb? Kuidas rakendada siinne sõnum oma ellu? Ja mis läheb teisiti siis, kui me nii teeme?`