---
title: Nõnda püsib ka teie sugu ja teie nimi 
date:  25/03/2021  
---

`Loe Js 66:22. Mida see salm meile ütleb? Millise lootuse siit saame?`

Üks imelisim Jesaja raamatus leiduv tõotus on kirjas Js 66:22. Loe see hoolikalt läbi. Uues taevas ja uuel maal püsib meie sugu ja nimi igavesti. Enam ei kustutata kedagi mälust, ei lõigata kuskilt ära, ei poogita kuhugi, ei kitkuta üles ega juurita välja. Siin on tegemist meile antud igavese elu tõotusega uueks loodud maailmas – patust, surmast, kannatustest vabas maailmas, uues taevas ja uuel maal, meie kristliku usu lõpliku ja täieliku täitumisega, selle lõpuleviimisega, mida Kristus meie heaks ristil sooritas.

`Miks on Js 66:23 esitatud uue taeva ja uue maa kirjelduses hingamis­päevaga kõrvu nimetatud noorkuud?`

Kuigi seda keerukat salmi saab vaadelda mitmel erineval moel, on üks vaatenurk niisugune: Jumal lõi hingamispäeva enne, kui ohverdamissüsteem alguse sai (1Ms 2:2, 3). Järelikult, kuigi rituaalne süsteem pidas hingamispäevadest lugu, ei sõltunud need sellest. Seega jätkuvad need katkematult läbi uuendamisperioodi ja võtavad koha sisse uuel maal. Piiblis ei viita miski sellele, et noorkuupäevad olnuks ohverdamissüsteemist lahus olnud seaduslikud jumalateenistuspäevad. Kuid vahest on need jumalakummardamispäevad (aga mitte tingimata puhkepäevad nagu iganädalane hingamispäev) uuel maal, võib-olla seotud igakuise elupuu tsükliga (Ilm 22:2).

Mistahes eriline tähendus võib Js 66:23 olla, näib siinöeldu olulisus peituvat tõsiasjas, et Jumala rahvas kummardab Teda igavesti.

`Miks lõpetab Jesaja negatiivse pildiga – päästetud inimesed vaatavad Jumala vastu mässanute surnukehi (Js 66:24)?`

Oma aja ilmeka hoiatuse raames toob Jesaja esile vastanduse: Paabeli hävingu ajal jäävad ustavad ellu ja vastuhakkajad hävitatakse. Tegemist ei ole igavese piinamisega – vastuhakkajad surevad, neid tapab „tuli“. See on häving, mis ei kustu niikaua, kuni teeb oma töö, et saaks alustada Jeruusalemma taasloomisega.

Jesaja hoiatus osutab ajas ettepoole Ilmutusraamatus ette kuulutatud sündmuste lõplikule täitumisele: patuste, Saatana ja surma hävitamisele tulejärves (Ilm 20. ptk). Seejärel tuleb „uus taevas ja uus maa“, püha „uus Jeruusalemm“ ning puudub nutt ja valu, „sest endine on möödunud“ (Ilm 21:1–4; võrdle Js 65:17–19). Algab uus, igavene elu kõigile maa pealt lunastatutele.