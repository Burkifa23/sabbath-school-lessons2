---
title: Misjonärid ja jumalateenistuse juhid 
date:  23/03/2021  
---

`Mida tähendab ütlus, et ellujäänud toovad erinevatest rahvastest inimesi Issandale justkui roaohvriks? Js 66:19, 20.`

Jumal saadab hävingus ellu jäänud inimesed maailma otstesse, inimeste juurde, kes Jumalat ei tunne, „ja need kuulutavad rahvaste keskel minu auhiilgust“ (Js 66:19). Tegemist on Vanas Testamendis ühe kõige selgesõnalisema misjonitööd puudutava ütlusega. Näed nüüd, vähe sellest, et inimesi tuuakse heebrea rahva juurde, läheb nii mõnigi heebrea rahva hulgast teiste rahvaste juurde ning õpetab neile tõelise Jumala tundmist, millest veel selgemini räägib Uus Testament. Kuigi juutidest misjonärid tegutsesid pagendusest tagasituleku ja Kristuse aja vahelisel perioodil (Mt 23:15), olid siiski esimesed kristlased need, kes levitasid evangeeliumi kiiresti ja suures ulatuses (Kl 1:23).

Sarnaselt roaohvritega, mida iisraellased templis Issandale tõid, pidid misjonärid tooma Talle ohvri. Kuid nende ohvriks olid „kõik teie vennad kõigi rahvaste seast“ (Js 66:20). Sarnaselt roaohvritega, mis olid veretud kingitused Jumalale, esitletakse usku pöördunud inimesi Issandale „elavate ohvritena“ (võrdle Rm 12:1). Mõte, et inimesed on teatud mõttes ohvriand Jumalale, kumiseb kõrvus juba palju varasemast ajast, leviitide Issandale pühendamise ajast: „kõigutagu leviite Iisraeli laste kõigutusohvrina Issanda ees, et nad võiksid toimetada Issanda teenistust“ (4Ms 8:11).

`Mida tähendab Jumala tõotus, et ta „võtab nendegi hulgast leviitpreestreid“ (Js 66:21)?`

Salmis 21 olev „nendegi“ osutab eelmises salmis öeldud „kõigile teie vendadele kõigi rahvaste seast“. Need on paganad, kellest Jumal valib nii jumalateenistuse juhte kui ka preestreid ja leviite. Tegu on pöördelise muutusega. Jumal on seni andnud ainult Aaroni järeltulijatele volituse teenida preestritena ning ainult Leevi suguharu teised liikmed on volitatud neid abistama. Paganad ei saanud olla Aaroni ja Leevi järeltulijad, kuid nüüd volitab Jumal mõne neist teenima ametites, mis olid ennist keelatud ka enamikule juutidest.

`Loe 1Pt 2:9, 10. Kellele Peetrus kirjutab? Mida ta ütleb? Milline sõnum on tal meist igaühele kui tänapäeva „püha rahva“ liikmele? Kas teeme midagi paremini kui algne Jumala rahvas (2Ms 19:6)?`
