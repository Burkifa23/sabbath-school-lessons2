---
title: Kes usub? 
date:  02/03/2021  
---

Js 52:13 ülistatakse Issanda Sulast väga, kuid ette hoiatamata kirjeldab järgmine salm Tema välimuse moondumist niivõrd, et Temas on raske ära tunda „inimlast“. Uus Testament paneb kirja Jeesuse välimust moonutanud tegurid, näiteks piitsutamine, okaskroon, ristilöömine, kuid ennekõike inimsoo pattude kandmine. Pattu ei olnud iialgi kavandatud inimeste jaoks loomulikuna; selle võtmine enda õlule muutis „Inimese Poja“ ebainimlikuks.

Võrdle öeldut Iiobi looga, kes sööstis jõukuse, lugupeetuse ja mõjuvõimu keskelt hetkega haletsusväärsesse viletsusse – ta istus tuhahunnikul ja kaapis potitükiga oma kipitavaid paiseid (Ii 1. ja 2. ptk). Erinevus oli niivõrd suur, et Iiobi sõbradki ei tundnud teda kohe ära (Ii 2:12). Küsimus on: Miks Iiob kannatas? Miks pidi Jumala Messias kannatama? Kumbki polnud seda ära teeninud. Mõlemal polnud süüd. Miks siis kannatus?

`Loe läbi tänased salmid ja kirjuta välja kohad, kus esineb süütult kannataja teema. Milline sõnum siin on meie jaoks väga oluline?`

Vaata Js 53:1 püstitatud küsimusi. Need küsimused rõhutavad väljakutset uskuda uskumatut (võrdle Jh 12:37–41) ning hoiatavad, et me järgneva loo lugemiseks maha istuksime. Need küsimused vihjavad tungivale palvele. Siinses kontekstis annab kahe küsimuse vaheline paralleelsus mõista, et Issanda käsivars/päästejõud (võrdle Js 52:10) saab ilmsiks neile, kes seda jutustust usuvad. Kas tahad kogeda Jumala päästejõudu? Siis usu seda jutustust.

`Vaata hoolikalt Js 53:6. Milline eriline sõnum siin on? Mida räägib see salm sulle isiklikult lootusest (vaatamata mineviku pattudele ja ebaõnnestumistele)?`