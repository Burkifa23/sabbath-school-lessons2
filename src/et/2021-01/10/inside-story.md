---
title:  Misjonilugu  
date:  05/03/2021  
---

#### Lihavõttepühade viin

_Loo on kirja pannud Andrew McChesney Adventmisjonist._

Joogitehase peainsenerile Sergei Sokolile Põhja-Kasahstanist meeldis see, kui üks kaastöötaja teatas lõunalauas, et inimesed peaksid lihavõttepühi tähistama viina-napsiga, värvitud munadega ja õigeusu kristluses traditsioonilise lihavõttepühade leiva kulišiga. Paljud inimesed Kasahstanis tähistavad lihavõtteid viina, värvitud munade ja kulišiga.

„Mida Piibel lihavõttepühadest räägib?“ küsis Sergei.

Kaastöötaja ei osanud vastata. Ta polnud kunagi Piiblit lugenud.

Sokol ruttas oma kabinetti ja avas Piibli. Konkordantsi abil otsisid tema ja mitu kaastöötajat edutult kohta, kus oleks räägitud lihavõttepühade pidamisest Jeesuse ülestõusmise auks. Nad leidsid küll terve rea viiteid juudi paasapühale, mis nende emakeeles, vene keeles on lähisuguluses lihavõttepüha tähistava sõnaga – pasha. Ainus toit, mille söömisest Piibel pasha ajal rääkis, oli tulel küpsetatud lammas või kits koos hapnemata leibade ja kibedate ürtidega.

„Kus on siis viin, värvitud munad ja kuliš?“ hüüatas üks kaastöötaja.

Sergei naeratas. Talle meeldisid sellised vestlused. Need viisid välja Jeesuseni.

Tol ajal, kui Sergei alles tehasesse tööle tuli, ei rääkinud kaastöötajad Piiblist nii avalikult. Sergei ütles avameelselt, et ta on seitsmenda päeva adventist, kuid kaastöötajad mõtlesid, et see usk oli küll kummaline. „See mees on sekti liige,“ sosistasid nad.

Sergei ei pööranud põlglikele märkustele tähelepanu ja palvetas tarkuse pärast, kuidas rääkida lootusest, et Jeesus tuleb peatselt. Ta kaalutles, kuidas kirjandust jagada. Siis turgatas talle pähe, et igal kaastöötajal on sünnipäev. Ta hakkas kaastöötajaid sünnipäeva puhul õnnitlema ja kinkis neile Ellen White’i raamatuid „Suur võitlus“ ning „Tee Kristuse juurde“. Kaastöötajad lugesid neid raamatuid ja hakkasid lõunalauas küsimusi esitama.

Kui kohalik adventkogudus avas „linliku mõjukeskuse“, mille ruumides pakuti tasuta massaaži, kutsus Sergei kaastöötajaid sinna. Kolm naist tulid ja Sergei tegi neile enne masaažile minekut ringkäigu kirikusaali, väikesesse saali ja lastetuppa. Kümne masaažikorra lõpul tänasid kaastöötajad adventiste. „Me mõtlesime, et sa kuulud mingisse sekti,“ rääkis üks töökaaslane Sergeile lõunalauas. „Aga tuleb välja, et see on kirik – hea kirik.“

Sergei ütles, et ta ei tunne ennast misjonärina, kui ta Jeesusest räägib. „Ma ei arva, et teen midagi erilist,“ ütles ta. „Ma lihtsalt teen seda.“

_Osa 2017. aasta kolmeteistkümnenda hingamispäeva annetusest aitab avada esimese seitsmenda päeva adventistidele kuuluva eelkooli Sergei Sokoli kodulinnas Pavlodaris (Kasahstan)._