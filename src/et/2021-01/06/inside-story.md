---
title:  Misjonilugu  
date:  05/02/2021  
---

#### Puudujäänud käsk

_Loo on kirja pannud Andrew McChesney Adventmisjonist._

Valentina Šlee Põhja-Kasahstanist oli hämmastunud, kui tema vanem õde Galina teatas, et nad polnud pidanud kõike kümmet käsku.

Valentina avas oma Piibli ja luges käsud läbi. Neljandat käsku lugedes ta peatus.

„Pea meeles, et sa pead hingamispäeva pühitsema!“ luges ta 2Ms 20:8–11. „Kuus päeva tee tööd ja toimeta kõiki oma talitusi, aga seitsmes päev on Issanda, sinu Jumala hingamispäev. Siis sa ei tohi toimetada ühtegi talitust, ei sa ise ega su poeg ja tütar, ega su sulane ja teenija, ega su veoloom ega võõras, kes su väravais on! Sest kuue päevaga tegi Issand taeva ja maa, mere ja kõik, mis neis on, ja ta hingas seitsmendal päeval: seepärast Issand õnnistas hingamispäeva ja pühitses selle.“

Valentina ja Galina otsustasid leida koguduse, kes peab seitsmenda päeva hingamispäeva. Aga kust otsida? „Teeme nii,“ ütles Valentina Galinale. „Kui Piibel on tõesti õige Jumala Sõna, siis peab olema kogudus, kes käib kõige kümne käsu järgi. Palvetame selle pärast.“

Õed palvetasid kolm kuud. „Kui on selline kogudus, kes peab kõike kümmet käsku, siis juhata meid sinna,“ palvetas Valentina.

Ühel päeval tundis Valentina vastupandamatut soovi külastada oma sugulast, Nellit. Ta ei teadnud, miks selline soov teda valdas. Tavaliselt oli ta oma kaheaastase pojaga kogu päeva kodus. Nelli kodus ajasid Valentina ja Nelli juttu just siis, kui uksekella helistas veel üks sugulane, Olga. Olga ei olnud lähedane sõber. Tegelikult oli Valentina kuulnud, et ta oli liitunud ühe ohtliku sektiga, mille nimeks oli seitsmenda päeva adventistide kogudus.

Tuppa astunud, hakkas Olga otsekoheselt rääkima.

„Mida sa Jumalast arvad?“ küsis ta Valentinalt.

Valentina ei vastanud, vaid esitas omakorda Olgale küsimuse.

„Kas sa pead kõiki käske?“ uuris ta. „Kas sa pead seitsmenda päeva hingamis­päeva?“

Mõne tunni pärast teatas Valentina Galinale, et seitsmenda päeva adventistide kogudus peab kõiki kümmet käsku. Paar kuud hiljem ristiti mõlemad õed.

„Püha Sõna kaudu juhtis Jumal meid kogudusse, kes peab kõiki kümmet käsku,“ ütles Valentina.

_Osa 2017. aasta kolmeteistkümnenda hingamispäeva annetusest aitab avada seitsmenda päeva adventistidele kuuluva eelkooli Valentina kodulinnas Pavlodaris (Kasahstan)._