---
title: Kadunud suurlinn Baabülon 
date:  01/02/2021  
---

626. aastal eKr taastas kaldealane Nabopolassar Paabeli hiilguse sellega, et kuulutas end Babüloonia kuningaks. Nii sai alguse Uus-Babüloonia dünastia ja koos Meediaga võideti Assüüria. Tema poeg Nebukadnetsar II oli kuningas, kes vallutas ja pagendas Juuda.

`Kuidas Baabüloni linn viimaks lõpu leidis? Vaata Tn 5. ptk.`

Aastal 539 eKr, kui pärslane Kyros Meedia-Pärsia impeeriumi eesotsas Baabüloni vallutas (vaata Tn 5. ptk), kaotas see linn jäädavalt oma iseseisvuse. 482. aastal eKr surus Xerxes I jõhkralt maha Baabüloni mässu Pärsia võimu vastu. Ta kõrvaldas peajumal Marduki kuju ning hävitas nähtavasti osa kindlustusi ja templeid.

Aleksander Suur võttis Baabüloni võitluseta pärslastelt üle 331. aastal eKr. Hoolimata tema lühiaegsest unistusest muuta Baabülon oma idapoolseks pealinnaks, käis linn mitme sajandiga alla. 198. aastal pKr avastas roomlane Septimus Severus Baabüloni täiesti mahajäetuna. Seega leidis suur linn oma lõpu hülgamises. Tänapäeval elab osa Iraagi külaelanikke selles muistses paigas hajali, kuid nad ei ole linna üles ehitanud.

Jesaja 13. peatükis kirjeldatud Paabeli hukkumine vabastab Jaakobi järeltulijad, keda Paabel on rõhunud (Js 14:1–3). Need sõnad täitusid siis, kui Kyros 539. aastal eKr Paabeli vallutas. Kuigi ta ei hävitanud linna, tähendas see Baabüloni jaoks lõpu algust. Baabülon ei ohustanud enam kunagi Jumala rahvast.

Js 13. ptk näitab Paabeli langemist jumaliku kohtuotsusena. Sõdalased, kes linna vallutavad, on Jumala käsilased (Js 13:2–5). Kohtuotsuse aega nimetatakse „Issanda päevaks“ (Js 13:6, 9) ning Jumala viha on nii tugev, et see mõjutab tähti, päikest, kuud, taevast ja maad (Js 13:10, 13).

Loe võrdluseks Kohtumõistjate raamatu 5. peatükki, kus Deboora ja Baaraki laul kirjeldab Issandat kellenagi, kes läheb välja maavärisemise ja vihmavalingutega (Km 5:4). Km 5:20, 21 kirjeldab loodusnähtusi, sealhulgas tähti, võõrvägede vastu võitlemas.

`Kujutle, kuidas oleks mõni Baabüloni hiilguse tipul elanud linnakodanik lugenud neid sõnu Jesaja raamatu 13. peatükist, eriti 19.–22. salmi. Kuivõrd naeruväärse ja uskumatuna need paistavad! Millised teised veel täitumata prohvetikuulutused paistavad meile praegu naeruväärse ja uskumatuna? Miks oleme aga ise naeruväärsed, kui neid uskumatuks peame?`
