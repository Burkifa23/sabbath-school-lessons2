---
title: Mägede „kuninga“ langemine 
date:  02/02/2021  
---

Vastuseks Paabeli langemisele (Js 13. ptk), mis vabastab Jumala rahva (Js 14:1–3), on Js 14:4–23 kujundlik pilge Paabeli kuninga kohta (vaata ka Mi 2:4; Ha 2:6). Tegemist on poeesiaga ning see ei ole ilmselgelt mõeldud sõnasõnalisena, kuna siin kujutatakse surnud kuningaid tervitamas surmavalda saabunud uut kolleegi (Js 14:9, 10), kelle voodilinadeks on ussikesed ja vaglad (Js 14:11). Sel viisil ütleb Issand ülbele kuningale lihtsalt, et ta alandatakse, nagu kõik kõrgid monarhid enne teda – tegemist ei ole kommentaariga surnute olukorra kohta!

`Kuidas võiks Js 14:12–14 käia Paabeli kuninga kohta?`

Paabeli kuningal ei jää vajaka enesearmastusest (Tn 4. ja 5. ptk). Kuid õhata, et „ma teen ennast Kõigekõrgema sarnaseks“ (Js 14:14), on isegi ülespuhutud egole liig. Kuningad väitsid küll end olevat tihedalt jumalatega seotud, kuid olid ikkagi nende alluvad. Seda võis eredalt näha igal aastal Babüloonia uusaastapidustuste viiendal päeval, mil kuningas pidi oma kuninglikud ametitunnused ära võtma, enne kui ta Marduki kuju ette astus, et kuningaks olemisele taaskinnitus saada. Isegi mõne alama jumala tähelepanuta jätmist oleks peetud hullumeelsuseks ja ennasthävitavaks.

Sarnaselt Jesaja 14. peatükiga toob Hesekieli 28. peatükk esile selle linna valitseja taevani tõusva ülbuse. Hs 28. peatükis läheb kirjeldus maisest monarhist kaugemale, jumalikku sfääri. Räägitakse Eedeni aias olnud uhkest võimukandjast, ametisse pühitsetud katvast ehk eestkostvast keerubist Jumala pühal mäel, kes oli täiuslik alates päevast, mil ta loodi, kuni temas leiti patt ja Jumal ta välja heitis ning lubas ta lõpuks tulega hävitada (Hs 28:12–18). See kõrgelennuline väljenduslaad on nii kujundlik, et muutub inimese kohta kasutatuna mõttetuks. Kuid Ilm 12:7–9 räägib võimsast olevusest, kes koos oma inglitega heideti taevast välja, Saatanast, „kes eksitab kogu ilmamaad“ (Ilm 12:9) ja kes pettis Eedenis Eevat (1Ms 3. ptk).

Saatanal oli ülbe kujutelm: „…sa ütled: „Mina olen jumal, ma istun jumalate istmel merede südames!“ – sina aga oled surelik, mitte jumal“ (Hs 28:2 NRSV). Tema surm tõestab, et ta ei ole jumal. Erinevalt Kristusest hävib Saatan tulemeres (Ilm 20:10), et mitte kunagi enam universumi painata.

`Võrdle Js 14:13, 14 ning Mt 11:29, Jh 13:5 ja Fl 2:5–8. Mida räägib nende salmide kõrvutamine meile Jumala iseloomust, mis on vastupidine Saatana iseloomule? Mida ütleb niisugune kontrast selle kohta, mida arvab Issand uhkusest, ülbusest ja võimuihast?`