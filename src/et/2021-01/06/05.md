---
title: Taeva värav 
date:  03/02/2021  
---

Js 14. peatüki võrdluspilt Saatanast, langenud „hommikutähest („Lutsiferist“), koidiku pojast“ (Js 14:12) põimub Paabeli kuninga omaga. Miks? Võrdle Ilm 12:1–9, kus Saatanana tuvastatud lohe (Ilm 12:9) püüab hävitada last niipea, kui too sünnib. Ilm 12:5 selgub, et see laps on Kristus. Kuid lapsukest Jeesust püüdis ju tappa kuningas Heroodes (Mt 2. ptk). Lohe on nii Saatan kui ka Rooma võim, keda Heroodes esindas, sest Saatan tegutseb inimlike käsilaste kaudu. Samamoodi oli Saatan Paabeli kuninga ja Tüürose vürsti selja taga.

`Miks tähistab „Paabel“ hiljem Roomat (1Pt 5:13) ja Ilmutusraamatus kurjuse võimu (Ilm 14:8; 16:19; Ilm 17:5; Ilm 18:2, 10, 21)?`

Ajaloolise Paabeli sarnaselt on nii Rooma kui ka Ilmutusraamatus nimetatud Paabel uhked, halastamatud võimud, mis Jumala rahvast rõhuvad. Ilm 17:6 öeldakse, et see on „joobnud pühade verest“. Mõlemad võimud osutavad Jumalale vastupanu ja juba nimi „Paabel“ ise tähendab seda. Babüloonia keeles esineb nimi kujul _bab ili_, mis tähendab „jumala(te) värav“ ja viitab kohale, kus pääseb ligi jumalikele valdustele. Võrdle seda 1Ms 11. peatükiga, kus on juttu Paabeli torni ehitavatest inimestest, kes mõtlevad oma jõuga tõusta jumalikule tasemele, et neil poleks vaja Jumalale aru anda.

Kui Jaakob ärkas unenäost, milles ta nägi taevast ja maad ühendavat redelit, hüüatas ta: „See pole muud midagi kui Jumala koda ja taeva värav!“ (1Ms 28:17). Märkad, et „Jumala koda“ on „taeva värav“; see tähendab pääs jumalikule alale. Jaakob pani sellele kohale nimeks „Peetel“, mis tähendab „Jumala elupaik/koda“.

Peeteli „taeva värav“ ja Paabeli „jumala(te) värav“ olid vastandlikud teed jumalikesse valdustesse jõudmiseks. Jaakobi redel lähtus taevast, selle ilmutas Jumal ülalt alla. Paabeli torni koos selle tornikeste ja astmiktemplitega ehitasid aga inimesed alt ülespoole. Need kaks vastassuunalist viisi esindavad vastandlikke pääseteid: jumalikku armu ja inimese tegusid. Kogu õige religiooni aluseks on alandlik Peeteli mudel: „Sest teie olete armu läbi päästetud usu kaudu“ (Ef 2:8, 9). Kogu vale „religiooni“, sealhulgas käsumeelsuse ja „sekulaarse“ (ilmaliku) humanismi aluseks on uhke Paabeli mudel. Kahe vaatenurga vahelist erinevust vaata Jeesuse tähendamissõnas variserist ja tölnerist (Lk 18:9–14).

`Ka pärast mõnd aastat Zeni kloostris viibimist ütles kanada laulukirjutaja Leonard Cohen intervjuus: „Ma ei ole päästetud.“ Mida sa tänase uurimise valgel arvad, mis oli tema probleem? Mida oli tal vaja pääsemisest teada?`