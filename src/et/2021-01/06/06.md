---
title: Siioni lõplik võit 
date:  04/02/2021  
---

Jesaja 13–23 kirjas olevatele ettekuulutustele eri rahvaste kohta järgnevad Js 24.–27. peatükk, mis kirjeldavad maailma mastaabis Jumala vaenlaste lõplikku lüüasaamist ja Tema rahva vabastamist.

`Miks sarnaneb Jesaja kirjeldus maakera laastatud olekust (Js 24. ptk) Johannese kirjeldusega Kristuse teisele tulekule järgneva 1 000 aasta sündmustest? (Ilm 20. ptk)?`

Js 13. ja 14. peatüki päris-Paabeli tunnused rakenduvad hilisemate võimude kohta ja „Paabeli kuningas“ tähistab inimestest valitsejate sulandumist nende selja taga seisvasse juhti Saatanasse. Sõnumit Paabeli langemisest (Js 21:9) korratakse hilisemal ajal (Ilm 14:8; Ilm 18:2) ning Saatan hävitatakse lõpuks pärast Kristuse teist tulekut (Ilm 20:10). Kuigi ajaloolise Paabeli hävitamine tähendas „Issanda [kohtu]päeva“ (Js 13:6, 9), on tulekul teine „Issanda päev, suur ja kardetav“ (Jl 3:4; Ml 3:23; võrdle Sf 1:7).

Sarnaselt jõuab Js 24. ptk prohvetlik nägemus Jesaja jaoks tuttavate olukordade kaudu aega, mil „kuul on häbi ja päike häbeneb, sest vägede Issand on kuningas Siioni mäel ja Jeruusalemmas“ (Js 24:23). Jesaja mõtles kahtlemata, et see nägemus käib talle tuntud Jeruusalemma kohta, kuid Ilmutusraamat selgitab, et tegelikult täitub see Uue Jeruusalemma puhul (Ilm 21:2). „Ja linnale ei ole vaja päikest ega kuud, et need talle paistaksid, sest Jumala kirkus valgustab teda, ning tema lamp on Tall“ (Ilm 21:23).

`Kas Jumal tõesti hävitab õelad?`

Vaata Js 28:21, kus räägitakse Jumala jaoks võõristavast „tööst“. Tema jaoks on see võõristav, sest Ta ei taha seda teha, kuid kõigele vaatamata on see töö, mida tuleb teha. On tõsi, et patt sünnitab enesehävituse seemned (Jk 1:15). Kuid kuna Jumalal on täielik vägi elu ja surma üle ning Tema määrab lõpliku hävingu aja, koha ja viisi (Ilm 20. ptk), siis on mõttetu väita, nagu lõpetaks Ta patuneeduse passiivselt, lubades põhjuse ja tagajärje seosel lihtsalt loomuliku lõpuni kulgeda.

24.–27. peatükis näeme seda, mida kajastab kogu Piibel: ükskõik, milline on kannatus, valu ja laastamine praegu, võidutsevad Jumal ja headus lõpuks kurjuse üle. Mis on ainus, mida võime teha selleks, et saada osa lõplikust võidust? Õp 3:5–7, Rm 10:9.