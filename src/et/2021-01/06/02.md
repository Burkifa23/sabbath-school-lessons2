---
title: Rahvaste hukk 
date:  31/01/2021  
---

Jesaja 13:1 nimetab nägemuse nägijana Jesajat (võrdle Js 1:1; Js 2:1). Tundub, et see nägemus alustab raamatus uut järku. 13.–23. peatükis on kirjas eri rahvastele suunatud kohtuotsused. Heidame neile pilgu.

`Miks algavad rahvastele suunatud prohvetikuulutused Paabeliga?`

Js 10:5–34 on juba kuulutanud kohtuotsuse Assüüriale, Jesaja ajal suurima ohu allikale. Kuigi Js 14:24–27 kordab põgusalt üle Issanda plaani Assüüria murda, on 13.–23. peatükis kirjas muudki ohud, Paabel nende esirinnas.

Rikkaliku muistse kultuuri, religiooni ja poliitilise pärandiga Paabel osutus hiljem suurriigiks, mis vallutas ja pagendas Juuda. Jesaja-aegsest inimlikust vaatepunktist ei paistnud aga küll, nagu kujutaks Paabel Jumala rahvale ohtu. Jesaja töö­perioodi valdava osa jooksul valitses Paabeli üle Assüüria. Alates 728. aastast eKr, mil Tiglat-Pileser III Babüloonias võimu haaras ning Pulu (ehk Puuli; vaata 2Kn 15:19; 1Aj 5:26) nime all Paabeli troonil kuningaks kuulutati, vallutasid Assüüria kuningad Paabeli mitmel korral tagasi (710 eKr; 702 eKr; 689 eKr ja 648 eKr). Lõpuks aga sai Babülooniast selle piirkonna võimas suurriik, sõjajõud, mis hävitas Juuda kuningriigi.

Loe läbi Js 13. peatükk. Pööra tähelepanu otsusekindlale väljendusviisile. Miks teeb armastav Jumal midagi sellist või lubab millelgi sellisel juhtuda? Kindlasti kannatab ju nii mõnigi süütu inimene (Js 13:16)? Kuidas mõista sellist Jumala tegevust? Mida peaksid nii need piiblisalmid kui ka kõik teised salmid Piiblis, mis räägivad Jumala vihast ja raevust patu ja kurjuse vastu, kõnelema meile patu ja kurjuse olemusest? Kas pole tõsiasi, et armastav Jumal sel moel käitub, juba iseenesest piisav tõend patu halbuse kohta? Tuletagem meelde, et neid hoiatussõnu räägib Jesaja kaudu Jeesus, seesama Jeesus, kes andestas, parandas, anus ja manitses patuseid meelt parandama. Kuidas oled oma mõtteis mõistnud armastava Jumala sellist külge? Küsi endalt veel sedagi: ehk tuleneb see viha just Tema armastusest? Kui nii, siis kuidas? Või vaatle küsimust teisest küljest, ristist lähtudes, kus Jeesus kannatas maailma patte kandes ise hullemini, kui keegi teine on kannatanud; sealhulgas need „süütud“, kes kannatasid oma riigi pattude pärast. Kuidas aitavad Kristuse kannatused ristil vastata meil sellistele rasketele küsimustele?