---
title:  Esimese ingli kuulutus - 1. osa
date:   04/03/2019
---

`Loe Ilm 14:7 koos Kg 12:13, 14ga. Mida tähendab „Jumalat karta“? Kuidas käivad kokku mõisted jumalakartus ja evangeelium ning mis on evangeeliumil tegemist Jumala käskude pidamisega? (Vaata ka Rm 7:7–13.) Milline seos on jumalakartuse ja Tema austamise vahel?`

Üleskutset „kartke Jumalat ja ülistage teda“ (Ilm 14:7) kuulutatakse „igavese evangeeliumi“ kontekstis. Arusaamine sellest, mida Kristus on meie päästmiseks teinud, paneb meid Talle positiivselt vastama.

Piiblis on jumalakartus ja Temale au andmine omavahel tihedasti seotud (Ps 22:24; Ilm 15:4). Üheskoos tähistavad need õiget suhet Jumalaga (Ii 1:8) ja Temale kuuletumist.

Jumalat karta ei tähenda Tema pärast hirmul olla, vaid see tähendab Tema tõsiselt võtmist ja lubamist olla Tal meie elus. Jumala lõpuaja rahvas kardab Jumalat (vaata Ilm 11:18; Ilm 19:5). Jumal igatseb, et Tema rahvas Teda armastaks (5Ms 11:13; Mt 22:37). Tema sõna kuulaks (5Ms 5:29; Kg 12:13) ja Tema iseloomu peegeldaks (1Ms 22:12).

On oluline, et Jumala rahvas annaks Talle au, „sest tema kohtumõistmise tund on tulnud“ (Ilm 14:7). Kohtumõistmine, mida siin silmas peetakse, on Kristuse tuleku eelne eeluurimiskohus, mis toimub enne Kristuse teist tulekut. Kohtumõistmise eesmärgiks on esile tuua, kas me teenime Jumalat tõeliselt – see valik saab avalikuks meie tegudes (vaata 2Kr 5:10). Selle kohtumõistmise tulemusena otsustatakse iga inimese saatus (Ilm 22.11) ning Jeesus tuleb, et tuua igale inimesele tasu vastavalt tema tegudele (Ilm 22:12).

Kohtumõistmine, millest räägib Ilm 14. ptk, on osa evangeeliumist. Nende jaoks, kes on õiges suhtes Jumalaga, on kohtumõistmine hea sõnum; see tähendab süüst vabastamist, päästet, vabadust ja igavest elu. Kuid sõnakuulmatuile on see halb sõnum, kui nad ei kahetse pattu ega pöördu Jumala poole lõpuaja kohtutunni kuulutuse omaksvõtmise abil. Jumal ei taha, et keegi hukkuks, vaid et kõik meelt parandaksid (2Pt 3:9).

`Kuidas saad üksi kohtus seisma jääda? Millist lahendust oma elus näed? Mida räägib sinu vastus vajadusest evangeeliumi järele ja miks on see tihedalt seotud esimese ingli kuulutatava kohtumõistmisega?`
