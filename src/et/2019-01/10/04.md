---
title:  Esimese ingli kuulutus - 2. osa
date:   05/03/2019
---

Ilmutusraamat näitab, et maailma ajaloo lõpuaja kriisis on keskseks teemaks jumalakummardamine ja kuulekus Jumalale nii, nagu seda näitab Tema käskude pidamine (Ilm 14:12). Maailmas olevad inimesed jagunevad kahte rühma: need, kes kardavad ja kummardavad Jumalat, ning need, kes kardavad ja kummardavad metsalist.

`Vaata üle neli esimest käsku kümnest (2Ms 20:2–11). Siis loe läbi Ilm 13. ptk. Kuidas nõuab metsaline kummardamist (Ilm 13:7, 8); kuidas osutavad kummardamist nõudva metsalise kuju püstitamine (Ilm 13:14, 15), Jumala ja Tema nime teotamine (Ilm 13:5, 6) ning metsalise märgi omaksvõtmine (Ilm 13:16, 17) tõsiasjale, et Saatan ründab lõpukriisis dekaloogi nelja esimest käsku?`

Dekaloogi nelja esimese käsu põhimõtteks on kummardamine. Ilmutusraamat näitab, et need käsud saavad lõpukriisis Jumalale ustavuse mõõdupuuks. Viimane konflikt Kristuse ja Saatana vahel pöörleb selgelt kummardamise ja nelja esimese käsu ümber.

Lõpukriisi põhiteemat rõhutab esimese ingli kuulutuse teine üleskutse. Kutse „kummardage teda, kes on teinud taeva ja maa ja mere ja vete allikad“ (Ilm 14:7) on peaaegu täpselt dekaloogi neljanda käsu ühe osa tsiteerimine (2Ms 20:11). See tõsiasi näitab, et üleskutse kummardada Jumalat Loojana on üleskutse pidada hingamispäeva.

Puhkamine ja Jumala kummardamine seitsmendal päeval – laupäeval – on eriline märk meie suhtest Jumalaga (2Ms 31:13; Hs 20:12). Esimese ingli sõnum on üleskutse kummardada Loojat.

„Nii nagu vale-hingamispäeva pidamine, kuulekuse avaldusena riigiseadusele, kuid vastuolus Jumala neljanda käsuga, on truudusemärgiks Jumala-vastasele võimule, nii on õige hingamispäeva pühitsemine, kuulekuses Jumala käsule, ustavuse tõendiks Loojale. Sel ajal, kui ühed, näidates oma alistumist maisetele võimudele, võtavad vastu metsalise märgi, võtavad teised, kes valivad ustavuse jumalikule autoriteedile, vastu Jumala pitseri.“ – Ellen G. White, _Suur võitlus_, lk 605.

`Kuidas on meie arusaamas loomine ja lunastus seotud? Miks on nii tähtis puhata hingamispäeval, nagu tegi Jumal?`
