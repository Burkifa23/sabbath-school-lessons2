---
title:  Kolmanda ingli kuulutus
date:   07/03/2019
---

`Kuidas kirjeldab Ilm 14:12 Jumalale ustavat rahvast?`

Ilm 14:9, 10 hoiatab – Jumalale ustava rahva vastandina – nende saatuse eest, kes vaatavad näkku Jumala vihale. Vanas Testamendis kujutatakse Jumala viha väljavalamist sümboolselt karikast veini joomisena (Jr 25:15, 16). Metsalise kummardajate üle kohtumõistmise tõsidust väljendatakse Jumala vihaveini joomisena, mis valatakse „lahjendamata“ (Ilm 14:10) välja Tema vihakarikasse. Vanal ajal lahjendasid inimesed sageli veini veega, et vähendada selle joovastavat kangust. Kuid Jumala vihaveini kohta öeldakse „lahjendamata“ (_akratou_). Lahjendamata, segamata vein kujutab Jumala viha väljavalamist selle täies kanguses, ilma armuta.

`Loe Ilm 14:10, 11 koos Ilm 20:10–15ga. Kuidas heidavad Js 34:8–10 ja Jd 7 valgust ütlusele: „Ja nende piinasuits tõuseb üles igavesest ajast igavesti“?`

Tule ja väävliga piinamise väide osutab täielikule hävitamisele. Tuli ja väävel on karistusvahendid (1Ms 19:24; Js 34:8–10). Hävingusuitsu ülespoole kerkimine on Piibli hästituntud kujund. Jesaja kuulutas prohvetlikult Eedomi tulevasest hävitamisest tule ja väävliga: see muutub põlevaks tõrvaks; „see ei kustu ööl ega päeval, igavesti tõuseb selle suits“ (Js 34:10). Juuda kirjeldab Soodoma ja Gomorra saatust „igavese tule“ karistuse kandmisena (Jd 7). Need piiblisalmid ei räägi lõputust põlemisest, sest mitte ükski mainitud linnadest ei põle tänapäeval. _Tagajärjed_ on igavesed, mitte põlemine kui selline. „Igavene tuli“ Ilmutusraamatus osutab ära hävitamisele; põlemine on piisavalt pikk, et lõpuni põletada see, mis vaja, kuni mitte millelegi ei ole enam põleda.

`Kuigi võime olla tänulikud suure tõe eest, et põrguleegid ei piina kaduma minejat igavesti, on karistus ikkagi piisavalt õudne. Mida peaks karistuse jäävus ja tõsidus rääkima meile püha eesmärgi kohta, mis on meile antud – hoiatada kaasinimesi selle suhtes, mis tuleb?`
