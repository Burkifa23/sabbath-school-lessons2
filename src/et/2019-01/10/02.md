---
title:  Kolme ingli kuulutus
date:   03/03/2019
---

Just enne lõppu saadab Jumal oma hoiatussõnumi, mida kujutatakse sümboolselt kolme kõneleva ingli sõnade kaudu, kes lendavad keset taevast. Kreeka keeles tähendab sõna angel (_angelos_) „sõnumitoojat“. Ilmutusraamatu tõendid annavad mõista, et kolm inglit esindavad Jumala rahvast, kellele on lõpuaja sõnum usaldatud maailmale jagamiseks.

`Loe Ilm 14:6 koos Mt 24:14ga. Esimese ingli sõnumile osutatakse kui „igavesele evangeeliumile“ (Ilm 14:6). Mida räägib selle teadaande nimetamine „igaveseks evangeeliumiks“ meile esimese ingli sõnumi sisu ja eesmärgi kohta? Miks on see sõnum kesksel kohal kõiges, mida usume?`

Lõpuaja esimene sõnum on evangeeliumi avalikkuse ette toomine Jumala kohtutunni kontekstis, mis on maailma jaoks kätte jõudnud. Evangeelium on head sõnumid Jumalast, kes päästab inimesed Jeesusesse Kristusesse ja Tema tegevusse uskumise põhjal. See evangeelium on „igavene“ sellepärast, et Jumal ei muutu kunagi. Tema plaan pandi paika juba enne meie olemasolu (2Tm 1:9, Tt 1:2). Esimese ingli kuulutuses on koos mõlemad – pääste ja kohus. See on hea sõnum nende jaoks, kes annavad au Jumalale ja kummardavad Teda oma Loojana, kuid see on kohtumõistmise hoiatus neile, kes eiravad Loojat ja jumalakummardamise õiget märki, mille Tema on andnud – seitsmenda päeva hingamispäeva.

Kirjelduse järgi kuulutavad kolm inglit sõnumit „suure häälega“ (Ilm 14:7, 9). Need sõnumid on pakilised ja tähtsad; kõik peavad neist kuulda saama, sest need puudutavad inimeste igavest saatust. Sestap tuleb neid kuulutada igale rahvusele, hõimule, keelerühmale ja rahvale. Kuulutus on eriti tähtis sellepärast, et lõpuajal avaldab metsaline oma võimu „iga suguharu ja rahva ja keele ja paganahõimu üle“ (Ilm 13:7). Saatana üleilmse ulatusega petlik tegevus ja lõpuajal kogu maailmas kuulutatav evangeelium langevad ajaliselt ühte.

Kolme ingli kuulutus, millest Jumala rahvas räägib, paljastab Saatana ja tema lõpuaja liitlased – lohe, kes sümboliseerib paganlust/spiritismi; merest tõusnud metsalise, kes tähistab roomakatoliiklust; ja valeprohveti ehk tallesarnase metsalise, kes esindab ärataganenud protestantismi (Ilm 13. ptk). Need tegutsevad kuni kuuenda nuhtluseni (Ilm 16:13, 14). Niisiis esitletakse maailmas kahte võistlevat kuulutust, millest kumbki püüab võita maa peal elavate inimeste poolehoidu.

`Seitsmenda päeva adventistidena oleme kutsutud viima maailmale lõpuaja tõdesid, mida kolme ingli sõnumid kätkevad. Mida teed sina selleks, et kaasa aidata? Mida sa veel teha saad?`
