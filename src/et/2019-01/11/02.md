---
title:  Seitsme viimase nuhtluse tähendus
date:   10/03/2019
---

Inimesed on juba langetanud oma valiku kas Jumala või Baabüloni poolt. Enne aga, kui Kristus tuleb, lastakse lahti Saatana pöörase viha hävitavad tuuled, mida on tagasi hoitud (Ilm 7:1–3), ja neile järgnevad seitse viimast nuhtlust.

`Loe Ilm 15:1 koos 2Ms 7.–11. peatükiga. Kuidas saab Egiptuse nuhtlustest, mida peetakse seitsme viimase nuhtluse taustaks, aimu nende nuhtluste eesmärgi ja tähenduse suhtes?`

Seitsmele viimasele nuhtlusele osutatakse kui „viimastele“ sellepärast, et need tulevad päris maailma ajaloo lõpus. Erinevalt neist annavad seitsme pasuna nuhtlused ülevaate ajalõigust, mis hõlmab kogu kristliku ajastu, ning need on ulatuselt piiritletud. Need viiakse täide ajal, mil evangeeliumi veel kuulutatakse (Ilm 10:8–11:14) ja eestkoste toimub (Ilm 8:2–5). Need on segatud armuga ja nende eesmärgiks on panna Jumala vaenlased meelt parandama.

Teisest küljest aga, seitse viimast nuhtlust valatakse välja just enne Kristuse teist tulekut. Need valatakse välja inimestele, kes tegid vaarao sarnaselt oma südame kõvaks Jumala lunastava armastuse suhtes ega kahetsenud (vaata Ilm 16:11). Jumalik viha on Jumala õiglane kohtuotsus inimeste langetatud valikute üle (vaata Rm 1:26–28) ning sel korral lõikavad hukkaminejad oma valiku tagajärgi.

`Loe Ilm 15:5–8 koos 2Ms 40:34, 35ga ja 1Kn 8:10, 11ga. Millele viitab seitsme viimase nuhtluse ajastuse puhul ütlus, et „ükski ei võinud minna templisse“ (Ilm 15:8)?`

Väljend „ükski ei võinud minna templisse“ (Ilm 15:8) osutab prooviaja lõppemisele (Ilm 22:11). Kui Kristuse vahemeheteenistus taevases pühamus lõppeb, sulgub patukahetsemise võimaluse uks igaveseks. Seega ei too viimased nuhtlused ühtki inimest patukahetsusele, küll aga toovad päevavalgele nende südamekõvaduse, kes valisid Baabüloni poole, ning kihutavad neid tagant Jumalat veel rohkem vihkama (Ilm 16:9, 11).

`Vaata ringi tänapäeva maailmas, mis muutub järjest halvemaks. Mida õpetab meile Jumala armu ja kannatlikkuse kohta tõsiasi, et seitsme viimase nuhtlusega on nii kaua viivitatud?`
