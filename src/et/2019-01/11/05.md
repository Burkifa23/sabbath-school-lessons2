---
title:  Saatana viimane suur pettus
date:   13/03/2019
---

Ilm 16:12 räägib meile, et Eufrati jõe kuivamise eesmärgiks on valmistada tee „kuningatele päevatõusu poolt“. Vana Testamendi ajal olid „päevatõusu poolt tulevateks kuningateks“ Kyros ja tema põhja poolt saabuvad sõjajõud, mis liginesid Baabüloni linnale idast (Js 41:25). Baabüloni vallutamine nende poolt tegi võimalikuks Jumala rahva tagasipöördumise oma kodumaale (Js 44:27, 28). Samamoodi valmistab sümboolne Eufrati jõe kuivamine tee idast tulevatele kuningatele, et saaks võimalikuks Jumala lõpuaja rahva vabastamine.

Ilm 16:12 on päevatõusu poolt tulevateks kuningateks Kristus ja Tema taevaste inglite armee. Jeesus ilmub oma teisel tulekul koos inglite väehulkadega, „üll valge puhas peenlinane“ (Ilm 19:14), mis on patuta inglite rõivas (Ilm 15:6). Taevastest väehulkadest saadetud Kristus võidab – nagu näitab Ilm 17:14 – saatanlikud jõud, kes Tema rahvast survestavad (võrdle Mt 24:30, 31). Seda viimast konflikti Kristuse ja Tema rahva vastu, mis viib Kristuse teise tulekuni, tuntakse Harmagedooni lahinguna.

`Loe Ilm 16:13, 14. Mis osa on täita kolmel rüvedal vaimul Harmagedooni lahinguks valmistumisel? Kuidas võltsivad need saatanlikult Ilm 14. ptk kolme ingli kuulutust? (Vaata 1Tm 4:1.)`

Lõpusündmuste käigus, mis viivad prooviaja lõppemiseni, jõuavad kõik inimesed valikuni, kummal poolel kahest nad Harmagedooni lahingus seisavad. Eelmänguna sellisele vaimulikule sõjapidamisele näeb Johannes kolme deemonlikku vaimu, mis sarnanevad konnadega. Saatana viimane pettus kaasab deemonlikud, valetavad vaimud.

Lohe (paganlus ja spiritism), merest tõusnud metsaline (roomakatoliiklus) ja valeprohvet (taganenud protestantism) ühinevad Saatana käsu alla (vaata Ilm 13:11, 12). Saatan teeb võimalikuks, et tallesarnane metsaline sooritab imelisi tunnustähti (vaata Ilm 13:13–17), mis sisaldavad spiritistlikke ilminguid. Need tunnustähed on osa Saatana lõpuaja petlikust strateegiast, et veenda maailma järgnema talle, mitte aga õigele Jumalale.

Pimestatuna vihast Jumala ja Tema tõe vastu usuvad maailma juhid hõlpsalt Saatana valesid, mis on kaetud meeldiva religioosse looriga (2Ts 2:9–12). Lõpuks ühinevad nad viimaseks võitluseks, mis viib selle maailma lõppemiseni.
