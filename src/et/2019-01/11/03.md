---
title:  Viimaste nuhtluste väljavalamine
date:   11/03/2019
---

Koos Kristuse eestkoste lõppemisega taevases pühamus on iga inimese saatus igaveseks määratud. Nende jaoks, kes on evangeeliumi põlglikult eemale lükanud, on saabunud aeg kogeda Jumala viha täiust.

Seitsmest viimasest nuhtlusest peegelduvad vastu Egiptusele kallatud nuhtlused (2Ms 7.–11. ptk). Nii nagu egiptuse nuhtlused mõjusid egiptlastele, iisraellasi aga säästeti, nii kaitstakse Jumala rahvast sellel viletsuseajal (Ps 91:3–10; vaata _Suur võitlus_, lk 629, 630). Egiptuse nuhtlused paadutasid vaarao südame ja näitasid egiptlastele, et nende jumalad ei suuda neid kaitsta. Samamoodi paadutavad viimased nuhtlused jätkuvalt merest tõusnud metsalise kummardajate südame ning avalikustavad Baabüloni jõuetuse kaitsta neid jumaliku karistuse eest.

`Loe Ilm 16:1–11. Mis siin toimub ja kuidas seda kujutatakse? `

Esimesed neli nuhtlust „ei ole ülemaailmsed, sest vastasel korral tehtaks lõpp kogu maailma elanikele“. – Ellen G. White, _Suur võitlus_, lk 628. Esimene neist tekitab piinavaid ja jäledaid haavandeid üksnes metsalise kummardajatele. Teine ja kolmas nuhtlus kahjustavad merd, jõgesid ja veeallikaid, mis muutuvad vereks. Ilma joogiveeta ei suuda mässuline inimkond elada. Neljas nuhtlus kahjustab päikest nii, et see kõrvetab inimesi, põhjustades talumatut valu.

Nuhtlustest põhjustatud talumatu valu ei pehmenda ülekohtuse inimsoo südant, et nad muudaksid oma mässulist suhtumist. Nad hoopis neavad ja teotavad Jumalat, kes need nuhtlused ellu viib. Mitte ükski neist ei kahetse pattu.

Ilm 16:10, 11 (vaata ka 2Ms 10:21–23) näeme, et viies nuhtlus tabab metsalise trooni. Saatan andis volitusega oma trooni metsalisele (Ilm 13:2). Nüüd ei suuda isegi Saatana troon vastu seista nuhtluste jõulisusele. Kui inimesed valu kannatavad, taipavad nad, et Baabülon ei suuda neid kaitsta. Kuid nad on häälestanud oma meeled Jumala vastu ning isegi nuhtluste õudus ei muuda nende meelt.

`Kuidas säilitada nii tihe läbikäimine Issandaga, et juhul, kui tragöödia meid tabab, tunneme Jumala armastust piisavalt palju, usaldamaks Teda ka kannatuste keskel?`
