---
title:  Harmagedooni lahinguks kogunemine
date:   14/03/2019
---

`Loe Ilm 16:16. Kui edukaks osutub Saatana lõpuaja pettus maailmas elavate inimeste kogumisel Harmagedooni lahinguks?`

Petlikud deemonlikud imeteod osutuvad ülemaailmselt edukaiks. Olles põlglikult tagasi lükanud Piibli õpetused, usuvad inimesed valet, mis käib petvate imedega kaasas (vaata 2Ts 2:9–12). Nad tulevad kokku eesmärgiga – seda sümboliseerib nende kogumine ühte „paika“, mida „heebrea keeles hüütakse Harmagedoon“ ja tähendab „Megiddo mäge“. Megiddo-nimelist mäge ei olnud, küll aga oli kindluslinn, mis paiknes Jisreeli orus (Esdraeloni tasandikul) Karmeli mäeseljaku jalamil. See oli tähtis strateegiline koht.

Esdraeloni tasandikku tunti Iisraeli ajaloos nii mõnegi otsustava lahingu poolest (vaata Km 5:19; Km 6:33; 2Kn 9:27, 2Kn 23:29, 30). Ilmutusraamat kasutab seda ajaloolist tausta selleks, et kirjeldada viimast suurt konflikti (mida nimetatakse Harmagedooniks) Kristuse ja kurjuse jõudude vahel. Maailma rahvast kujutatakse saatanliku liitlaskonna juhtimise alla koondatud armeena.

„Megiddo mägi“ on ilmne vihje Karmeli mäele, mis tõuseb otsekui torn oru kohale, kus asus iidsel ajal Meggido linn. Karmeli mägi oli ühe Iisraeli ajaloo suurima kokkupõrke toimumispaik – õige Jumala prohveti (Eelija) ja Baali valeprohvetite (1Kn 18. ptk) vahel. See kaartide avamine vastas küsimusele: „Kes on tõeline Jumal?“ Tuli, mis langes taevast, näitas, et Issand oli ainus tõeline Jumal ja ainus, keda tuleb kummardada. Kuna Harmagedooni lahingu vaimulik teema – kas me kuulame Jumala või inimese sõna? – lahendatakse _enne_, kui nuhtlused langevad, kontrollib neid, kes astuvad lohe, metsalise ja valeprohveti poolele (Ilm 16:13), täielikult kurat (nagu oli lugu Juudasega, kes viis Kristuse ristilöömiseni [Lk 22:31]).

Olles valinud kaotaja poole, on nad nende hulgas, kes hüüavad mägedele, et nood neid kataksid (Ilm 6:16; loe ka 2Ts 1:7, 8). Enne aga, kui nuhtlused langevad, kirjeldab Ilm 13:13, 14 seda, kuidas maast tõusnud metsaline laseb taevast tuld alla sadada, et petta maailma mõtlema, nagu oleks Saatana võltsing (mis sisaldab teisest vaimust juhitud vääraid usulisi ärkamisi) Jumala töö.

Harmagedoon ei ole militaarne võitlus rahvaste vahel, mida kuskil Lähis-Idas võideldakse, vaid see on üleilmne vaimulik võitlus, mille puhul Kristus astub otsustavalt vastu pimeduse jõududele (vaata 2Kr 10:4). Tulemus on sama, mis Karmeli mäel, ainult ülemaailmses mõõtmes – Jumal võidutseb pimeduse jõudude üle.

Palju aastaid on inimesed jälginud poliitilisi ja sõjalisi rahutusi Lähis-Idas kui märke lõpust ja Harmagedoonist. Vaatamata paljudele ettekuulutustele ning Harmagedooni aja määramistele ei ole tulnud seda, mida on ette arvatud. Kuidas kaitsta ennast selliste vigade tegemise eest, mille puhul tõlgendatakse kohaliku tähtsusega sündmusi piibellike prohvetikuulutuste täitumisena?
