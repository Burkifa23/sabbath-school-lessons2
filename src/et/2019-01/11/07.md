---
title:  Toetav mõte
date:   15/03/2019
---

„Ainult need, kes on kindlustanud oma meeled Piibli tõdedega, jäävad püsima viimases suures võitluses. Iga inimene peab end põhjalikult läbi katsuma: olen ma kuulekas Jumalale või inimestele?... Viimaseid päevi silmas pidades ütles apostel Paulus: „Tuleb aeg, mil nad ei salli tervet õpetust“ (2Tm 4:3). See aeg on tulnud. Rahvas ei taha kuulda Piibli tõde, kuna see käib vastu nende patuse, maailma armastava südame soovidele. Saatan pakub neile pettusi, mida nad armastavad.

Ent Jumalal on maa peal rahvas, kes peab Piiblit ja ainult Piiblit kõikide õpetuste mõõdupuuks ja reformide aluseks. Õpetatud meeste hinnanguid, teaduslikke järeldusi, kiriklike nõukogude tõekspidamisi ja otsuseid, mis on niisama arvukad ja vastuolulised kui uskkonnadki, mida nad esindavad, enamuse arvamust – mitte midagi neist ega neid tervikuna ei tuleks pidada tõendiks seisukoha võtmisel ühegi usupunkti poolt ega vastu. Enne mingi õpetuse või eeskirja vastuvõtmist peaksime nõudma selle toetuseks kindlat tõendit: „Nõnda ütleb Issand.“

Pettuse suure draama krooniks esineb Saatan ise Kristusena. Kogudus on juba kaua tunnistanud, et Päästja tulek on lootuste täitumine. Nüüd lasebki suur petja paista, et Kristus on tulnud. Maailma erinevates osades ilmutab ta ennast inimestele majesteetliku olendina pimestavas hiilguses, mis sarnaneb Johannese poolt Ilmutusraamatus antud Jumala Poja kirjeldusega (Ilm 1:13–15). Teda ümbritsev hiilgus ületab sära, mida surelike silmad on kunagi näinud. Kõlab võiduhüüd: „Kristus on tulnud!“ Inimesed viskuvad sügavas austuses põlvili…Leebe ja kaastundliku tooniga esitab ta mõned sellised aulised taevased tõed, mida rääkis Päästja. Ta parandab inimeste haigusi ning väidab siis, et ta on muutnud hingamispäeva pühapäevaks. Ta käsib kõiki austada päeva, mida tema on õnnistanud. Ta teatab, et need, kes jäävad kindlaks seitsmenda päeva hingamispäevale, teotavad tema nime, kuna nad keelduvad kuulmast ingleid, kes on saadetud nende juurde valguse ja tõega. See on võimas, peaaegu võitmatu pettus.“ – Ellen G. White, _Suur võitlus_, lk 593–595, 624.

**Küsimused aruteluks:**
`1. Loe Jeesuse manitsust Ilm 16:15, mis on paigutatud Harmagedooni lahinguks valmistumise kirjelduse vahele. Pane tähele sõnastuse sarnasust Kristuse varasema üleskutsega Laodikeia kogudusele (Ilm 3:18). Kuidas näitavad Kristuse sõnad Laodikeia sõnumi tähtsust Jumala rahvale, kes elavad ajal, mil valmistutakse viimaseks konfliktiks? Mismoodi käib see sõnum sinu kohta isiklikult?`

`2. Valge ja puhas rüü Ilmutusraamatus sümboliseerib Kristuse õigust (Ilm 3:4, 5; Ilm 19:7–9). Ainult need, kes võtavad ülle Kristuse õiguse rüü, suudavad lõpukriisides kindlaks jääda. Kuidas saab inimene oma riided Talle veres valgeks ja puhtaks teha? (Ilm 7:14)`
