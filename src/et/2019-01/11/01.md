---
title:  Hingamispäeva pärastlõuna
date:   09/03/2019
---

### Selle nädala õppeaine:
Ilm 15:1; Ilm 7:1–3; Ilm 14:9, 10; Ilm 16:1–12; Ilm 17:1; Tn 5. ptk; Ilm 16:16; 2Ts 2:9–12.

> <p>Juhtsalm:</p>
> "Kes ei peaks kartma sind, Issand, ning ülistama sinu nime? Sina üksi oled püha, kõik paganad tulevad ning kummardavad sinu ette, sest su õiged seadmised on saanud avalikuks“ (Ilm 15:4).

Ilm 11:18 võtab kokku sündmused maakeral otse enne Harmagedooni lahingut: „Paganad [rahvad] on vihastunud.“ Selline olukord Maal läheb kokku Jeesuse kirjeldusega lõpupäevadest (Lk 21:25) ja sellele järgneb Jumala viha, mis meelt parandamata inimestele on Tema jumalikeks karistusteks seitsme viimase nuhtluse vormis (Ilm 15:1). 

Ilm 15. peatükk algab pildiga seitsmest inglist, igaühel käes kauss – seitse kausitäit jumalikku viha. Kuid enne, kui väljavalamine toimub, tuuakse meie pilgu ette Jumalale ustav rahvas (Ilm 15:1–4). Nende kohta öeldakse, et nad on võitjad „metsalise ning ta kuju ja ta nime arvu“ üle (Ilm 15:2); nad seisavad millelgi, mis meenutab klaasmerd, ning laulavad Moosese ja Talle laulu – kõik kujundid äratavad ellu mälestused heebrealastest Punase mere kaldal, tähistamas võitu egiptlaste üle (2Ms 15. ptk).

Need võidukad pühad on samad, kellele Ilm 14:1–5 osutati kui 144 000-le. Kuna nad on keeldunud metsalise märgist, kaitstakse neid seitsme viimase nuhtluse eest. Siis, Kristuse teisel tulekul, muudetakse nende surelikud ihud ja rüütatakse surematusega (1Kr 15:51–54) ning nad ühinevad ülesäratatud pühadega, kui Jeesus tuleb väe ja auga (1Ts 4:17).

_Selle nädala õppetükki õppides valmistud hingamispäevaks, 16. märtsiks._
