---
title:  Eufrati jõe kuivamine
date:   12/03/2019
---

`Loe Ilm 16:12 koos Ilm 17:1ga ja 15ga. Mida Eufrat sümboliseerib? Mida tähendab Eufrati jõe kuivamine seitsme viimase nuhtluse kontekstis? `

Vanas Testamendis oli Eufrati jõgi määrava tähtsusega abivahend Iisraeli vaenlaste Assüüria ja Babüloonia jaoks. See jõgi voolas läbi Baabüloni ning oli linna jaoks tähtis, kuna selle vee abil kasvasid viljasaagid ja inimestele oli tagatud vesi. Baabülon poleks suutnud elus püsida ilma Eufrati jõeta.

Ilm 17:1 kirjeldab lõpuaja Baabüloni istumas „suurte vete ääres“, mis on vististi viide Eufratile (vaata Jr 51:13). Ilm 17:15 selgitab, et veed, mille ääres lõpuaja Baabülon istub, kujutavad inimesi, kes teda toetavad: selle süsteemi selja taga olevaid ülemaailmseid tsiviil-, sekulaar- ja poliitilisi võime. Kuid need võimud tõmbavad lõpuks oma toetuse tagasi.

Kuuenda nuhtluse sündmustikule heidab valgust muistse Baabüloni vallutamine pärslase Kyrose poolt (vaata Tn 5. ptk). Antiikajaloolase Herodotose sõnade kohaselt juhtisid pärslased sel ööl, mil Kuningas Belsassar ja tema suurnikud pidutsesid, Eufrati jõe teisale ja sisenesid Baabüloni jõesängi pidi, vallutades linna ootamatult.

Eufrati jõe sümboolne kuivamine Ilm 16:12 viib Baabüloni kokkuvarisemiseni aja lõppjärgus. Kuna Eufrati jõgi Ilmutusraamatus esindab maailma tsiviil-, sekulaar- ja poliitilisi jõude, kes toetavad Baabüloni, siis Eufrati kuivamine sümboliseerib nende toetuse kadumist ja nende järgnevat rünnakut Baabüloni vastu, põhjustades sellega kokkuvarisemise.

Kui inimesed maailmas näevad pealt murranguid looduses (vaata Ilm 16:3–9), pöörduvad nad kaitset otsides Baabüloni poole. Kuid kuna viies nuhtlus tabab Baabüloni autoriteedi trooni (Ilm 16:10, 11), näevad nad, kui asjatu on sealt abi otsida.

Tundes end petetuna, pöörduvad nad Baabüloni vastu, põhjustades selle kokkuvarisemise (vaata Ilm 17:16). Ometi, nagu näinud oleme, jääb nende süda Jumala ja Tema rahva suhtes kõvaks. Ja sellisena saab neist viljakas pinnas viimase pettuse jaoks, mispuhul Saatan koondab maailma kokku Jumala rahva vastu, et pühkida nad maapinnalt minema.

`Mil viisil oled sina tundma õppinud, kui ohtlik on toetuda inimestele ja inimlikele institutsioonidele?`
