---
title:  Metsalise seitse pead
date:   20/03/2019
---

`Loe Ilm 17:9–11 koos Ilm 13:18ga. Nõue aru saada seitsmest peast on „mõistus, millel on tarkus“. Millist tarkust siin silmas peetakse? Kuidas sellist Jumalalt saadavat tarkust omandada (vaata Jk 1:5)?`

Ingel selgitab, et seitse pead on seitse mäge. Osa tõlkijaid mõtleb, et need mäed vihjavad seitsmele künkale, millel asus Rooma linn, ning sel põhjusel tõlgivad nad kreekakeelse sõna _oroi_ („mäed“) „künkaiks/kõrgendikeks“. On ka seitse kuningat, keda need seitse mäge sümboliseerivad. Pealegi on mäed olemas järjestikku, mitte samaaegselt.

Need mäed ei sümboliseeri kuningaid individuaalselt, sest Ilmutusraamat ei tegele üksikisikutega, vaid süsteemidega. Piiblis sümboliseerivad mäed sageli maailmavõime ehk impeeriume (Jr 51:25; Hs 35:2, 3). Piibli prohvetikuulutuses esindavad „kuningad“ kuningriike (vaata Tn 2:37–39; Tn 7:17). Niisiis sümboliseerivad seitse mäge seitset suurt järjestikust impeeriumi, mis valitsesid maailma ajaloo jooksul ja mille kaudu Saatan pani vastu Jumalale ning tegi halba Jumala rahvale.

Johannese-aegse inimese jaoks olid viis sellist impeeriumi langenud, üks oli hetkel olemas ja üht polnud veel tulnud. Kuigi kõik adventistidest tõlgendajad pole siinkohal samas seletuses kokku leppinud, saavad paljud aru, et need viis, mis on langenud, on võimsad kuningriigid, kes valitsesid Vana Testamendi ajal ning (aeg-ajalt) tegid Jumala rahvale halba: Egiptus, Assüüria, Babüloonia, Meedia-Pärsia ja Kreeka. Üks, „kes on“, oli Johannese ajal Rooma impeerium.

Seitsmes kuningriik, kes „ei ole veel tulnud“, on Ilm 13. peatüki merest tõusev metsaline – paavstlus, mis võimutses ja tegi halba Jumala rahvale – see pidi tulema esile pärast Johannese eluaega ja paganliku Rooma impeeriumi langemist. Ajalugu on võimsalt kinnitanud selle prohvetikuulutuse tõepära, mis on kirja pandud palju sajandeid enne vastavate sündmuste toimumist.

Johannesele öeldakse veel, et erepunane metsaline on _kaheksas_ maailmavõim, kuigi samas üks neist seitsmest peast (maailmavõimust). Milline seitsmest? Kuna pead on ajaliselt järjestikused, peab kaheksas olema seitsmes pea, kes sai surmahaava. Selle kaheksanda maailmavõimu ajal ilmub nähtavale erepunane metsaline, kandes ja arendades edasi hoor Baabüloni eesmärke. Elame täna surmahaava paranemise ajal. Kaheksas maailmavõim ilmub näitelavale otse enne lõppu ja läheb hukatusse.
