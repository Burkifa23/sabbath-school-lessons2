---
title:  Erepunase metsalise seljas istuv hoor
date:   18/03/2019
---

`Loe Ilm 17:3. Üks seitsmest inglist, kelle käes olid seitsme viimase nuhtlusega täidetud seitse kaussi, pakkus Johannesele võimalust vaadata suurte vete ääres istuva hoora üle toimuvat kohtumõistmist. Kui Johannes hoora näeb, istub too erepunase metsalise seljas. Mil viisil kirjeldavad vee ja metsalise sümbolid tabavalt Baabüloni toetajaid?`

Kui Johannes viiakse nägemuses kõrbesse, näeb ta naist istuvat erepunase metsalise seljas. Hoor esindab religioosset üksust, metsaline aga sümboliseerib poliitilist võimu. Vaatepilt religioonist, kes ratsutab ilmalike ja poliitiliste võimude turjal, osutab kahele lahusolevale üksusele; millelegi, mis minevikus niimoodi ei olnud, kui religioon ja poliitika lõimusid. Prohvetikuulutus näitab aga, et need kaks ühinevad lõpuajal. Metsalise turjal olemine on märk ülemvõimust; nii nagu ratsanik erepunase metsalise turjal, nii domineerib see lõpuaja usuline süsteem ilmalike ja poliitiliste võimude üle.

`Millised hoora tunnusjooned viitavad Ilm 12. ja 13. peatüki lohele, merest tõusnud metsalisele ja maast tõusnud metsalisele?`

Hoora kujutatakse silmatorkavalt ehituna: riietatud purpurpunasesse ja erepunasesse, kaunistatud kullast, kalliskividest ja pärlitest valmistatud ehetega. Sellist kaunistamist harrastasid muistsed hoorad oma ahvatlusjõu suurendamiseks (Jr 4:30). Erepunane kui vere värv on vastavuses selle ususüsteemi rõhuva iseloomuga.

Hoora riided on võltsing Vana Testamendi ülempreestri rõivastusest, mille värvide hulka kuulusid purpurpunane, helepunane ja kuldne (2Ms 28:5, 6). Jumalat teotav kiri hoora otsaesisel on samuti ülempreestri peakattel oleva kirjutise „Issandale pühitsetud!“ (2Ms 28:36–38) aseaine. Karikas ta käes meenutab meile pühamust toodud nõusid, millest Baabüloni kuningas Belsassar ja tema külalised viina jõid (Tn 5:2–4). Karikas hoora käes kasutab veini – Saatana lõpuaja ususüsteemi valede – varjamiseks tõe välimust, et meelitada maailm Jumalast eemale.

Edasi kirjutatakse, et hoor Baabülon on joobnud pühade ja Jeesuse märtrite verest, kes surid sellepärast, et nad tunnistasid Kristusest. Nende surmas süüdi olemine seostab lõpuaja Baabüloni keskaja ärataganenud kristlusega, mida juhtis paavstlus ja mis oli vastutav miljonite kristlaste surma eest, kes jäid evangeeliumile ustavaks.

`Hoor Baabüloni kirjeldusest peegeldub Tüatiira koguduse puhul kasutatud Iisebeli kujund (vaata Ilm 2:20–23). Kuidas selgitavad kahe kõnealuse naise vahelised paralleelid lõpuaja Baabüloni olemust?`
