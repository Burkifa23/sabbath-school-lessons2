---
title: Misjonilugu
date: 22/03/2019
---

#### Arenemisõpetuse ümbermõtestamine

_Selle loo on kirjutanud Andrew McChesney._

19aastase Stan Hudsoni maailm pöördus pea peale, kui tema geoloogiaprofessor California Ülikoolist teatas, et ta uskus Jumalat.

See teadaanne šokeeris üliõpilasi ja nad pommitasid teda küsimustega. Tuli välja, et professor oli teistlik evolutsionist, inimene, kes usub, et Jumal on olemas, kuid Maa loodi miljonite aastate pikkuse arengu käigus.

See seisukoht rabas Stani, paljutõotavat teadlast, oma ebaloogilisusega. Kuidas saab professor panna Jumala, juhul, kui Jumal olemas on, teisele kohale ja mitte esimeseks? Stani viis segadusse ka arusaam, et kõikvõimsast Jumalast lähtus surm. Teistlik evolutsiooniteooria õpetab, et surm oli osa Jumala algsest plaanist. Loomade põlvkondadel tuli miljonite aastate jooksul surra selleks, et toota olevused, kes tänapäeval Maad asustavad.

Kuid kõige enam erutas Stani arusaamine, et teadlased ei olnudki nii lahtise peaga, kui tema oli mõelnud, ning iga teadlane, kes seadis kahtluse alla evolutsiooniteooria, seisis silmitsi suure võitlemisega. Ta ei tahtnud võidelda ja seepärast jättis ta ülikooliõpingud pooleli.

Möödus kuus kuud. Ühel päeval küsis Stani toakaaslane, sõber David L., temalt Piibli kohta. Stan leidis oma toast Piibli, puhus selle kaanelt tolmu ära ja andis Davidile lugeda. Nähes Davidit Piiblit lugemas, avaldas see Stanile muljet ja varsti hakkas ta ka ise lugema.

Mõne aja pärast otsustas Stan palvetada. Ta põlvitas oma voodi kõrvale ja ütles: „Armas Jumal, paistab nii, et David ja mina otsime sind. Kas Sa aitaksid meid?“

See palve, ütles Stan hiljem, oli ilmselt kõige võimsam palve, mida taevas tema suust üldse kuulnud on.

Mõne napi nädalaga kasvas Jumal üha suuremaks, kui Ta vastas väikestele palvetele, rääkis Stan. Näiteks ütles Stan kord Davidile: „Müüme diivani maha.“ Ja kohe kuulsid nad koputust uksele. Sisse astunud naaber küsis: „Vabandage, kas teil on diivan müüa?“

„Palju seesugust rõõmustas meid,“ ütles Stan. „Me tajusime, et Jumal näeb meid ja võtab meie elust osa.“

Stanist sai adventkoguduse pastor ja ta teenis 38 aastat California, Idaho ja Washingtoni osariikides. Ta ei kaotanud kunagi armastust teaduse vastu ja on olnud tegus piibelliku kuuepäevase loomisnädala kasuks kõneleja telekanalites Hope Channel ja 3ABN. Nüüd juhib ta Vaikse ookeani Põhjaosa Uniooni Loomise Uuringute Keskust Ridgefieldis, Washingtoni osariigis.

„Adventistid on enam-vähem viimane loomist toetav uskkond ja ma olen tänulik, et olen sellega seotud,“ ütles Stan. „Meie ülesanne on eriliselt kuulutada Jumalast, kes tegi taeva ja maa, mere ja veeallikad. Mulle meeldib esimese ingli kuulutuse valjuhäälne esitamine.“
