---
title:  Hoor Baabülon
date:   17/03/2019
---

`Loe Ilm 17:1. Jr 51:13 näitab, et „suured veed“, mille ääres Baabülon istub, on Eufrati jõgi. Mida suur vesi Ilm 17:15 põhjal sümboliseerib?`

Naine sümboliseerib Piiblis Jumala rahvast. Ilmutusraamatus kujutatakse Jumala tõelist kogudust voorusliku naisena (Ilm 12:1; Ilm 22:17). Hoor aga esindab väära, ärataganenud kogudust. Ilm 17:5 öeldakse selle hoora kohta „Suur Paabel“. Just nii nagu vana-aja Baabülon sõltus oma olemasolus Eufrati jõest, nii toetub lõpuaja Baabülon masside toetusele, et viia ellu oma plaane.

`Loe Ilm 17:2 koos Ilm 14:8 ja Ilm 18:2, 3ga. Millised kaks inimrühma tuuakse eraldi välja nendena, kellel on ebaseaduslik suhe lõpuaja Baabüloniga ja keda Baabülon on võrgutanud?`

Esimese rühmana nimetatakse ilmamaa kuningaid, valitsevaid poliitilisi võime. Neid on kujutatud hoor Baabüloniga abielu rikkumas. Vanas Testamendis kasutatakse hooraelu sageli selleks, et väljendada usust taganenud Iisraeli seljapööramist Jumalale ja suundumist väär-religioonide poole (Js 1:21; Jr 3:1–10). Abielurikkumine maailma kuningate ja hoora vahel sümboliseerib lubamatut liitu lõpuaja Baabüloni ja võimul olevate poliitiliste jõudude vahel – kiriku ja riigi liitu.

Teise rühmana, kellega hoor Baabülonil on keelatud suhted, nimetatakse neid, kes elavad ilmamaal; masse, keda valitsetakse. Nad on vaimulikult joobnud Baabüloni hooraelu veinist. Vastupidi valitsevatele poliitilistele jõududele on Baabülon valdava osa rahvast purju jootnud valeõpetuste ja -tavadega ning petumõttega, et tema suudab neid kaitsta. Kui inimesed on purjus, ei mõtle nad selgelt ja on kergesti kontrollitavad (vaata Js 28:7). Baabülon juhib eksiteele kogu maailma, välja arvatud ustava jäägi.

`Lõppude lõpuks, nagu on tänapäeval ja nagu on alati olnud, pole inimmassidel õigus. Mida peaks see meile rääkima ohu kohta järgneda üldtunnustatud arvamustele, olgu need nii populaarsed kui tahes?`
