---
title:  Hingamispäeva pärastlõuna
date:   16/03/2019
---

### Selle nädala õppeaine:
Ilm 17. ptk: Jr 51:13; 2Ms 28:36–38; Ilm 13:1–8; Ilm 13:18; Ilm 16:2–12.

> <p>Juhtsalm:</p>
> „Ja ma kuulsin teist häält taevast hüüdvat: „Tulge temast välja, mu rahvas, et te ei saaks tema pattude osaliseks ning et te ei kannaks midagi tema nuhtlustest! Sest tema patud on ulatunud taevani ning Jumalale on tulnud meelde tema ülekohtused teod“ (Ilm 18:4,5).

Kuues nuhtlus põhjustab sümboolse Eufrati jõe kuivamise, kui pettekujutlusest vabanenud inimesed tõmbavad tagasi oma populaarse toetuse lõpuaja Baabülonilt. Nagu möödunud nädala õppetükist nägime, eelneb Baabüloni võimu purunemisele laiaulatuslik deemonlik tegevus selle nimel, et Jumala tööd võltsida (Ilm 16:13, 14). Deemonlik tegevus ühendab edukalt õelad, et valmistuda Harmagedooni lahinguks.

Viimase lahingu alguses toimub osana seitsmendast nuhtlusest suur maavärisemine. Maavärin purustab Baabüloni ühtsuse ja lõhestab selle kolme ossa (Ilm 16:18, 19). Lõpuaja Baabüloni kujutatakse linnana, mis esindab lühiaegset maailma poliitiliste ja religioossete jõudude liitumist selleks, et seista vastu Jumala rahvale. See ühtsus puruneb, põhjustades lõpuaja Baabüloni kokkuvarisemise.

Peame meeles pidama, et Ilm 16:19 annab meile teada üksnes lõpuaja Baabüloni kokkuvarisemisest. Peatükid 17 ja 18 räägivad, kuidas see häving tegelikult toimub. Enne, kui jutustatakse lõpuaja Baabüloni langemisest ja selle langemise põhjustest (Ilm 17:12 – 18:24), kirjeldab Ilm 17. peatükk seda lõpuaja ärataganenud ususüsteemi, sedapuhku erepunase metsalise turjal istuva hoorana. Oma tütarde abiga ahvatleb hoor Baabülon, kes sõidab erepunase lohe seljas, maailma mässama Jumala vastu (Ilm 17:1–11).

_Selle nädala õppetükki õppides valmistud hingamispäevaks, 23. märtsiks._
