---
title:  Erepunase metsalise tuvastamine
date:   19/03/2019
---

Ilm 17:3 kirjeldab erepunast metsalist samasuguste sõnadega, millega Ilm 13. ptk kirjeldab merest tõusnud metsalist, kes sõdis Jumala rahvaga ja võidutses (Ilm 13:5–7). Tagakiusamise algusjärgus pidi vooruslik naine põgenema kõrbesse 1260-päevaseks/aastaseks prohvetlikuks perioodiks, aastaiks 538–1798 (Ilm 12:13, 14). Elame küll oikumeenia ajastul, kuid oleks hea, kui protestandid tuletaksid meelde mineviku kohutavaid tagakiusamisi, sest prohvetikuulutuse kohaselt toimub veelkord midagi sarnast, ainult palju hullemalt.

`Loe Ilm 17:8. Võrdle selle salmi sõnastust Ilm 13:8 ga. Kuidas selgitab Ilm 13:3 metsalise elu ja tegevuse kolme faasi?`

Erepunase metsalise kohta öeldakse, et ta oli ja teda ei ole enam ja ta tuleb üles sügavikust ja läheb hukatusse. See kolmest osast koosnev fraas on ennekõike Jumala nime Jahve vastandiks – „kes on ja kes oli ja kes tuleb“ (Ilm 1:4; vaata ka Ilm 4:8). Lisaks osutavad need sõnad kolmele faasile metsalise elus:
* (1) Metsaline „oli“. Ta oli minevikus olemas. Tema põhitegevused kestsid prohvetliku perioodi – 42 kuud, mida teatakse ka 1260 päevana/aastana (vaata Ilm 13:5 ja 9. õppetüki pühapäevast osa).
* (2) „Ei ole enam“. Surmahaava saamisega (vaata Ilm 13:3) läks metsaline 1798. aastal oma mitte-eksisteerimise faasi, vähemasti ei olnud teda tagakiusajana. Ta kadus mõneks ajaks maailma näitelavalt, aga püsis ometi elus.
* (3) Lõpuks surmahaav paraneb ja metsaline virgub, täis saatanlikku raevu.

Ilm 17. ptk kirjeldab Ilm 13:1–8 mainitud metsalist tema surmahaava paranemise ajal. Selle taaselustunud metsalise seljas istub hoor Baabülon. Veel üks kord sõlmub religiooni ja poliitika lühiaegne liit, nagu see eksisteeris keskajal, ning taas leiab aset tagakiusamine.

`„Tõusku vaid vastupanu, võimutsegu jällegi kitsarinnalisus ja sallimatus, süttigu tagakiusamine, ja ükskõiksed ning silmakirjalikud löövad kõikuma ning loobuvad usust. Tõeline kristlane seisab kindlalt kui kalju, tema usk muutub isegi tugevamaks ja lootus helgemaks kui heaolu päevil.“ – Ellen G. White, 'Suur võitlus', lk 602. Millise hoiatuse peaksime neist sõnust saama selle kohta, millist kristlikku kogemust vajame praegu, enne lõpusündmuste lahtirullumist?`
