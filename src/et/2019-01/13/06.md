---
title:  Uus Jeruusalemm
date:   28/03/2019
---

Nüüd kirjeldab Johannes uue maa pealinna, Uut Jeruusalemma. Kuigi see on reaalne koht, mida asustavad reaalsed inimesed, ületab Uus Jeruusalemm ja elu selles igasuguse maise kirjelduse (vaata 1Kr 2:9).

`Loe Ilm 21:9–21. Mida tõstetakse esile Uue Jeruusalemma väljanägemises?`

Uuele Jeruusalemmale osutatakse kui pruudile, Talle naisele. Uus Jeruusalemm on eluase, mida Kristus oma rahvale valmistab (Jh 14:1–3). Seda linna ümbritseb kõrge müür, milles on kaksteist väravat – kolm väravat igas neljas küljes, mis võimaldavad sissepääsu kõigist külgedest. See iseärasus osutab linna põhieesmärgile. Uues Jeruusalemmas pääsevad kõik piiramatult Jumala lähedusse.

Edasi kirjeldatakse linna täiesti kuubikujulisena; see on 12 000 vagu ehk staadioni pikk, lai ja kõrge. Kuup koosneb 12 tahust. Nii on kogu linn 144 000 staadioni, mis viib mõtted 144 000-le, keda muudetakse Jeesuse teisel tulekul surma nägemata. Vana Testamendi templis oli kõige püham paik täiesti kuubikujuline (1Kn 6:20). Seega toimib Uus Jeruusalemm Jumala teenimise keskusena.

`Loe Ilm 21:21 – 22:5. Mis linnas olevast meenutab sulle Eedeni aeda? Mis tähtsust on tõotusel, et selles linnas ei ole „midagi äraneetut“ (Ilm 22:3)?`

Tuntuim iseärasus uues Jeruusalemmas on elujõgi, mis voolab välja Jumala troonist (vaata 1Ms 2:10). Vastupidiselt Baabüloni jõele, mille ääres Jumala rahvas vangidena istus ja Jeruusalemma järele igatses (Ps 137), on Jumala ringi rändav rahvas kõigist aegadest leidnud Uue Jeruusalemma elujõe kallastel endale kodu.

Selle jõe kummalgi kaldal on elupuu, mille lehed „annavad tervist rahvastele“ (Ilm 22:2). See tervis ei viita haigusele, sest uuel maal ei ole haigusi. See osutab kõikide haavade paranemisele, mida on põhjustanud ajaloo jooksul inimesi lahku rebinud vaheseinad. Lunastatud kõigist ajastutest ja kõikide rahvaste hulgast kuuluvad nüüd ühte Jumala perekonda.
