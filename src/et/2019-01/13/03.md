---
title:  Harmagedoon lõppeb
date:   25/03/2019
---

`Loe Ilm 19:11–16. Mis on valgel hobusel istuva ratsaniku nimi ja mida tähendab, et Tema suust välkus vahe mõõk? Mida ütlevad salmid meile selle kohta, kuidas olla lõpus võitja poolel?`

Näeme siin Kristuse teise tuleku kirjeldust, selle tõotuse täitumist, mida kõikide aegade usklikud on kaua igatsenud. Nagu Jeesus, nii on Tema rahvas rajanud oma usu Jumala Sõnale. Ilm 19:11–16 on Jeesuse paljude võitude haripunkt: Jeesus lõi taevas võidukalt Saatanat; Ta lõi Saatanat kõrbes; Ta lõi teda ristil; ja Ta lööb teda oma tagasitulekuga.

„Varsti ilmub idas väike must pilv, umbes inimese poole kämbla suurune. See pilv ümbritseb Päästjat ning näib eemalt olevat mähkunud pimedusse. Jumala rahvas teab, et see on Inimese Poja märk. Pühalikus vaikuses vaatlevad nad pilve, kui see läheneb maale, muutudes üha heledamaks ja aulisemaks, kuni sellest saab suur valge pilv, mille alus hiilgab nagu hävitav tuli ja mille kohal kõrgub lepingu vikerkaar. Jeesus ilmub vägeva võitjana. Ta ei tule enam „valude mehena“, et juua häbi ja valu karikast. Ta tuleb Võitjana taevas ja maa peal, et kohut mõista elavate ja surnute üle. „Ustav ja Tõeline… mõistab kohut ja sõdib õiguses“ ja „taevased väehulgad järgnesid talle“ (Ilm 19:11, 14). Võidulaule laulev pühade inglite loendamatu hulk saadab Issandat Tema teel. Taevalaotus on täis hiilgavaid olendeid – „kümme tuhat korda kümme tuhat ja tuhat korda tuhat“. Ükski inimlik sulg ei suuda kirjeldada seda sündmust; ühegi sureliku mõistus ei ole võimeline kujutlema selle hiilgust.“ – Ellen G. White, _Suur võitlus_, lk 640, 641.

2Ts 1:8–10 esitab Paulus veel ühe kirjelduse Kristuse lõplikust võidust Tema teisel tulekul, mil kõik ilmalikud ja usulised võimud, kes on Tema vastu vandenõu pidanud, hävitatakse ning Tema rahvas vabastatakse igavikuks.

`Ilm 19. ptk kirjeldab kahte söömaaega, üht 9. salmis ja teist 17. ja 18. salmis. Ühel söömaajal sa sööd, teisel süüakse sind. Raske on ette kujutada räigemat kontrasti selle vahel, mis on iga inimese puhul kaalul kogu suures võitluses. Mida peaks niisugune kujundlikkus õpetama meile selle kohta, kui tõsimeelselt on meil vaja võtta oma usku ja seda ülesannet, milleks usk meid üles kutsub?`
