---
title:  Talle pulmasöömaaeg
date:   24/03/2019
---

`Loe Ilm 19:6–9 koos Jh 14:1–3ga. Kuidas illustreerib pulmasöömaaeg Kristuse ja Tema rahva kauaoodatud ühinemist?`

Kaks tuhat aastat tagasi jättis Kristus oma taevase kodu selleks, et kutsuda enda järelkäijad pulmasöömaajale (Mt 22:1–14), mis leiab aset pärast Tema abiellumist oma pruudiga. „Pulm esitab kuningriigi vastuvõtmist Kristuse poolt. Püha linna, uut Jeruusalemma, mis oli kuningriigi pealinn ja esindaja, nimetatakse „mõrsjaks, Talle naiseks“… Ilmutusraamatus öeldakse, et Jumala rahvas on külaliseks Talle pulma õhtusöömaajal (Ilm 19:9)… Matteuse 22. peatüki tähendamissõnas kasutatakse sedasama pulma sümbolit. Uurimiskohut esitatakse siin selgesti sündmusena, mis toimub enne pulma. Enne pulmapeo algust tuleb kuningas sisse külalisi vaatama, et näha, kas kõik on riietatud pulmarüüga – selle puhta rüüga, mis tähistab Talle veres pestud ja valgeks tehtud iseloomu (Mt 22:11; Ilm 7:14).“ – Ellen G. White, _Suur võitlus_, lk 426–428. Pärast oma surma ja ülestõusmist läks Peigmees tagasi oma isa koju, et „valmistada ase“ oma rahvale, Tema pulmakülalistele (vaata Jh 14:1–3). Nemad jäävad maa peale, valmistudes Tema saabumiseks. Maailma lõpul tuleb Ta tagasi ja viib nad oma Isa koju.

Ilm 19:8 märgib, et Kristus andis pruudile särava puhta peenlinase. Selline kehakate näitab, et pulmakülalised, kes linna sisenevad, ei toetu ainsalegi oma teenele. Seega esindab „särav puhas peenlinane“ „pühade õigeid seadmisi ehk tegusid“, tegusid, mis tulenesid ühendusest neis elava Kristusega. Seega sümboliseerivad niisugused riided Kristuse õigust ja seda, et Tema omad „hoiavad alal Jumala käske ja Jeesuse usku“ (Ilm 14:12). Maa peal elades jutustas Jeesus tähendamissõna pulmapeost. Kuid üks külaline eelistas kanda oma kehakatet, selle asemel et riietuda kuninga pakutud pulmarüüsse, ning tema aeti pulmast minema (Mt 22:1–14).

Ilm 3:18 näitab, et Jumala lõpuajal elava rahva suurimaks vajaduseks on Kristuse õiguse rüü, usu ja armastuse kuld ning Püha Vaimu silmasalv. Jeesuse pakkumine laodikeialastele, et nad „ostaksid“ Temalt neid ande, näitab meile, et Ta küsib midagi vastu selle eest, mida Ta pakub. Me loobume ennasttäis olemisest ja usaldame end Kristusele; elame ustavas sõnakuulelikkuses ning Teda kui meie ainsat päästelootust usaldades.
