---
title:  Tuhat aastat
date:   26/03/2019
---

`Loe Ilm 20:1–3 koos Jr 4:23–26 ga. Milline on maakera olukord tuhande aasta jooksul? Mismoodi on Saatan aheldatud?`

Tuhat aastat (ehk milleenium) algab Kristuse teise tulemisega. Sel ajal on Saatan ja tema langenud inglid aheldatud. Saatana aheldamine on sümboolne, sest vaimseid olevusi ei saa füüsiliselt siduda. Saatanat seovad olukorrad. Nuhtlused on maakera laastanud ja tapnud selle kurjad elanikud; maa on kaoses, mis meenutab aega enne loomist (1Ms 1:2). Sellises olukorras maakera toimib Saatana vanglana milleeniumi jooksul. Kuna ei ole ühtki inimest, keda kiusata ja kellele halba teha, saavad Saatan ja tema deemonlikud kaaslased vaid vaadelda oma mässu tagajärgi Jumala vastu.

`Loe Ilm 20:4–6. Kus on lunastatud tuhande aasta jooksul?`

Ilmutusraamat näitab, et Jumala rahvas veedab tuhat aastat taevastes eluasemetes, mida Kristus neile valmistas (vaata Jh 14:1–3). Johannes näeb neid istumas troonidel kui kuningaid ja preestreid ning mõistmas maailma üle kohut. Jeesus tõotas oma jüngritele, et nad istuvad „kaheteistkümnele troonile Iisraeli kaheteistkümne suguharu üle kohut mõistma“ (Mt 19:28). Paulus märkis, et pühad mõistavad kohut maailma üle (1Kr 6:2, 3).

See kohtumõistmine käib Jumala tegude õigluse kohta. Kogu ajaloo jooksul on Saatan äratanud kahtlusi Jumala iseloomu osas ja Tema käitumise suhtes oma loodutega. Milleeniumi jooksul lubab Jumal lunastatutel pääseda ajaloo aruannete juurde selleks, et leida vastused kõikidele küsimustele, mis puudutavad Tema otsuste õigsust nende suhtes, kes hukka lähevad, ning samuti küsimustele, mis puudutavad Tema juhtimist lunastatute enda elus. Tuhande aasta lõpul on kõik küsimused Jumala õigluse osas igaveseks lahendatud. Jumala rahvas suudab näha kahtluse varju taha, et Saatana süüdistused on alusetud. Nüüd on nad valmis pealt nägema Jumala õiget tegutsemist hukkujate lõplikul karistamisel.

`Kellel meist poleks küsimusi, raskeid küsimusi, millele praegu ei näi vastust olevat? Mida räägib meile Jumala iseloomu kohta see, et Tema annab ühel päeval vastuse?`
