---
title:  „Uus taevas ja uus maa“
date:   27/03/2019
---

`Pärast patu väljajuurimist muudetakse maa lunastatute koduks. Milline hakkab see välja nägema?`

Ilm 21:1 nägi Johannes „uut taevast ja uut maad“. Piibel osutab kolmele taevale; taevalaotus, tähine universum ja koht, kus Jumal elab (vaata 2Kr 12:2). Ilm 21:1 peetakse silmas maa atmosfääri. Saastatud maa ja taevas ei talu Jumala lähedust (Ilm 20:11). Sõna „uus“ kreeka keeles (_kainos_) osutab millelegi kvaliteedi poolest uuele, mitte päritolu ja aja poolest uuele. See planeet puhastatakse tulega ja ennistatakse oma algsesse seisu (2Pt 3:10–13).

Eriti huvitav on tõsiasi, et uuel maal märkab Johannes esimesena, et seal pole enam merd. Johannese viide „merele“ (määrava artikliga) näitab, et tõenäoliselt mõlkus tal meeles meri, mis teda Patmosel ümbritses, millest oli saanud eraldatuse ja kannatuse sümbol. Tema jaoks tähendas mere puudumine uuel maal selle valu puudumist, mida põhjustas talle eraldatus armsatest inimestest.

`Loe Ilm 21:2–8 ja 7:15–17. Millised paralleelid on uue maa kirjelduse ja 1Ms 2. peatükis kirjeldatud Eedeni vahel?`

Jumala rahvale on Jumala kohaloluga tagatud kannatustest ja surmast vaba elu uuel maal. See kohalolu on silmanähtav Uues Jeruusalemmas ja „Jumala telgis“ (Ilm 21:3), kus Jumal elab oma rahva keskel. Jumala kohalolu teeb elu uueksloodud maal päris paradiisiks.

Jumala kohalolu tagab vabaduse kannatustest: pole surma, kurvastust, nuttu ega valu, mis kõik on patu tagajärjed. Patu kõrvaldamisega „endine on möödunud“ (Ilm 21:4).

Selle mõtte panid hästi sõnadesse Maarja ja Marta oma venna Laatsaruse surma puhul: „Issand, kui sina oleksid olnud siin, siis mu vend ei oleks surnud“ (Jh 11:21). Õed teadsid, et surma poleks Kristuse kohalolekul saanud olla. Samamoodi tagab Jumala püsiv olemine uuel maal vabaduse kannatustest ja valust, mida me praegu siinses elus kogeme. See vabadus on suur lootus, mida meile Kristuses tõotatakse; selle lootuse on pitseerinud Tema veri.

`Miks on tõotus uuest olemisest uues maailmas nii kesksel kohal kõiges, mida me usume? Mida head oleks meie usus ilma selleta?`
