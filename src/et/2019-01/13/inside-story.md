---
title: Misjonilugu
date: 29/03/2019
---

#### HIV suhtes kaitsmata – kaks korda

_Kirja pannud Andrew McChesney._

Maria Lemos Abel, seitsmenda päeva adventistist medõde, palus ühel emal hoida 2aastast tütart kindlalt kinni, kui ta süstib lapsele penitsilliin-G-prokaiini, et ravida bakteriaalset nakkust.

Kuid ema ei võtnud juhiseid nii tõsiselt ja Maria süstal tabas siis, kui lapsuke Nampula riigihaiglas Mosambiigis valu kartes kõrvale põikles, juhuslikult tema enda vasaku käe nimetissõrme. Nampula on suuruselt kolmas linn riigis ja seal elab ligi pool miljonit inimest.

Haigla tegevusjuhise järgi toimides ruttas Maria emale ja lapsele kohe vereproovi tegema. 30 minuti pärast oli vastus käes: mõlemad olid HIV-positiivsed.

Maria hakkas nutma. Ta oli töötanud paljude HIV-positiivsete patsientidega ja ta teadis, et veri kannab viiruse kergesti üle.

„Issand, aita, et HIV ei tungiks minusse,“ palvetas ta.

Üks haigla arst andis Mariale nõu võtta järgmise kuu jooksul kaks korda päevas ARV ravimit, mis surub HIV viiruse maha. Pärast seda tuli tal oodata veel viis kuud, et teada saada, kas ta oli nakatatud HIVga.

„Mu süda valutas ajal, mil ootasin,“ ütles nelja lapse ema Maria intervjuus. „Ma ei teadnud, mis saab.“

Samuti palvetas ta palavikuliselt, et Jumal sekkuks.

Pool aastat pärast juhtumit olid Maria proovivastused negatiivsed. Ta ei olnud HIV nakkust saanud.

„Usun, et see oli Jumala vastus,“ ütles Maria. „Tänasin ja kiitsin Jumalat.“
Kolm aastat hiljem, 2017. aasta märtsis põikles 30aastane patsient kõrvale, kui Maria tegi väikese lõike tema paistetanud käsivarde. Skalpell lõikus Maria vasakusse pöidlasse ja tekitas verejooksu. Maria laskis patsiendile teha vereproovi ja selle vastus osutus HIV-positiivseks.

Maria ei suutnud seda uskuda. Ta nuttis, kui ta ARV ravimit võttis. Ta palvetas, kui ta ootas kuus kuud, et HIV testi anda. Testi vastus oli negatiivne.

51aastane Maria räägib oma kogemusest naistele, keda pärast vägistamist hospitaliseeritakse, ning soovitab ARV ravimeid ja palvet.

„Ma ütlen: „Jumal päästis mind millestki, mis polnud minu süü, ja Tema saab säästa ka teid millestki, mis pole teie süü,“ ütles ta.

Vähemalt kolmel naisel on testitud negatiivne vastus pärast seda, kui nad Maria nõuande järgi tegid. Kaks neist olid seksuaalrünnaku ohvrid ja kolmas oli medõde, kes juhuslikult haiglas HIVga kokku puutus.

„On ime, et ma pole saanud HIV nakkust, ning ma räägin teistele palve ja Issanda väest,“ ütles Maria.

_Osa selle veerandi kolmeteistkümnenda hingamispäeva annetest aitab avada orbudekodu lastele, kes on kaotanud oma vanemad HIV ja AIDSi tõttu Nampulas, kus Maria töötab. Täname teid misjoniannetuste eest._
