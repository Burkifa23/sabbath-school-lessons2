---
title:  Հիսուսը՝ մեր Օրինակը
date:  15/10/2020
---

Հիսուս Քրիստոսը՝ Աստծո Որդին, միակ մարդն էր, Ով կատարյալ հնազանդություն ցուցաբերեց Հորը, կատարյալ հնազանդություն՝ Աստծո օրենքին։ Նա դա արեց, որպեսզի կարողանար լինել ոչ միայն մեր փոխարինողը, ինչը և եղավ, այլև մեր օրինակը, ինչը ևս եղավ։

`Կարդացե՛ք հետևյալ հատվածները՝ Ղուկաս 2.51, 52, Փիլիպպեցիներին 2.8, Եբրայեցիներին 5.8, Հովհաննես 8.28, 29: Ինչպե՞ս են դրանք հիշեցնում մեզ Իր ողջ կյանքի ընթացքում ցուցաբերած Քրիստոսի հնազանդության մասին։`

Թերևս Հովհաննեսն այն ամենալավն ասաց, երբ գրեց հետևյալը. «Ով ասում է. «Նրա մեջ եմ ապրում», պետք է ինքն էլ այնպես ընթանա, ինչպես որ Նա ընթացավ» (Ա Հովհաննես 2.6)։ Երբ մեր աչքերը կենտրոնացնում ենք այս երկրում Քրիստոսի կյանքի և ծառայության վրա, հեշտ է նկատել, թե ինչպես էր Նա գոհացնում Հորն Իր հնազանդությամբ։ Քրիստոսն իրականացրեց մարգարեությունը և պահեց Աստծո օրենքն Իր ողջ կյանքի ընթացքում։

Այնպես, ինչպես Աստված հանձնարարեց Մովսեսին գրի առնել Իր օրենքը, որպեսզի այն վկայություն լիներ Իսրայելի համար, Քրիստոսը վկայության կենդանի մարմնացումն էր Իր առաքյալների, աշակերտների, մեղավորների ու սուրբերի համար։ Այժմ, միայն կանոնների մի լրակազմի հետևելու փոխարեն՝ մենք ունենք նաև Հիսուսի՝ միս ու արյունից կազմված մարդ արարածի օրինակը, որին ևս պետք է հետևենք։

Որպես ուսուցիչներ՝ ավելի լավ ի՜նչ օրինակ կարող ենք մենք ներկայացնել մեր աշակերտներին, քան Հիսուսի օրինակն ու այն, թե ինչպես Նա հնազանդվեց Հորը։

«Այսպես կոչված «հավատը» Քրիստոսի հանդեպ, որը մարդուն ազատում է Աստծուն հնազանդվելու պարտականությունից, ոչ թե հավատ է, այլ մեծամտություն։ «Շնորհքով եք փրկված՝ հավատի միջոցով», բայց «հավատը, եթե գործ չունենա, մեռած է» (Եփեսացիներին 2.8, Հակոբոս 2.17): Նախքան երկիր գալը Հիսուսն Իր մասին ասաց. «Քո կամքը կատարել կամեցա, ով Աստված, և Քո օրենքն Իմ սրտի մեջ է» (Սաղմոս 40.8): Եվ Իր համբարձումից անիջապես առաջ Նա կրկին հռչակեց. «Ես պահեցի Իմ Հոր պատվիրանները և կենում եմ Նրա սիրո մեջ» (Հովհաննես 15.10)։ Սուրբ Գիրքն ասում է. «Եվ սրանով գիտենք, որ ճանաչեցինք Նրան, եթե Նրա պատվիրանները պահենք… Ով որ ասում է, թե Նրանում է բնակվում, պետք է ինքն էլ այնպես գնա, ինչպես որ Նա գնաց» (Ա Հովհաննես 2.3–6)»: Էլեն Ուայթ, Քայլեր դեպի Քրիստոս, էջ 77:

`Ի՞նչ կարող եք անել ձեր կյանքի բոլոր ոլորտներում Քրիստոսին ավելի լավ հետևելու և այդպիսով ուրիշների համար ավելի լավ ուսուցիչ լինելու համար։ Լինելով հին ու ծեծված գաղափար՝ այդուհանդերձ այն, ինչ մենք անում ենք՝ մեր գործողությունները, ինչո՞ւ են ավելի բարձր խոսում, քան այն, ինչ մենք ասում ենք։`