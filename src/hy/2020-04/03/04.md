---
title:  Որպեսզի հաջողություն ունենաս
date:  13/10/2020
---

Ամբողջ Աստվածաշնչում մենք լսում ենք Աստծո օրենքը ճանաչելու և դրան հնազանդվելու մեկ այլ արդյունքի մասին։

`Կարդացե՛ք Հեսու 1.7, 8 համարները։ Ի՞նչ էր Տերն ասում Հեսուին, և ինչպե՞ս են այստեղ առկա սկզբունքները կիրառելի մեզ համար այսօր։`

Երբ Հեսուն մտնում է Քանան, Տերը նրան ասում է. «Միայն թե զորացի՛ր և շատ քա՛ջ եղիր, որպեսզի պահես և ամբողջովին կատարես այն օրենքը, որ Իմ ծառա Մովսեսը պատվիրել է քեզ։ Դրանից չշեղվես աջ կամ ձախ, որպեսզի ամեն ինչում հաջողություն ունենաս, ուր էլ որ գնաս» (Հեսու 1.7):

Հաջողությունը որպես հնազանդության կողմնակի արգասիք դիտարկելու գաղափարը կարող է հակառակ թվալ նրան, թե ինչպես է հաջողությունն այսօր չափվում մեր աշխարհում։ Այսօր շատերը կարծում են, թե հաջողության գործոններն են նորարարությունը, ստեղծարարությունը և ինքնավստահությունը։ Արդյունաբերության որևէ ճյուղում հաջողության հասնելը հաճախ պահանջում է արտառոց տաղանդ և ռիսկ։

Սակայն Աստծո աչքում հաջողությունը պահանջում է այլ միջոցներ։

`Կարդացե՛ք Հայտնություն 12.17, 14.12, Հռոմեացիներին 1.5, 16.26, Հակոբոս 2.10–12 համարները։ Ի՞նչ են մեզ ասում այս տեքստերն այսօր Աստծո օրենքին հնազանդ լինելու վերաբերյալ։ Այսինքն, նույնիսկ եթե մենք չենք փրկվում օրենքին հնազանդվելով, ինչո՞ւ է այդքան կարևոր, որ մենք, այնուամենայնիվ, պահենք այն։`

Կարևոր չէ՝ Հին Կտակարա՞նն է դա, թե՞ Նորը, Հին ո՞ւխտնը է, թե՞ Նորը. որպես Աստվածաշնչին հավատացող քրիստոնյաներ՝ մեզ կոչ է արվում հնազանդվել Աստծո օրենքին։ Օրենքի խախտումը, որը հայտնի է նաև որպես մեղք, կարող է հանգեցնել միայն ցավի, տառապանքի և հավիտենական մահվան։ Ո՞վ իր մաշկի վրա չի զգացել կամ անձամբ չի տեսել մեղքի՝ Աստծո օրենքը խախտելու հետևանքները։ Այնպես, ինչպես Հին Իսրայելը հաջողություն կունենար՝ Աստծո օրենքին հնազանդվելով (նույնիսկ եթե նրանց հարկավոր էր նաև շնորհ), մեզ համար ևս այսօր այդ օրենքները գործում են։ Ուստի, որպես քրիստոնեական կրթության մաս՝ մենք պետք է Աստծո օրենքը պահենք որպես կենտրոնական բաղադրիչ նրա, ինչ ասել է ապրել հավատով և Աստծո շնորհին վստահելով։

`Որո՞նք են եղել մեղքի հետևանքների հետ կապված ձեր անձնական փորձառությունները։ Ի՞նչ եք սովորել, ինչը կարող եք կիսել ուրիշների հետ, որ միգուցե նրանք միևնույն սխալները չկրկնեն։`