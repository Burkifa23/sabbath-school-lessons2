---
title:  Վկայություն ձեր դեմ
date:  12/10/2020
---

Երբ Մովսեսը տեղեկանում է, որ շուտով մահանալու է, խորապես գիտակցում է այն իրավիճակը, որը թողնելու է իրենից հետո։ Նա գիտի, որ իր մահվանից հետո իսրայելացիները մտնելու են Քանանի երկիր։ Նա նաև գիտի, որ երկար փափագած երկիր հասնելուն պես վերջիններս ապստամբելու են։

`Կարդացե՛ք Բ Օրենք 31.14–27 համարները։ Ի՞նչ նախապատրաստություններ է Մովսեսը տեսնում իր մահից առաջ։ Որո՞նք էին Մովսեսի հիմնական անհանգստությունները, և ի՞նչ միջոցներ է նա ձեռք առնում դրանց դեմ։`

Մովսեսի խոսքն այստեղ նման է այն ուսուցչի խոսքին, ում շուտով փոխարինելու են։ Նա գիտի, որ իր աշակերտներն իրենց լավ չեն պահել, երբ նա ներկա է եղել դասարանում, և նա այնքան միամիտ չէ, որպեսզի կարծի, թե այդ նույն աշակերտները չեն ապստամբի իր բացակայության ժամանակ։ Նա հրահանգում է ուխտի տապանակը տանող ղևտացիներին Օրենքի գիրքը դնել տապանակի կողքին, որպեսզի այն «վկայություն» լինի։ Մովսեսը իր հաջորդին պարզապես դասապլան չի փոխանցում, նա նրան վկայություն է փոխանցում։ Մովսեսը խոսում է Օրենքի գրքի մասին, ասես այն կենդանի արարած լինի՝ օժտված մարդկանց սրտերը հանդիմանելու զորությամբ։

`Խորհե՛ք օրենքի՝ որպես նրանց դեմ «վկայության» մասին։ Ինչպե՞ս ենք մենք հասկանում այս գաղափարը նաև Նոր Կտակարանում։ Տե՛ս Հռոմեացիներին 3.19–23։ Այսինքն, ինչպե՞ս է օրենքը մեզ ցույց տալիս շնորհի մեր կարիքը։`

Բ Օրենք գրքում Աստված հրահանգում է Մովսեսին գրի առնել այն երգը, որն Ինքն է սովորեցրել Մովսեսին։ Այնուհետև Մովսեսն այդ երգը պետք է սովորեցնի իսրայելացիներին, որպեսզի այն, ինչպես նշված է 19-րդ համարում, «վկայություն լինի Ինձ համար Իսրայելի որդիների մեջ»։ Կրկին մենք հանդիպում ենք մի փաստի, որ կարծես Աստծո ցուցումներն անձնավորվում են։ Երբ երգը երգվում է, ավելի հեշտությամբ է փոխանցվում և տարածվում։ Եվ երբ երգը վկայություն է, այն ստիպում է մարդկանց նայել սեփական անձերին և տեսնել, թե ինչ է այն ասում իրենց մասին։

`Նույնիսկ երբ մենք փորձում ենք հնազանդվել Աստծուն մեր ողջ աստվածատուր ուժով, ի՞նչ կերպ է Նրա օրենքը գործում որպես «վկայություն» մեր դեմ։ Ի՞նչ է սովորեցնում մեզ այս վկայությունը մեր կյանքում Ավետարանի անհրաժեշտության մասին։`