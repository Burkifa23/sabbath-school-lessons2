---
title:  Օրենքը պահողների դժվարություններն ու պայքարը
date:  14/10/2020
---

Աստծո օրենքին հետևելն ունի մեծամեծ առավելություններ, ինչը երևում է այն ժողովրդի մեջ, որին Աստված օրհնում էր։ Հեսուն խստիվ պահպանում էր Աստծո կանոնները և լավ էր առաջնորդում Իսրայելի ժողովրդին։ Նորից ու նորից Տերն ասաց Իսրայելին, որ եթե նրանք հնազանդվեն օրենքին, հաջողութուն կունենան։

`Կարդացե՛ք Բ Մնացորդաց 31.20, 21 համարները։ Որո՞նք են այս տեքստերում ներկայացվող գլխավոր պատճառները, որոնց շնորհիվ Եզեկիան հաջողություն ունեցավ։`

Կրթական ինչ հաստատությունում էլ որ մենք լինենք, պետք է շեշտադրենք հնազանդության կարևորությունը։ Ի վերջո, մեր աշակերտները հիմար չեն։ Վաղ թե ուշ նրանք կնկատեն այն դաժան փաստը, որ թեև որոշ մարդիկ հավատարիմ են, սիրող ու հնազանդ, այնուամենայնիվ, աղետը վրա է հասնում նրանց ևս։ Ինչպե՞ս բացատրենք դա։

Փաստն այն է, որ չենք կարող։ Մենք ապրում ենք մեղքի և չարիքի աշխարհում, որտեղ մոլեգնում է մեծ պայքարը, և մեզանից ոչ ոք ապահովագրված չէ դրա մասնակցությունից։

`Ի՞նչ են մեզ սովորեցնում այս տեքստերն այս բարդ հարցի մասին։ Մարկոս 6.25–27, Հոբ 1, 2, Բ Կորնթացիներին 11.23–29:`

Իհարկե, չենք կարող ժխտել, որ բարի, հավատարիմ և օրենքին հնազանդ մարդիկ միշտ չէ, որ հաջողակ են եղել, գոնե այն իմաստով, ինչպես այս աշխարհն է հասկանում հաջողությունը։ Եվ այստեղ ևս կարող է մասնակի պատասխան գտնվել այս բարդ հարցին, հարց, որն անկասկած կբարձրացվի, երբ մենք փորձենք սովորեցնել օրենքի կարևորությունը։ Ի՞նչ ենք հասկանում «հաջողություն» ասելով։ Ի՞նչ էր ասում սաղմոսերգուն. «Նախընտրեցի կանգնել իմ Աստծու տան շեմին, քան թե բնակվել ամբարիշտների վրաններում» (Սաղմոսներ 84.10): Կասկած չկա, որ աշխարհի չափանիշներով Աստծուն հավատարիմներն ու Նրա օրենքին հնազանդները ոչ միշտ են «հաջողում», գոնե առայժմ։ Մենք մեր աշակերտներին չար ծառայություն կմատուցնեք՝ հակառակը պնդելով։

`Կարդացե՛ք Եբրայեցիներին 11.13–16 համարները։ Ինչպե՞ս են այս տեքստերն օգնում մեզ հասկանալ, թե ինչու են հավատարիմները դեռևս տառապում այս կյանքում։`