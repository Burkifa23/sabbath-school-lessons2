---
title:  Սիրել Աստծուն և վախենալ Նրանից
date:  11/10/2020
---

Բ Օրենք գիրքը պարունակում է նոր սերնդին ուղղված Մովսեսի վերջին խոսքը, մի սերունդ, որ վերջապես ոտք էր դնելու խոստացված երկիր։ Նախքան նրանց՝ խոստացված երկիր մտնելը, Մովսեսը նրանց համար շատ պարզ ու հստակ ցուցումներ ուներ։

`Կարդացե՛ք Բ Օրենք 31.9–13 համարները։ Ի՞նչ է նշանակում վախենալ Տիրոջից։`

Աստված նպատակադրված կերպով էր ընտրել այն ճանապարհները, որոնց միջոցով Իսրայելին փոխանցեց Իր օրենքը։ Նա արեց հնարավոր ամեն բան, որպեսզի Իր օրենքը չմոռացվի։ Այսպես, Աստված երկայնամիտ ուսուցիչ է։ Նա սովորեցնում է, կրկնում է, ուղարկում է մարգարեների և օգտագործում է Իր ծառաներին Իր լուրը փոխանցելու համար։ Եվ Նա դա արել է նորից ու նորից։ Եվ իսկապես, Հին Կտակարանի գրվածքներից շատ շատերը ոչ այլ ինչ են, քան Իր ժողովրդին կյանքի ճանապարհին հետևել սովորեցնելու Աստծո ջանքերը։

Այս տեքստերում ուշադրությո՛ւն դարձրեք, թե ինչպես է Մովսեսը շեշտադրում ապագա սերունդների՝ օրենքը սովորելու կարևորությունը։ Մովսեսն այն նկարագրում է որպես երկու քայլից բաղկացած գործընթաց։ Առաջինը, երեխաները կլսեն օրենքը, այնուհետև «կսովորեն վախենալ ձեր Տեր Աստծուց» (Բ Օրենք 31.13)։

Նախ, նրանք լսում են, այնուհետև սովորում վախենալ Աստծուց։ Սա նշանակում է, որ օրենքը սովորելը չի ենթադրում, որ վախն օրենքն իմանալու բնական արդյունքը կլինի։ Աստծուց վախենալու գործընթացը պետք է ուսուցանվի։ Մովսեսի խոսքերը նշանակում են, որ գիտելիքն ու վախը գործընթաց են, ոչ թե ակնթարթային պատճառահետևանքային կապ։

Միևնույն ժամանակ, ի՞նչ է նշանակում «վախենալ Աստծուց», երբ մարդկանց նաև ասվում է. «Սիրի՛ր քո Տեր Աստծուն քո ամբողջ սրտով, քո ամբողջ հոգով և քո ամբողջ ուժով» (Բ Օրենք 6.5)։ Թերևս սա կարելի լինի համեմատել նրա հետ, երբ երեխան սիրում, միևնույն ժամանակ վախենում է լավ հորից, այն հորից, ով իր սերն ու հոգատարությունն արտահայտում է ցույց տալով, որ ասում է այն, ինչ մտածում է, և մտածում այն, ինչ ասում է։ Այսպիսի հայր ունենալով՝ դուք անպատճառ կկրեք ձեր սխալների հետևանքները, եթե գործեք դրանք։ Այո՛, մենք կարող ենք և պետք է սիրենք Աստծուն և միևնույն ժամանակ վախենանք Նրանից։ Դրանք հակասական գաղափարներ չեն։ Որքան շատ ենք ճանաչում Աստծուն, այնքան ավելի շատ ենք սկսում սիրել Նրան Իր բարության համար, և այդուհանդերձ, որքան շատ ենք ճանաչում Աստծուն, այնքան ավելի շատ ենք վախենում Նրանից, որովհետև տեսնում ենք, թե որքան սուրբ ու արդար է Նա, և հակառակը՝ որքան մեղավոր ու անարդար ենք մենք, և թե ինչպես մենք չենք կործանվում բացառապես շնորհի՝ չվաստակած արժանիքի շնորհիվ։

`Ըստ ձեզ՝ ի՞նչ է նշանակում սիրել Աստծուն և միևնույն ժամանակ վախենալ Նրանից։`