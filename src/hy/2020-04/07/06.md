---
title:  Կռապաշտությունը կրթության մեջ
date:  12/11/2020
---

Հին Իսրայելը շրջապատված էր շատ կրոնավոր ժողովուրդներով, որոնք այնքան նվիրված էին իրենց աստվածների երկրպագությանը, և վերջիններիս խաղաղությունն այնքան կարևոր էր նրանց համար, որ զոհաբերում էին նույնիսկ իրենց սեփական երեխաներին։ Սա նվիրում է, այնպես չէ՞։

Ուստի և ճշմարիտ Աստծո ճշմարիտ երկրպագությունը կարևոր էր հրեաներին իրենց շրջապատող կռապաշտության և կեղծ երկրպագության ծուղակն ընկնելուց պաշտպանելու համար։ Սակայն, ի հեճուկս բոլոր նախազգուշացումների, նրանք, այնուամենայնիվ, ընկան կռապաշտական արարողակարգերի ծուղակը, որոնց մասին հատուկ զգուշացում էին ստացել։

Իսկ ի՞նչ կարելի է ասել մեր մասին այսօր։ Ճշմարիտ Աստծո երկրպագությունը, ինչպես նաև այն ամենի մասին պատմելն, ինչ Նա արել է մեզ համար, ինչո՞ւ պետք է այդքան կարևոր լինի՝ հատկապես հաշվի առնելով ժամանակակից կռապաշտության վտանգները։

`Կարդացե՛ք Մարկոս 7.1–13 համարները։ Ի՞նչ սկզբունքի ենք հանդիպում 7–9-րդ համարներում, ինչը կարող է կիրառվել այսօր քրիստոնեական կրթության և կեղծ վարդապետության վտանգի համատեքստում, որը վերցվել է աշխարհից և կարող է բացասաբար անդրադառնալ մեր հավատի վրա։`

Այսօր աշխարհի գիտական մեծ գաղափարներից շատերը հիմնված են իրականության բնապաշտական տեսանկյունի վրա։ Դպրոցում ուսուցանվող շատ առարկաներ այսօր ներկայացվում են այնպիսի տեսանկյունից, որ հաճախ նշանակում է, որ այն, ինչ ուսուցանվում է, հակասելու է Սուրբ Գրքին։ Մենք կարող ենք գայթակղություն ունենալ երկրպագելու այնպիսի գաղափարներ, որոնք առաջ են քաշվել որպես վարկած, ձևավորվել որպես տեսություն, այնուհետև կյանքի են կոչվել։ Կարող ենք նաև աստվածացնել փիլիսոփաների, գիտնականների և մաթեմատիկոսների փայլուն մտքերը, ովքեր և առաջ են քաշել այս գաղափարները։ Խնդիրն այն է, որ հաճախ այս գաղափարները բախվում են Սուրբ Գրքի հետ, սակայն քանի որ դրանք հիմա ուսուցանվում են և համարվում ճշմարիտ, մարդիկ փորձում են տեղավորել դրանք քրիստոնեական կրթության շրջանակներում։ Իսկ դա անելու միակ ճանապարհը հավատը փոխզիջելն է, ինչը հաճախ նշանակում է աղավաղել և խեղաթյուրել Սուրբ Գիրքը, որպեսզի այն համապատասխանեցվի ներկայիս գաղափարներին։

`Որո՞նք են ժամանակակից հայտնի հավատամքներից մի քանիսը, որոնք հակասում են Սուրբ Գրքին, և մենք՝ որպես եկեղեցի, ինչպե՞ս կարող ենք պաշտպանվել դրանք մեր կրթական համակարգ ներմուծելու վտանգից։`