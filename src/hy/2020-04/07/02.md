---
title:  Մենք բոլորս ինչ-որ բանի երկրպագում ենք
date:  08/11/2020
---

Մեր մեջ կա մի բան, ինչը երկրպագության փափագ ունի, որն անկասկած, ի սկզբանե մեր մեջ հյուսել է Աստված, սակայն ինչպես մնացած ամեն ինչ, այն մեղքի ազդեցությունից խեղաթյուրվել է։ Ակնհայտորեն, սկզբում մենք պետք է երկրպագեինք այն Միակին, Ով արժանի է երկրպագության՝ մեր Տիրոջն ու Արարչին։ Սակայն մեղքից հետո ամեն ինչ արմատապես փոխվեց։

Այնուամենայնիվ, այո՛, մենք բոլորս ինչ-որ բանի երկրպագում ենք՝ լինի դա անձ թե առարկա։ Սա օգնում է բացատրել այն փաստը, թե ինչու մարդկության ողջ պատմության ընթացքում, և նույնիսկ այսօր, մարդիկ շարունակում են երկրպագել։ Հին Եգիպտոսում, օրինակ, երկրպագում էին փարավոնին, այլ ժամանակ այլ երկրներում մարդիկ երկրպագում էին ձկան արձանների, բազմագլուխ աստվածների և այլ ենթադրյալ աստվածությունների։ Ուրիշները երկրպագում էին արևին, լուսնին, աստղերին։

Այսօր մարդիկ չափազանց զարգացած են, որպեսզի ծնկի գան որևէ արձանի կամ գորտի առջև (ակնհայտորեն, Մարիամի արձանը բացառություն է), սակայն սա հազիվ թե նշանակի, թե շատ մարդիկ, նույնիսկ աշխարհիկները, չեն երկրպագում ինչ-որ բանի՝ փողին, իշխանություններին, սեքսին, սեփական անձերին, ռոք աստղերին, դերասաններին, քաղաքական գործիչներին։ Այն, ինչը մենք ամենաշատն ենք սիրում, ինչին ամենաշատն ենք տրամադրում մեր ուշադրությունը, ինչի համար ապրում ենք, դրան էլ երկրպագում ենք։ Եվ եթե դուք երկրպագեք սխալ բանի, զգուշացնում է աշխարհիկ գրող Դևիդ Ֆոսթեր Ուոլեսը, այն «ձեզ կենդանի կուլ կտա»։

`Ի՞նչ է մեզ սովորեցնում Դանիել 3-րդ գլխի պատմությունը ճշմարիտ երկրպագության կարևորության մասին։`

Երեք հրեա երիտասարդներն անկասկած երկրորդ պատվիրանին (Ելք 20.4-6) վերաբերվում էին այնքան լրջորեն, որքան լրջորեն Աստված նախատեսել էր, որ մարդիկ այն ընդունեին։ Ի վերջո, այն կազմում է Տասը պատվիրանների մաս և սպանության, գողության և այլ արգելքների հետ միևնույն հարթության վրա է։ Երկրպագությունը, ճշմարիտ երկրպագությունն այնքան կարևոր է, որ դառնալու է Քրիստոսի երկրորդ գալուստին նախորդող վերջին օրերի հակամարտության գլխավոր հարցը։ Հետևաբար, քրիստոնեական կրթությունը պետք է ներառի երկրպագության ողջ հարցը՝ ինչ է դա, ինչպես ենք մենք դա իրականացնում, ինչու է երկրպագությունը կարևոր և ում պետք է երկրպագենք։

`Կարդացե՛ք Հայտնություն 14.6–12 համարները։ Ի՞նչ են մեզ սովորեցնում այս տեքստերն այն մասին, թե որքան կարևոր է դառնալու երկրպագության հարցը վերջին ճգնաժամի օրերին, Քրիստոսի վերադարձից անմիջապես առաջ։`