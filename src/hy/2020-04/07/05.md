---
title:  Սուրբ հանդեսները
date:  11/11/2020
---

`Կարդացե՛ք Ա Մնացորդաց 16.1–36 համարները։ Փորձե՛ք պատկերացնել տեսարանը։ Դուք այն պատկերացնում եք հանդիսավոր և ահարկո՞ւ, թե՞ տոնական և ուրախալի։ Ի՞նչ կերպ այն պետք է լինի երկուսի համադրությունը։ Այս տեսարանից ի՞նչ կարող ենք սովորել երկրպագության մասին և ինչպե՞ս պետք է սովորեցնենք ու իրականացնենք երկրպագությունը։`

Երկրպագության վայրը տաղավարն էր, որտեղ Աստված բնակվում էր Հին Իսրայելի հետ, և որտեղ նրանց բացահայտվեց փրկության ծրագիրը։ Ուստի երկրպագության և դրան վերաբերող կրթության կենտրոնում պետք է լինեն Հիսուսն ու փրկության ծրագիրը, և այս ամենի նախանշանն էր տաղավարների ծառայությունը։ Ուրիշ ինչ էլ որ Աստված արած լինի մեզ համար, ինչն արժանի է փառաբանության և երկրպագության, այդ ամենն անիմաստ կլինի առանց հավիտենական կյանքի հույսի, որն առաջարկվում է մեզ խաչի վրա Նրա զոհաբերական և փոխարինող մահվամբ։

Նկատե՛ք նաև հատվածի «ավետարանչական» ճշմարտությունները. ամբողջ աշխարհը պետք է ճանաչեր Իսրայելի Աստծուն։

`Կարդացե՛ք Ա Մնացորդաց 16.29 համարը. «Տիրոջը Նրա անվան փա՛ռքը տվեք, ընծա՛ բերեք ու եկե՛ք Նրա առաջ, երկրպագեցե՛ք Տիրոջը սուրբ հանդեսով»։ Սուրբ հանդե՞ս։ Ի՞նչ կարող է դա նշանակել։`

Նախ և առաջ, խորհե՛ք այն մասին, թե որքան տգեղ, վնասակար և նվաստացնող է մեղքը։ Մեզ համար նաև դժվար է հիմա պատկերացնել, թե որքան չար, սարսափելի և նվաստացնող էին Իսրայելին շրջապատող ազգերի երկրպագության սովորույթները, որոնք, բացի ամեն նողկալիից, ներառում էին նաև երեխաների զոհաբերություն։ Եվ կասկած չկա, որ այդ սովորույթներն արտացոլում էին դրանք կիրառող մարդկանց էությունն ու բնույթը։

Դրան հակառակ, Հին Իսրայելը պետք է սուրբ ազգ լիներ՝ առանձնացված իրենց շրջապատող չար արարողակարգերից։ Նրանք պետք է սուրբ լինեին իրենց սրտում և մտքում. դա էր, որ Աստծո առաջ նրանց երկրպագությանն իմաստ ու գեղեցկություն էր տալիս։ Նորից ու նորից Հին Կտակարանի մարգարեները հանդիմանում էին այն մարդկանց, ովքեր երկրպագում էին Տիրոջը, բայց միաժամանակ ներգրավված էին ապականված կենսակերպում, իսկ նրանց սրտերը շատ ու շատ հեռու էին Տիրոջից։