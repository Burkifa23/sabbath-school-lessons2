---
title:  Հոգով և ճշմարտությամբ
date:  10/11/2020
---

Հիսուսի և ջրհորի մոտի կնոջ պատմությունն արտացոլում է Նոր Կտակարանի հիանալի պատմություններից մեկն այն մասին, թե ինչպես էր Հիսուսը ծառայում կոտրված հոգիներին։

`Կարդացե՛ք Հովհաննես 4.7–26 համարները։ Ի՞նչ է Հիսուսը նրան ասում երկրպագության մասին։ Իրականում, ինչպե՞ս նրանք սկսեցին խոսել երկրպագության թեմայի շուրջ։`

Թեև նա փորձում էր շրջանցել թեման երկրպագության մասին խոսելով՝ Հիսուսն օգտագործեց կնոջ մարտավարությունը՝ մեզ որոշակի խորը ճշմարտություններ փոխանցելու համար այն մասին, թե ինչ է երկրպագությունը, և ինչ է այն ներառում։ Թերևս ամենակարևորը մեր անմիջական նպատակների համար այն է, ինչ Նա ասաց Հովահաննես 4.24 համարում. «Աստված Հոգի է, ու Նրան երկրպագողները պետք է հոգով ու ճշմարտությամբ երկրպագեն»։

Տիրոջ ճշմարիտ երկրպագությունը պետք է լինի «հոգով», այսինքն այն պետք է բխի Աստծո սիրուց, Նրան անձնապես ճանաչելու փորձառությունից։ «Միայն Աստծուց տրված կրոնը կարող է առաջնորդել դեպի Աստված: Նրան ճիշտ ծառայելու համար մենք պետք է ծնվենք աստվածային Հոգուց: Սա կմաքրի սիրտը և կնորոգի միտքը` ընդունակ դարձնելով մեզ ավելի լավ ճանաչելու և սիրելու Աստծուն: Դա մեր մեջ ցանկություն կարթնացնի հնազանդվելու Նրա բոլոր պահանջներին: Սա է ճշմարիտ երկրպագությունը: Այն Սուրբ Հոգու աշխատանքի պտուղն է»։ Էլեն Ուայթ, Դարերի փափագը, էջ 189։

Միևնույն ժամանակ երկրպագությունը պետք է լինի «ճշմարտությամբ»։ Մենք պետք է ճիշտ գիտելիք ունենանք Աստծո մասին, այն մասին, թե ով է Նա և ինչ է պահանջում մեզանից։ Այլ խոսքերով, ներառված է նաև վարդապետությունը (որքա՜ն կարևոր է իմանալ, օրինակ, որ մենք երկրպագում ենք մի Աստծո, Ով հավիտենապես դժոխքում չի այրում մարդկանց)։

Ուստի մենք տեսնում ենք երկրպագության երկու տարր՝ այն փորձառությունը, որը գալիս է Աստծուն ճանաչելուց ու հնազանդվելուց, և Աստծո մասին մեզ բացված օբյեկտիվ ճշմարտությունները։ Հոգին առանց ճշմարտության կարող է տանել մակերեսային զգացմունքայնության, որը կառուցվում է բացառապես փոփոխական հուզականության վրա։ Դրան հակառակ, ճշմարտությունն առանց հոգու կարող է տանել անկյանք ձևապաշտության։ Հետևաբար մենք ունենք երկուսի կարիքը։

`Ինչպե՞ս կարող եք փորձել մարդկանց սովորեցնել երկրպագել «հոգով և ճշմարտությամբ»։ Ի՞նչ դեպքերում կարող է մարդուն հարկավոր լինել մեկի շեշտադրումն ավելի շատ, քան մյուսինը։`