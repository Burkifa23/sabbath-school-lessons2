---
title:  Երկրպագել Փրկագնողին
date:  21/10/2020
---

Որքան որ կարևոր է արարման մասին վարդապետությունը մեր հավատի համար, այդ վարդապետությունը միայնակ ի հայտ չի գալիս, հատկապես Նոր Կտակարանում։ Այն մշտապես զուգորդվում է, նույնիսկ անքակտելիորեն կապված է փրկագնման վարդապետության հետ։ Եվ դա՝ այն պատճառով, որ, անկեղծ ասած, ընկած, մեղքի և մահվան աշխարհում միայն արարչագործությունը բավարար չէ։ Մենք ապրում ենք, պայքարում ենք, տառապում ենք (ինչպես բոլորը), իսկ հետո ի՞նչ։ Հետո մահանում ենք՝ ի վերջո ոչնչով չտարբերվելով ճանապարհի եզրին ընկած կենդանիների դիերից։

Այնքան էլ հաճելի չէ, այնպես չէ՞։

Ուստի և մեր աշխարհայացքի կարևորագույն մաս է կազմում նաև փրկագնման վարդապետությունը, և դա նշանակում է, որ մեր ողջ հավատամքի կենտրոնում է Հիսուս Քրիստոսը՝ խաչված և հարություն առած։

`Կարդացե՛ք Հովհաննես 1.1–14 համարները։ Ի՞նչ են մեզ ասում այս տեքստերն այն մասին, թե ով էր Հիսուսը և ինչ է արել մեզ համար։`

Կարդացե՛ք նաև առաջին հրեշտակի լուրը. «Տեսա երկնքում թռչող մի ուրիշ հրեշտակի, որ հավիտենական ավետիս ուներ ավետարանելու երկրի վրա բնակվողներին, բոլոր ազգերին ու ցեղերին, բոլոր լեզուներին ու ժողովուրդներին։ Նա բարձրաձայն ասում էր. «Վախեցե՛ք Աստծուց ու փա՛ռք տվեք Նրան, որովհետև Նրա դատաստանի ժամը եկել է, և երկրպագե՛ք երկինքն ու երկիրը, ծովն ու ջրերի աղբյուրներն Ստեղծողին» (Հայտնություն 14.6, 7): Ուշադրություն դարձրե՛ք, որ «հավիտենական ավետիսն» ուղղակիորեն կապված է Աստծո հետ որպես Արարիչ։ Եվ երբ մենք գիտակցում ենք, որ այն Աստվածը, Ով արարել է մեզ, նույն Աստվածն է, Ով մարդու մարմնում կրեց մեզ հասանելիք մեղքը, զարմանալի չէ, որ կանչվել ենք Նրան երկրպագելու։ Ուրիշ ի՞նչ արձագանք պետք է լինի մեր կողմից, երբ մենք գիտակցում ենք, թե իրականում ինչպիսին է մեր Աստվածը։

Այս իսկ պատճառով Քրիստոսը՝ այն էլ խաչված, պետք է մնա այն ամենի կենտրոնում, ինչ մենք սովորեցնում ենք, և այս ուսմունքն իրականում պետք է ներառի նաև երկրորդ գալուստը, քանի որ Քրիստոսի առաջին գալուսը մեզ շատ մեծ օգուտ չի բերում, եթե չհաշվենք երկրորդը, այնպես չէ՞։ Հիմնվելով Սուրբ Գրքի վրա՝ կարելի է պնդել, որ Քրիստոսի առաջին և երկրորդ գալուստները միևնույն իրադարձության՝ փրկության ծրագրի երկու տարբեր մասեր են։

`Խորհե՛ք Հովհաննես 1-ին գլխում արտահայտված այն գաղափարի շուրջ, որ այն Մեկը, Ով ստեղծեց այն ամենը, «ինչ որ եղավ» (Հովհաննես 1.3), այն Մեկն էր, Ով խաչի վրա մահացավ մեզ համար։ Ինչո՞ւ պետք է մեր անհաղթահարելի բնական արձագանքը լինի երկրպագությունը։`