---
title:  Հետագա ուսումնասիրության համար
date:  23/10/2020
---

«Կրթության իրական նպատակը հոգում Աստծո պատկերը վերականգնելն է»։ Էլեն Ուայթ, Նահապետներ և մարգարեներ, էջ 595։ Մտապահելով այս գաղափարը՝ մենք կարող ենք հասկանալ, թե ինչու է հիմնավոր քրիստոնեական աշխարհայացքն այդքան կարևոր ադվենտիստական կրթության համար։ Ի վերջո, ինչպես ավելի վաղ նկատեցինք, կրթությունն ինքնին միշտ չէ, որ դրական է։ Մարդիկ կարող են լավագույն կրթական հաստատություններում ստանալ բարձրագույն կրթություն այնպիսի գաղափարների և դիրքորոշումների վերաբերյալ, որոնք հակասում են Աստվածաշնչում տեղ գտած սկզբունքներին։ Այս է պատճառը, որ որպես Յոթերորդ օրվա ադվենտինստներ՝ մեր կրթական համակարգը պետք է հիմնված լինի քրիստոնեական աշխարհայացքի վրա։ Սա նշանակում է, որ կրթության բոլոր ընդհանուր ոլորտները՝ գիտություն, պատմություն, բարոյականություն, մշակույթ և այլն, կուսուցանվեն հենց քրիստոնեական աշխարհայացքի տեսանկյունից՝ հակառակ այն տեսանկյունների, որոնք դեմ են այս աշխարհայացքին կամ նույնիսկ անտեսում են այն։ Նաև, ինչպես ասվեց ավելի վաղ, սակայն արժե կրկնել՝ չկա չեզոք դիրքորոշում. ողջ կյանքը, ողջ իրականությունը դիտարկվում է մարդու աշխարհայացքի զտիչների պրիզմայից, անկախ այն փաստից՝ այդ աշխարհայացքը հիմնավոր կերպով և հետևողականորեն կանխամտածվա՞ծ է, թե՞ ոչ։ Ուստի շատ կարևոր է, որ աստվածաշնչյան աշխարհայացքը ձևավորի Յոթերորդ օրվա ադվենտիստների ողջ կրթության հիմնաքարը։

**Հարցեր քննարկման համար**

`Ի՞նչ օրինակներ կարող եք մտաբերել պատմությունից, որոնց դեպքում կրթական ողջ համակարգը եղել է (նույնիսկ մնում է) կործանարար։ Որո՞նք են այդ վայրերը, ի՞նչ են սովորում ուսանողներն այնտեղ, ի՞նչ կարող ենք սովորել մենք նրանցից։ Ինչպե՞ս մենք կարող ենք այդ կործանարար ազդեցություններից պաշտպանել մեր սեփական կրթական համակարգը։`

`Այս շաբաթվա դասում քննարկվում էին քրիստոնեական աշխարհայացքի կարևոր կետերից մի քանիսը՝ Աստծո գոյությունը, արարումը, Աստվածաշունչը, փրկագնման ծրագիրը և Աստծո օրենքը։ Ուրիշ ի՞նչ կարևոր տարրեր պետք է ներառվեն ցանկացած քրիստոնեական աշխարհայացքի ամբողջական ձևավորման մեջ:`

`18-րդ դարի մի մտածող մի անգամ գրել է. «Ո՜հ, գիտակցություն, գիտակցություն։ Դու աստվածային բնազդ, դու տգետ և նեղ, թեև խելացի և ազատ էության ուղեցույց։ Դու բարու և չարի անսխալական դատավոր, որ մարդուն ստիպում ես նմանվել Աստծուն»։ Ի՞նչն է ճիշտ կամ սխալ այս դիրքորոշման մեջ։`

`Նորից կարդացե՛ք Էլեն Ուայթի հետևյալ պնդումը. «Կրթության իրական նպատակը հոգում Աստծո պատկերը վերականգնելն է»։ Ի՞նչ է դա նշանակում։ Ինչպե՞ս է սա մեզ ցույց տալիս, թե ինչու ադվենտիստական կրթությունը պետք է այդքան տարբեր լինի նրանից, ինչպիսին աշխարհը տեսնում է կրթությունն առհասարակ։`