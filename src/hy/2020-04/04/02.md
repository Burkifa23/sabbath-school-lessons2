---
title:  Տիրոջ աչքերը
date:  18/10/2020
---

Օքսֆորդի համալսարանի մի պրոֆեսոր առաջ է քաշել տեսություն, համաձայն որի ո՛չ մենք ենք իրական, ո՛չ աշխարհը, ո՛չ էլ մեզ շրջապատող որևէ բան, և ընդամենը գերհզոր համակարգիչներ ունեցող այլմոլորակայինների ցեղի թվային ստեղծագործություն ենք։

Թեև սա հետաքրքիր տեսություն է, սակայն առաջ է բերում կարևորագույն մի հարց՝ ո՞րն է իրականության բնույթը։

Կան հավանական երկու շատ ընդգրկուն պատասխաններ, նույնիսկ եթե միայն մեկն է ողջամիտ։ Առաջինը պնդում է, որ տիեզերքը և դրանում առկա ամեն ինչ, ինչպես նաև մարդկությունը, պարզապես կա։ Այն չի արարել և չի ձևավորել ոչ ոք և ոչինչ։ Այն պարզապես կա։ Դա բացատրություն չունեցող փաստ է։ Չկա որևէ աստված, չկան աստվածներ, չկա աստվածային ոչինչ։ Իրականությունն ամբողջապես նյութական, ամբողջապես բնական է։ Ինչպես ինչ-որ մեկն ասել է 2.500 տարի առաջ (սա նոր գաղափար չէ), կան միայն «ատոմներ և դատարկություն»։

Մյուս տեսակետն այն է, որ ինչ-որ աստվածային էակ (կամ էակներ) արարել են տիեզերքը։ Սա, իսկապես, ավելի տրամաբանական է թվում, ավելի ողջամիտ, ավելի խոհեմ, քան այն գաղափարը, թե տիեզերքը պարզապես կա՝ առանց իր գոյության որևէ բացատրության։ Այս դիրքորոշումը ներառում է բնական աշխարհը, «ատոմների և դատարկության» աշխարհը, սակայն չի սահմանափակվում դրանցով։ Այն մատնանշում է մի իրականություն, որն ավելի լայն, ավելի խորն ու ավելի բազմանիստ է, քան աթեիստական-նյութապաշտական տեսանկյունը, որն այնքա՜ն հաճախ է հանդիպում այսօր։

`Հետևյալ տեքստերն ի՞նչ ունեն ասելու այսօրվա դասի ընթացքում բարձրացված գաղափարների մասին։ Սաղմոսներ 53.1, Առակներ 15.3, Հովհաննես 3.16, Եսայի 45.21, Ղուկաս 1.26–35։`

Ցանկացած քրիստոնեական կրթության կարևորագույն կետը ոչ միայն Աստծո իրականությունն է, այլև այն, թե ինչպիսի Աստված է Նա որպես անձ Աստված, Ով սիրում է մեզ և փոխհարաբերվում մեզ հետ։ Նա հրաշքների Աստված է, Ով թեև օգտագործում է բնության օրենքները, սահմանափակված չէ այդ օրենքներով և կարող է անցնել դրանց սահմանը, երբ կամենա (օրինակ՝ Հիսուսի՝ կույսի արգանդում բեղմնավորվելը)։ Այս տեսակետի ուսուցումը հատկապես տեղին է մեր օրերում, որովհետև գիտական աշխարհի մեծամասնությունը բացահայտ և անզղջում կերպով ուսուցանում է աթեիստական և բնապաշտական աշխարհայացքները՝ հայտարարելով (սխալ կերպով), թե գիտությունը պաշտպանում է այդ աշխարհայացքը։

`Խորհե՛ք այն մասին, թե որքան նեղ ու սահմանափակ է աթեիստական աշխարհայացքը՝ հակառակ աստվածաշնչյան աշխարհայացքի, ինչը (ինչպես նշվեց վերևում) ներառում է բնական աշխարհը, բայց չի սահմանափակվում դրանով։ Ինչո՞ւ է, ի վերջո, աստվածաշնչյան, աստվածաբանական աշխարհայացքն այդքան ավելի տրամաբանական և ողջամիտ, քան դրա աթեիստական մրցակիցը։`