---
title:  Աստծո օրենքը
date:  22/10/2020
---

Տարիներ առաջ Ֆրանսիայում ազգը քննարկում էր մահապատժի հարցը. արդյո՞ք այն պետք էր չեղյալ համարել։ Դրա չեղարկման ջատագովները կապ հաստատեցին ֆրանսիացի հայտնի գրող և փիլիսոփա Միշել Ֆուկոյի հետ և խնդրեցին նրան առաջնորդող հոդված գրել իրենց անունից։ Սակայն այն, ինչ նա արեց, ոչ թե մահապատիժը վերացնելու, այլ ողջ բանտային համակարգը վերացնելու և բոլոր բանտարկյալներին ազատելու տեսակետը պաշտպանելն էր։

Ինչո՞ւ։ Որովհետև ըստ Միշել Ֆուկոյի՝ բարոյականության բոլոր համակարգերը պարզապես մարդկային կառույցներ էին, զանգվածներին կառավարելու համար իշխանության գլուխ կանգնածների կողմից կյանքի կոչված մարդկային գաղափարներ։ Հետևաբար այս բարոյական օրենսգրքերն իրական օրինականություն չունեին։

Որքան էլ ծայրահեղական լինի Ֆուկոյի դիրքորոշումը, այն, ինչ մենք տեսնում ենք այստեղ, երկար պատմություն ունեցող խնդրի տրամաբանական հետևանք է։ Հազարավոր տարիներ առաջ Մովսեսը բախվեց դրա հետ Հին Իսրայելում։ «Մի՛ արեք այն ամենը, ինչ մենք այսօր անում ենք այստեղ, այսինքն՝ ամեն ինչ, որ հաճելի է մարդու աչքին» (Բ Օրենք 12.8, տե՛ս նաև Դատավորներ 17.6, Առակներ 12.15)։

Այդուհանդերձ, եթե մենք չպետք է անենք այն, ինչը ճիշտ է բացառապես մեր աչքին, քանի որ մենք բավականաչափ արդար, սուրբ և անկողմնակալ չենք, որպեսզի իմանանք, թե ինչն է բարոյապես ճիշտ, ապա ինչպե՞ս իմանանք՝ ինչ անել։ Պատասխանը, իհարկե, այն է, որ Տերը, Ով մեզ արարել է, տվել է նաև բարոյական օրենսգիրք, որի համաձայն պետք է ապրենք։ Միգուցե մեր աչքերը միշտ չէ, որ այն ճիշտ են ընկալում, սակայն Աստծո աչքը միշտ ճիշտ է տեսնում։

`Ի՞նչ են սովորեցնում մեզ հետևյալ տեքստերը բարոյական վարքագծի մասին։ Բ Օրենք 6.5, Մարկոս 12.29–31, Հայտնություն 14.12:`

Եթե մենք մեր քրիստոնեական աշխարհայացքի կենտրոնն ենք դարձնում փրկագնումը, ապա (ինչպես տեսանք անցած շաբաթ) Աստծո օրենքը՝ Տասը պատվիրանները, ևս պետք է կենտրոնական բնույթ կրեն։ Ի վերջո, ինչի՞ց ենք մենք փրկագնված, եթե ոչ մեղքից, որը խախտում է օրենքը (Հռոմեացիներին 3.20)։ Ավետարանն իսկապես կորցնում է իր իմաստն առանց Աստծո օրենքի, ինչը պատճառներից մեկն է իմանալու, որ օրենքը դեռևս պարտադիր է մեզ համար, չնայած այն փաստին, որ այն ի զորու չէ փրկել մեզ (այդ պատճառով մենք Ավետարանի կարիքն ունենք)։

Այդ իսկ պատճառով Յոթերորդ օրվա ադվենտիստների ողջ կրթությունը պետք է շեշտադրի այն, ինչ Էլեն Ուայթն անվանում է «անփոփոխ օրենք» (Մեծ պայքար, էջ 63), ինչը ներառում է շաբաթը։ Եթե կրթության նպատակն է օգնել վերականգնել մեզանում Աստծո պատկերն այնքանով, որքանով դա հնարավոր է այս կյանքում, ապա նույնիսկ բազային մակարդակում մենք պետք է պահենք Աստծո օրենքը Քրիստոսի օրինակի պես, պահենք որպես բարոյական օրենսգիրք, որը ցույց է տալիս, թե ինչն է իսկապես ուղիղ Աստծո աչքում։