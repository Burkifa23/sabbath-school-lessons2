---
title:  Լայբնիցի հարցը
date:  19/10/2020
---

Շատ տարիներ առաջ գերմանացի մտածող և գրող Գոթֆրիդ Վիլհելմ Լայբնիցը մի հարց բարձրացրեց, որը հնարավոր ամենահիմնական և ամենահիմնարար հարցն է. «Ինչո՞ւ կա ինչ-որ բան ոչնչի փոխարեն»։

`Ինչպե՞ս են հետևյալ տեքստերը պատասխանում Լայբնիցի հարցին։ Ծննդոց 1.1, Հովհաննես 1.1–4, Ելք 20.8–11, Հայտնություն 14.6, 7, Հոբ 12.7–10:`

Հիացմունքի է արժանի այն, թե ինչպես է Աստվածաշնչում Աստծո գոյությունը պարզապես ընդունվում։ Ծննդոց 1.1 համարը չի սկսվում Աստծո գոյությունն ապացուցող մի շարք տրամաբանական փաստարկներով (թեև այդպիսիք շատ կան)։ Այն պարզապես ընդունում է Նրա գոյությունը (տե՛ս նաև Ելք 3.13, 14), և հենց այս սկզբնակետից, որ Աստված Արարիչ է, բացահայտվում են Աստվածաշունչն ու դրա էջերում տեղ գտած ճշմարտությունները։

Արարչագործության վարդապետությունը ևս հիմնարար է ցանկացած տեսակի քրիստոնեական կրթության համար։ Այն ամենը, ինչին մենք հավատում ենք որպես քրիստոնյաներ, հիմնված է վեցօրա արարման վարդապետության վրա։ Աստվածաշունչը չի սկսվում քավության, օրենքի, խաչի, հարության կամ երկրորդ գալուստի մասին հայտարարությամբ։

Այն սկսվում է Աստծո՝ որպես Արարչի մասին հայտարարությամբ, որովհետև մնացած բոլոր ուսմունքներից ոչ մեկն իմաստ չունի այս համատեքստում, բացի այն իրականությունից, որ Աստված մեր Արարիչն է։

Հերևաբար, կրկին, աստվածաշնչյան աշխարհայացքը պետք է շեշտադրի արարչագործության վարդապետության կարևորությունը։ Այս շեշտադրումը դառնում է շատ կարևոր նաև այն պատճառով, որ այս ուսմունքն առճակատվել է գիտության անվան տակ հանդես եկող բացահայտ հարձակման հետ։ Էվոլյուցիան՝ կյանքի միլիարդավոր տարիներ տևած դանդաղ, ընդհատումներով ու պատահական զարգացման մասին տեսությունը, կործանել է հավատն աստվածաշնչյան ուսմունքի նկատմամբ միլիոնավոր մարդկանց մոտ։ Դժվար է պատկերացնել մի ուսմունք, որն ավելի հակասական լինի Աստվածաշնչին և առհասարակ քրիստոնեական հավատին, քան էվոլյուցիան։ Այս է պատճառը, որ այն գաղափարը, թե էվոլյուցիան կարելի է ինչ-որ կերպ բերել աստվածաշնչյան արարչագործության վարդապետության հետ ներդաշնակության մեջ, ավելի սարսափելի է, քան աթեիստական էվոլյուցիան։ Դա չի կարող արվել առանց ծաղրելու Աստվածաշունչը և ընդհանուր առմամբ քրիստոնեական հավատը։

`Աստված պահանջում է, որ մենք ամեն շաբաթ մեր կյանքի մեկ յոթերորդ մասն անցկացնենք վեցօրյա արարչագործությունը հիշելով։ Սա մի բան է, որը Նա չի պահանջում ուրիշ ոչ մի ուսմունքի համար։ Ի՞նչ պետք է սա մեզ ասի այն մասին, թե որքան հիմնարար և կարևոր է այս վարդապետությունը քրիստոնեական աշխարհայացքի համար։`