---
title:  Ուսանող, ով հասկանում է
date:  05/11/2020
---

Հիսուսն ու Նրա հետևորդներն ուղղվեցին դեպի Երուսաղեմ։ Ինչպես Հերովդեսն էր ժամանակին անհանգստացած Հովհաննես Մկրտչի պատճառով, այնպես էլ այժմ իշխանավորները, ներառյալ Հերովդեսը, անհանգստացած էին Հիսուսի պատճառով։ Հիսուսին հետևում էին մարդիկ, ովքեր ներկայացնում էին աղքատներին և այլ խոցելի խավերի, ովքեր հուսահատորեն փոփոխություն էին փափագում։

Ամեն ինչից վեր Հիսուսը ցանկանում էր հույս բերել աշխարհին, սակայն այժմ արդեն վստահ էր, որ իշխանության գլուխ կանգնածներն ամեն ինչ անելու էին այդ առաքելությունը տապալելու համար։ Նրանք չէին ցանկանում, որ Հիսուսը հաջողություն ունենա։

Ինչ վերաբերում է Հիսուսի ուսանողների նեղ շրջանակին, տասներկու աշակերտները կարծես փափագում էին լինել Հիսուսի կողքին։ Սակայն միևնույն ժամանակ նրանք ասես մոլորված կամ կույր լինեին։ Օրինակ, Մարկոս 8.31–33 համարներում Վարպետ-Ուսուցիչը մարտահրավեր է նետում Իր աշակերտներին տեսնել այն բաները, որոնք տեսնելը բարդ է նրանց համար։ Սա նշանակում է, որ շատ բաներում նրանք դեռ հոգևորապես կույր էին և չէին նկատում այն, ինչն իսկապես կարևոր էր (տե՛ս Մարկոս 8.37)։

Այս ամենը հիմք է հանդիսանում Հիսուսի հանդիպման համար նրա հետ, ով տեսնում է։

`Կարդացե՛ք Հիսուսի ու կույր մուրացկան Բարտիմեոսի բժշկության պատմությունը (տե՛ս Մարկոս 10.46–52): Ուշադրությո՛ւն դարձրեք այն մեծագույն ողորմությանը, որ Հիսուսը ցուցադրում է։ Այժմ խորհե՛ք այն մասին, թե ինչպես կույր մարդու՝ տեսնելու փափագն առաջնորդում է նրան հետևել Հիսուսին դեպի Երուսաղեմ տանող ճանապարհին։ Ըստ ձեզ՝ արդյո՞ք Մարկոսը փորձում է ներկայացնել Բարտիմեոսի և մյուս աշակերտների միջև հակադրությունը։ Ինչպե՞ս է այս պատմությունը լույս սփռում այն գաղափարի վրա, թե ձեզ համար ինչ է նշանակում արձագանքող լինել Վարպետ-Ուսուցչի կանչին։`

Բարտիմեոսը երազում էր տեսնել մանուկների խոպոպները և ցորենի բերքի գույնը։ Սակայն տեսնելը շատ ավելի խորն է, քան պարզապես դրա ֆիզիկական դրսևորումը։ Այլ խոսքերով, այս պատմությունը հոգևոր տեսողության մասին է։ Այն հասկանալու մասին է, ընկալելու, թե իրականում ով է Վարպետ-Ուսուցիչը։ Ֆիզիկական տեսողությունը մի բան է։ Այն կարևոր է, և Հիսուսը գիտի այդ մասին։ Սակայն Նա նաև գիտի, որ յուրաքանչյուր մարդու ամենախորը ցանկությունը նորոգված ու բարելավված կյանքն է։

`Կարդացե՛ք Եբրայեցիներին 5.12–14 համարները։ Ի՞նչ են դրանք մեզ սովորեցնում ճշմարիտ կրթության մասին։`