---
title:  Թաքնվելու փոխարեն
date:  01/11/2020
---

`Կարդացե՛ք Ծննդոց 3.1–11 համարները։ Ինչո՞ւ էր հարկավոր, որ Աստված Ադամին հարցնի՝ «Ո՞ւր ես»։`

Մեղանչման մասին տարածված պատմություններն արգելված պտուղը ներակայացնում են որպես խնձոր։ Սակայն աստվածաշնչյան տեքստն այլ բան է ասում։ Այն պարզապես «ծառի պտուղ» էր (Ծննդոց 3.3): Պտղի տեսակը կարևոր չէ։ Այս ծառից ուտելն արգելվում էր, որովհետև ծառն ինչ-որ բան էր նշանակում։ Այն ներկայացնում էր Աստծուն մի կողմ դնելու և «Ես կարող եմ լինել սեփական կյանքիս չափանիշը, կարող եմ ինքս Աստված լինել և Աստծո Խոսքի վրա իշխանություն ունեմ» հայտարարության գայթակղությունը։

Եվ բավականին հաստատուն կերպով, երբ «օձը» համոզեց Ադամին ու Եվային ուտել ծառի պտուղը, նրանց կյանքը դուրս եկավ բնականոն հունից։ Վերջում զգալով Աստծո մոտ լինելը՝ նրանք փորձեցին թաքնվել «պարտեզի ծառերի մեջ» (Ծննդոց 3.8):

Որքա՜ն տարօրինակ է, որ Աստված պետք է հարցներ Ադամին՝ «Ո՞ւր ես»։ Աստված անկասկած գիտեր, թե նա որտեղ է։ Միգուցե Տերը հարցը տվեց, որպեսզի օգնի Ադամին ու Եվային գիտակցել, թե ինչ են իրենք անում. նրանք թաքնվում էին իրենց արարքի պատճառով։ Այսինքն՝ Աստված օգնում էր նրանց գիտակցել իրենց քայլերի տխուր հետևանքները։

`Կարդացե՛ք Հռոմեացիներին 5.11–19 համարները, որտեղ Պողոսը շատ անգամներ ուղղակիորեն կապում է Ադամի՝ Եդեմի պարտեզում արածը նրա հետ, ինչ Հիսուսն արեց խաչի վրա։ Ի՞նչ պետք է սա մեզ ասի այն մասին, թե ինչպես Հիսուսը եկավ հետարկելու այն քայլը, որն Ադամն արեց։`

Մարդիկ կարող են պնդել, թե փրկության ծրագիրն Աստված մտահղացել է ի պատասխան Ադամի ու Եվայի արարքի։ Նրանք թաքնվում էին Աստծուց ամոթով և իրենց մեղքի զգացողությամբ, և Աստված քայլ արեց նրանց փրկելու։ Մեր կյանքում և մեր սեփական ճանապարհներում էլ մենք արել ենք միևնույն բանը, և Հիսուսը եկավ մեզ փրկելու։ Ուստի «Ո՞ւր ես» հարցը կարող է տրվել նաև մեզ։ Դա նշանակում է՝ ո՞ւր ես դու քո մեղքի ու հանցանքի մեջ, Հիսուսի հետ փոխհարաբերության մեջ և նրա մեջ, ինչ Նա արել է քեզ փրկելու համար։

`Ուրիշ ինչ էլ որ քրիստոնեական կրթությունը ներառելիս լինի, ինչո՞ւ պետք է այն ներառի, նույնիսկ շեշտադրի Աստծուց թաքնվելու մեր բնական վիճակի փաստը, հետո մատնացույց անի մեզ Հիսուսին որպես մեր լուծում։`