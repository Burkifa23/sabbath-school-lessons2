---
title:  Ավելի շատ դասեր Վարպետ-Ուսուցչից
date:  31/10/2020
---

### Այս շաբաթվա ուսումնասիրության համար կարդացե՛ք.
Ծննդոց 3.1–11, Հռոմեացիներին 5.11–19, Ծննդոց 28.10–17, Հովհաննես 1.1–14, Մատթեոս 15.21–28, Մարկոս 10.46–52:

> <p>Հիշելու համարը.<p>
> «Հիսուսը նրան ասաց. «Գնա՛, քո հավատը քեզ փրկեց»։ Եվ նրա տեսողությունն իսկույն վերականգնվեց, ու հետևեց Հիսուսին» (Մարկոս 10.52):

Մեզանից ո՞վ երբևէ չի ամաչել իր արարքների համար, ո՞վ չի արել բաներ, որոնք հիշելը ցավ է պատճառում, ո՞ւմ չի սարսափեցրել այն միտքը, որ ուրիշները կիմանան այդ մասին։ Ամենայն հավանականությամբ, սա վերաբերում է բոլորիս, այնպես չէ՞։

Ուրեմն պատկերացրե՛ք, թե ինչպես էին իրենց զգում Ադամն ու Եվան արգելված ծառի պտուղն ուտելուց հետո։ Կամ երբ Հակոբը խաբեց իր հորն ավագ եղբոր փոխարեն օրհնություն ստանալու համար, հետո փախավ եղբոր բարկության երեսից։ Ինչպե՞ս նա քնեց գիշերը։ Պատկերացրե՛ք՝ ինչ զգացողություն է լինել «հայտնապես» (Հովհաննես 8.4) շնության մեջ բռնված կին։ Դավիթը նույնպես անցել է այս զգացողության միջով, և 32-րդ սաղմոսը նրա դառն արտահայտությունը և խոստովանությունն է, թե ինչի էին նման այդ ապրումները։

Իհարկե, սա պատճառներից մեկն է, որ Ավետարանը համատիեզերական բնույթ է կրում, և Քրիստոսի մահը համայն մարդկության համար էր։ Ինչպիսին էլ լինեն մեր տարբերությունները, մի բան հաստատապես միավորում է բոլորիս՝ մեր ընդհանուր մեղավորությունը։

Ուստի ճշմարիտ քրիստոնեական կրթությունը պետք է լինի մեզ մեր բավականին տխուր վիճակի միակ լուծումը մատնացույց անելը։ Այս շաբաթ մենք կդիտարկենք մեր միակ լուծումը՝ մեր Վարպետ-Ուսուցչին։