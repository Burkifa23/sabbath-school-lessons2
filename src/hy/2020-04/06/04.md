---
title:  Ռաբբի Հիսուսը
date:  03/11/2020
---

Նոր Կտակարանի ոչ մի գրքի սկիզբ այնքան հայտնի չէ, որքան այս սկիզբը. «Սկզբում էր Բանը, և Բանն Աստծու մոտ էր, և Բանն Աստված էր» (Հովհաննես 1.1)։ Հովհաննեսի Ավետարանի 1-ին գլուխը շարունակելիս շուտով հանդիպում ենք անմոռանալի մի համարի. «Եվ Բանը մարմին դարձավ ու մեր մեջ բնակվեց, և տեսանք Նրա փառքը. փառք, որ Հորից ունի Միածինը՝ լի շնորհով ու ճշմարտությամբ» (Հովհաննես 1.14)։

`Կարդացե՛ք Հովհաննես 1.1–14 համարները։ Ի՞նչ են ասում այս տեքստերն այն մասին, թե ով էր Հիսուսը և ինչ էր անում այստեղ։ Ի՞նչ պետք է սա մեզ ասի Հիսուսի մասին որպես ուսուցչի մեծագույն օրինակ։`

Այն նույն Աստվածը, Ով խոսեց Ադամի ու Եվայի հետ պարտեզում և Հակոբի հետ ամայության մեջ, այժմ հայտնվում է որպես մարդ։ Նոր Կտակարանն ասում է, որ Աստված մարմնավորվեց Հիսուսի մեջ։ Հիսուսի միջոցով մենք կարող ենք տեղեկանալ Աստծո կամքի և Աստծո ճանապարհների մասին, որովհետև Հիսուսն Աստված էր։

Գլուխը շարունակվում է՝ պատմելով այն մասին, թե որքան անդիմադրելի քարոզիչ էր Հովհաննես Մկրտիչը, որ նույնիսկ Երուսաղեմի կրոնական առաջնորդներն էին կարծում, որ նա պիտի որ յուրահատուկ մարդ լիներ։ Սակայն նա պատրաստում էր իրենից մեծի ճանապարհը։ Զարմանալիորեն յուրահատուկ մի բան պետք է տեղի ունենար, և նա՝ Հովհաննես Մկրտիչը, նրա «կոշիկների կապերն արձակելու արժանի» չէր (Հովհաննես 1.27)։

Հաջորդ օրը նա տեսավ Հիսուսին և հայտարարեց, որ վերջինս «Աստծո Որդին» է։ Այս օրը, ինչպես նաև մեկ օր անց, նա Հիսուսին անվանեց «Աստծո Գառ»։

Հովհաննես Մկրտչի հետևորդներից երկուսը որոշում կայացրեցին հետևել Հիսուսին։ Երբ Հիսուսը նրանց հարցրեց, թե ինչ են որոնում, նրանք Նրան անվանեցին «Ռա՛բբի (որ նշանակում է «վարդապետ»)» (Հովհաննես 1.38)։

Հիսուսը ռաբբի է, ուսուցիչ, սակայն Նրա նման ուսուցիչ երբեք չի եղել, քանի որ Նա Աստված է։ Այլ խոսքերով, Աստված իջավ մարդկանց մոտ մարդու կերպարանքով, և այդ կերպարանքում Նա գործեց որպես ռաբբի, ուսուցիչ։ Զարմանալի չէ, որ Էլեն Ուայթը Հիսուսին անվանում է «մեծագույն Ուսուցիչը, որ աշխարհը երբևէ տեսել է»։ ժամանակների նշանները, 1886թ. հունիսի 10։ Ի վերջո, այս Ուսուցիչն Աստված էր։

`Հաշվի առնելով այն փաստը, թե ով էր Հիսուսը՝ ինչո՞ւ է խելամիտ Նրանից սովորել հոգևոր ճշմարտության ուսուցման լավագույն ճանապարհները։ Ի՞նչ կարող ենք սովորել Հիսուսից այն մասին, թե ինչո՞ւ է կարևոր ոչ միայն այն, թե ինչ ենք ասում, այլև այն, թե ինչ ենք անում։`