---
title:  Փախուստի մեջ
date:  02/11/2020
---

`Կարդացե՛ք Ծննդոց 28.10–17 համարները։ Ո՞րն է այս պատմության համատեքստը, և ի՞նչ է այն մեզ սովորեցնում Աստծո շնորհի մասին նրանց նկատմամբ, ովքեր, ինչ-որ իմաստով, փախչում են իրենց մեղքերից։`

Հակոբը, մորը լսելով, նենգ խաբեությունների մեջ ընկավ իր ընտանիքի մյուս անդամների հետ փոխհարաբերվելիս և այժմ վճարում էր դրա գինը։ Նրա եղբայրը սարսափելի սպառնալիքներ է տեղում նրա հասցեին, և նա դառնում է փախստական ու ճանապարհ ընկնում դեպի իր քեռու տուն՝ Խառան։ Ամեն ինչ անհաստատ ու վախեցնող է։

Մի օր Հակոբը քայլում է մինչև աղջամուղջ, մյուս օրը՝ մինչև մութն ընկնելը։ Նրա ողջ կյանքն անորոշություն է, իսկ նրա միակ տանիքը երկինքն է։ Մի քար դնելով գլխի տակ՝ նա քուն է մտնում։ Սակայն քնի դատարկ անգիտակցությունը շուտով ընդհատվում է։ Նա տեսնում է հանրահայտ երազը, որտեղ մի սանդուղք, սկիզբ առնելով երկրից, հասնում է մինչև երկինք։ Հրեշտակներն իջնում ու բարձրանում են այդ սանդուղքով։

Այնուհետև նա լսում է ձայն, որ ասում է. «Ես եմ Տերը՝ քո հայր Աբրահամի Աստվածը» (Ծննդոց 28.13)։ Ձայնը շարունակում է խոսել և կրկնում է այն բոլոր խոստումները, որոնք Հակոբը սովորել էր իր ընտանեկան կրթության ժամանակ։ Քո սերունդը շատ մեծ կլինի։ Նրանք օրհնություն կլինեն երկրի վրա ապրող բոլոր ընտանիքների համար։ «Ահա Ես քեզ հետ եմ,- շարունակում է ձայնը,- և ամեն տեղ, ուր էլ գնաս, Ես կպահպանեմ քեզ և … քեզ չեմ թողնի, մինչև որ չկատարեմ այն, ինչ որ ասել եմ քեզ» (Ծննդոց 28.15)։

Էլեն Ուայթը գրում է, թե ինչպես ավելի ուշ Պողոսը «տեսնում է Հակոբի երազի սանդուղքը, որը ներկայացնում է Քրիստոսին, Ով կապեց երկինքը՝ երկրի և մահկանացու մարդուն՝ անսահման Աստծո հետ։ Նրա հավատն ամրանում է, երբ նա մտաբերում է, թե ինչպես էին նահապետներն ու մարգարներն ապավինում այն Մեկին, Ով իր աջակիցն ու մխիթարությունն է, ում համար նա տալիս է իր կյանքը»։ Գործք առաքելոց, էջ 512։

Հակոբն արթնանում է և ինքն իրեն ասում. «Իրապես Տերն այստեղ է, և ես չգիտեի» (Ծննդոց 28.16)։ Այն, ինչ կատարվում է այստեղ, «ահավոր» է։ Նա երբեք այլևս չի մոռանա այս տեղը և դրան անուն է տալիս։ Եվ նա Աստծուն ամբողջ կյանքի հավատարմության խոստում է տալիս։

`Ի՞նչ կարող ենք սովորել այս պատմությունից այն մասին, թե ինչպես է Աստված Քրիստոսի միջոցով փորձում հասնել մեր սրտերին՝ չնայած մեր մեղքերին։ Եվ կրկին, ինչո՞ւ պետք է այս սկզբունքը լինի քրիստոնեական կրթության կենտրոնում։`