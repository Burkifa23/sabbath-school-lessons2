---
title:  Հետագա ուսումնասիրության համար
date:  06/11/2020
---

Կարդացե՛ք Էլեն Ուայթի Քայլեր դեպի Քրիստոս գրքի 71–82 էջերի «Աշակերտության քննությունը» գլուխը։

Էլեն Ուայթն ասում է մեզ (այլ բաների հետ մեկտեղ), որ երբ մենք իսկապես արձագանքում ենք Վարպետ-Ուսուցչի կանչին, ապա «փափագում ենք կրել Նրա պատկերը, ապրել Նրա շնչով, կատարել Նրա կամքը և Նրան հաճո լինել ամեն ինչում» (Քայլեր դեպի Քրիստոս, էջ 73)։ Նա ասում է, որ Հիսուս Քրիստոսի ընկերակցությամբ պարտականությունը «դառնում է հաճույք» (Քայլեր դեպի Քրիստոս, էջ 74)։ Այժմ Աստվածաշնչից կարդացե՛ք Մատթեոս 5–7-րդ գլուխները։ Այստեղ ներկայացված է Լեռան քարոզը՝ մեկը լավագույն ամփոփումներից այն բանի, ինչ Վարպետ-Ուսուցիչն ուզում էր, որ Իր ուսանողներն իմանային, և նաև այն թագավորության հիմնաքարի, որը Նա եկել էր հաստատելու։

**Հարցեր քննարկման համար**

`Ինչպես Աստված դիմեց Ադամին ու Եվային, ինչպես նաև Հակոբին, այնպես էլ Հիսուսը դիմում է մեզ։ Նա միավորվում է մեր ամենախորը փափագների հետ և արթնացնում մեզ (ինչպես Բարտիմեոսի դեպքում) վերադիտարկել, թե ով ենք մենք և ուր ենք գնում։ Այս լույսի ներքո խորհե՛ք այն մասին, թե ինչպես ենք մենք սովորեցնում Աստվածաշունչը մեր երեխաներին և միմյանց։ Ո՞րն է Աստվածաշունչն ուսուցանելու միջակ և համապարփակ ձևերի միջև տարբերությունը, որն իսկապես տարբերություն է գործում մարդկանց կյանքերում։`

`Այն հարցը, թե որտեղ եք դուք կյանքի ճանապարհին, արդյո՞ք խիստ անձնական է, թե՞ հնարավոր է, որ այդ հարցը ձեզ համար վստահելի մարդկանց հետ քննարկելն իրոք օգտակար լինի։ Ինչպե՞ս է եկեղեցու՝ «Քրիստոսի մարմինը» (Ա Կորնթացիներին 12.27) լինելու գաղափարը ենթադրում, որ մարդկանց հետ խոսելը կարող է լինել ճանապարհներից մեկը առնչվելու նրան, ինչ Քրիստոսն ուզում է, որ դուք իմանաք։`

`Հինգշաբթի օրվա դասից իմացանք, որ հենց որ Բարտիմեոսն սկսեց տեսնել, հենց որ ազատվեց ֆիզիկական (և հոգևոր) կուրությունից, հետևեց Հիսուսին դեպի Երուսաղեմ տանող ճանապարհին։ Այդ ճանապարհին նա ամեն օր լսում էր Վարպետ-Ուսուցչի իմաստությունները։ Այժմ մենք կարող ենք եզրակացնել, որ նա ցանկանում էր «կրել Հիսուսի պատկերը, կատարել Նրա կամքը»։ Ինչո՞ւ պետք է մարդու համար «հաճույք» լինի, ինչպես պնդում է Քայլեր դեպի Քրիստոս գիրքը, հետևել այնպիսի բարձր նշաձողի, որը Հիսուսը սահմանում է Լեռան քարոզի ժամանակ։`

`Խորհե՛ք հինգշաբթի օրվա դասի վերջում տրված հարցի շուրջ։ Ինչպե՞ս ենք սովորում բարին չարից տարբերել։ Ինչպե՞ս ենք սահմանում՝ ինչն է բարի, ինչը՝ չար։ Եվ այն փաստը, թե մենք ինչպես ենք վարվում այդ գիտելիքի հետ, ինչո՞ւ է բուն գիտելիքն ունենալուց ավելի կարևոր։`