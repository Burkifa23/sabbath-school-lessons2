---
title:  Աշխատանք և գերազանցություն
date:  08/12/2020
---

`Անցե՛ք Ելք 25.10–30.38 համարների վրայով։ Որքա՞ն մանրամասնորեն Աստված Մովսեսին հրահանգեց երկրպագության տաղավարը կառուցելիս։ Ի՞նչ է սա մեզ ասում Աստծո բնավորության մասին։`

Երբ Աստված հրահանգեց Մովսեսին վրան կառուցել «Իր համար», Մովսեսը կարող էր ասել. «Ոչ մի խնդիր չկա, Տե՛ր։ Եգիպտոսից փախչելուցս ի վեր արդեն քառասուն տարի է ես վրաններ եմ կանգնեցնում։ … Ինձ ընդամենը մեկ րոպե տուր»։ Այդ ժամանակների կիսաքոչվոր միդիանական մշակույթում ապրող ցանկացած տղամարդու համար վրան կանգնեցնելը շատ հեշտ բան էր։ Նա դա կարող էր անել աչքերը փակ, ինքնաբերաբար՝ միտքն ավելի կարևոր բաներով զբաղված։ Այն, ինչին Մովսեսը հաստատ չէր սպասում, մանրամասն նախագիծն էր (պարզագույն ճարտարապետական կառույցի համար), ինչպես նաև երկար «ինչպես պատրաստել» ցանկը, որը վերաբերում էր կահույքի յուրաքանչյուր կտորի, ինչպես նաև քահանայական հանդերձներին. մոտ 150 կետից բաղկացած հրահանգներ։ Մի պարզ սեղան պատրաստելու համար Մովսեսը պետք է հետևեր յոթը քայլից բաղկացած հավաքակցման գործընթացին (Ելք 25.23–30)։

Այն ուշադրությունը, որն Աստված հատկացնում էր Իր վրանի կառուցման (ինչպես նաև հետագա զոհաբերական արարողակարգերի) մանրամասներին, ի ցույց է դնում գերազանցության գերիշխող ոգին և ոչ այլ ինչ, քան գլուխգործոց ստեղծելու փափագը։ Օգտագործվող նյութերն ամենաբարձր որակի էին, նախագիծն անթերի էր, գործը պետք է ակնառու լիներ, լուրը հստակ էր. «Աստծո համար անփույթ աշխատանքն ընդունելի չէ»։

Այդուհանդերձ, թեև չափանիշը բարձր է, հենց Աստված Ինքն էր ապահովում ոչ միայն խթանը, այլև մարդկային ուժը՝ դրված չափանիշին հասնելու համար: Ելք 31.1–6, 35.30–36.1 համարներում մենք կարդում ենք, որ Աստված Ինքը մարդկանց տվեց անհրաժեշտ հմտությունները։ Այս մարդիկ լցվեցին «Աստծո Հոգով», որը նրանց բոլոր տեսակի արհեստների կարողություն և գիտություն տվեց, ուստի տաղավարի և դրա կահույքի պատրաստումը կատարվեց այնպես, ինչպես որ «պատվիրել էր Տերը» (Ելք 36.1): Ավելին, այդ երկու վարպետ նախագծողներն օժտվեցին նաև սովորեցնելու կարողությամբ (Ելք 35.34), որպեսզի նրանց գիտելիքն ու հմտությունը շարունակեր մնալ Իսրայելի համայնքում։ Թեև այս երկու անհատներն առանձնացվում են պատմության մեջ որպես Աստծո կողմից ընտրված առաջնորդներ, մյուս մարդիկ ևս ստացան նույնանման պարգևներ և միացան գործին (Ելք 36.2):

Այսպիսով, ընկած և մեղավոր մարդ լինելը դեռևս պատճառ չէ, որ մենք մեզ տրված առաջադրանքներին վերաբերվենք ոչ լիարժեք նվիրումով։ Աստված մեզանից ակնկալում է, որ միշտ ամեն ինչ անենք լավագույն կերպով՝ ներդնելով մեր տաղանդները, ջանքերը, ժամանակը և կրթությունը մեծ և բարի գործերի մեջ։