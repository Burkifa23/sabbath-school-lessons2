---
title:  Աշխատանքի բազում տեսանկյունները
date:  06/12/2020
---

`«Գիտեմ, որ մարդկանց համար ուրախ լինելուց և կյանքի ընթացքում բարիք անելուց ավելի լավ բան չկա։ Նաև որ Աստծու պարգևն է, որ ամեն մարդ ուտում-խմում է և վայելում իր ամբողջ աշխատանքը» (Ժողովող 3.12, 13):`

Կարիքը մեզ ստիպում է աշխատել, որպեսզի սեղանին դնելու ուտելիք ունենանք, վճարենք կոմունալ ծախսերը և մի փոքր խնայենք սև օրերի համար։ Շատ հաճախ աշխատանքը կորցնելը շատ ավելի վատ է, քան վատ աշխատանքային իրավիճակի հետ հաշտվելը։

Աշխատանքը մարդուն արժեքավորության զգացողություն է հաղորդում։ Հաճախ «Ի՞նչ եք անում» կամ «Ո՞վ եք դուք» հարցերին պատասխանում ենք, թե ինչ աշխատանքով ենք զբաղվում։ Թոշակի անցած շատ մարդիկ շարունակում են կես դրույքով աշխատել այնքան ժամանակ, որքան իրենց ֆիզիկական ուժերը թույլ են տալիս՝ լինի այդ աշխատանքը վճարովի թե կամավոր։ Աշխատանքն առավոտյան արթնանալու առիթ է։ Դեռահասին ապահովեք աշխատանքով, և մեկ հանցագործ պակաս կլինի։

`Կարդացե՛ք Ծննդոց 3.19 համարը։ Ո՞րն է ենթատեքստն այստեղ, և ի՞նչ է այն ասում մեզ աշխատանքի ևս մեկ տեսանկյան մասին, առնվազն որոշ մարդկանց համար։`

Մեղքից առաջ տրված աշխատանքը մեղքից հետո հանկարծ փոխվում է։ Այստեղ ներկայացվում է աշխատանքի մեկ այլ տեսանկյուն։ Որոշ մարդկանց համար աշխատանքը նշանակում է ամենօրյա դառը տանջանք, որի վերջը մահն է։ Նրանք անում են այնպիսի աշխատանք, որն ատում են՝ հույս փայփայելով արագ թոշակի անցնել, այն դեպքում, երբ դեռ առողջ են և ուժերով լի։ Մեկ այլ խմբի համար աշխատանքը կարող է գերիշխել մարդու կյանքի վրա, դառնալ նրա գոյության կենտրոնը, նույնիսկ մարդու անձնական ինքնության աղբյուրը։ Զրկվելով իրենց աշխատանքից՝ նման մարդիկ ընկճված ու մոլորված են, չգիտեն ինչ անել կամ ինչ սկսել։ Իսկ թոշակի անցնելով՝ նրանք կարող են ֆիզիկապես և հոգեբանորեն թուլանալ, նույնիսկ վաղաժամ մահանալ։

Քրիստոնյաները պետք է սովորեն, թե ինչպես աշխատել Աստծո կամքի համաձայն։ Աշխատանքն ավելին է, քան պարզապես տնտեսական կարիք։ Մարդը ավելին է, քան պարզապես աշխատող լինելը: Եթե ճիշտ կերպով ընկալվի, մարդու կյանքը ծառայության ուղի է, Տիրոջ հետ իր հարաբերությունների արտահայտումը։ Ուսուցչի առաջադրանքի մի մասն էլ այն է, որ ուսանողներին օգնի գտնել այն գործը, որում նրանց հմտություններն ու աստվածատուր հետաքրքրությունները կխաչվեն աշխարհի կարիքների հետ։

`Ի՞նչ եք դուք անում։ Այսինքն, ի՞նչ եք անում ձեր կյանքում և ինչպե՞ս կարող եք ավելի շատ փառաբանել Տիրոջը՝ այդ անելով։`