---
title:  Աշխատանք և հոգևորություն
date:  09/12/2020
---

«Եթե Հոգով ենք ապրում, Հոգով էլ վարվենք» (Գաղատացիներին 5.25): Մարդու աշխատանքն ու հոգևորությունն անբաժան են։ Քրիստոնեությունը հանդերձ չէ, որը մարդ կարող է հագնել կամ հանել՝ կախված նրա տրամադրության փոփոխությունից կամ կյանքի այս կամ այն էտապից։ Քրիստոնեությունը նոր էություն է կերտում, որն իրեն բացահայտում է կյանքի բոլոր ոլորտներում՝ ներառյալ աշխատանքը։

`Կարդացե՛ք Գաղատացիներին 5.22–26 համարները։ Պողոսի թվարկած ո՞ր պարգևներն են նկարագրում նաև ձեզ և ձեր աշխատանքը։`

Նոր Կտակարանի բառերի բացատրական բառարանը «հոգևոր» անձնավորություն բառակապակցությունը նկարագրում է որպես «մեկը, ով Հոգու պտուղն ի ցույց է դնում իրեն հատուկ կերպով»։ Սրանից կարող ենք եզրակացնել, որ Քրիստոսի հետ ունեցած մեր կապի շնորհիվ մենք՝ մարդիկս, կգործենք որպես հավատացյալներ մեր կյանքի բոլոր տեսանկյուններում։

Ֆլորիդայի հիվանդանոցում պառկած էր մահամերձ հիվանդը, իսկ նրա մտերիմ ընկերն անքուն նստած էր նրա անկողնու կողքին։ Բուժքույրերը ներս ու դուրս էին անում սենյակում՝ հոգալով հիվանդի կարիքները։ Փորձելով պահել խոսակցությունը՝ ընկերը հարցնում էր բուժքույրերին, թե որտեղ էին նրանք ստացել իրենց կրթությունը։ Շատերը պատասխանել էին, որ կրթություն ստացել են Ֆլորիդայի հիվանդանոցին կից քոլեջում։

Դա մեծ տպավորություն գործեց ընկերոջ վրա։ Հետագայում նա մի քանի անգամ այցելեց այդ քոլեջ՝ տեսնելու, թե ինչպիսին է այն։ Ինչո՞ւ։ Որովհետև նա մարդկանց պատմել էր, որ այդ դպրոցում կրթություն ստացած բուժքույրերն իր մահամերձ ընկերոջ մասին ավելի մեծ սիրով էին հոգ տանում, քան այն բուժքույրերը, ովքեր այլ ուսումնական հաստատություններում էին կրթություն ստացել։ Այսպիսով, նա կարողացել էր մեծ տարբերություն տեսնել իր մահացող ընկերոջ նկատմամբ ցուցաբերած այդ և մյուս բուժքույրերի վերաբերմունքի մեջ։

Նա շատ հարցեր տվեց այդ քոլեջի և դրա առաքելության վերաբերյալ, իսկ վերջում 100.000 դոլար նվիրաբերեց քոլեջին, որպեսզի ավելի շատ բուժքույրեր կրթեն՝ նման նրանց, ում նա տեսել էր իր հիվանդ ընկերոջ մասին հոգ տանելիս։ Այո՛, հոգևորությունը կենսակերպ է։

`Ինչպե՞ս եք ցուցաբերում ձեր հոգևորությունը ձեր կյանքի առօրյա գործերում։ Ըստ ձեզ՝ ինչպիսի՞ տպավորություն եք թողնում (որովհետև, այսպես թե այնպես, դուք տպավորություն թողնում եք)։`