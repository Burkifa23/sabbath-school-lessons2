---
title:  Քրիստոնյան եվ աշխատանքը
date:  05/12/2020
---

### Այս շաբաթվա ուսումնասիրության համար կարդացե՛ք.
Ծննդոց 3.19, Բ Օրենք16.15, Ելք 25.10–30.38, Գաղատացիներին 5.22–26, Ժողովող 9.10, Ա Կորնթացիներին 10.31:

> <p>Հիշելու համարը.<p>
> «Ուրեմն, իմ սիրելի՛ եղբայրներ, եղե՛ք հաստատուն և անսասան, Տիրոջ գործի մեջ ամեն ժամ ավելի՛ առաջ գնացեք, իմացե՛ք, որ Տիրոջով ձեր աշխատանքը զուր չէ» (Ա Կորնթացիներին 15.58):

Աշխատանքն Աստծո մտահղացումն է։ Կատարյալ աշխարհում, երբ դեռ մեղք չկար, Աստված Ադամին ու Եվային տվեց պարտեզը խնամելու առաջադրանքը (Ծննդոց 2.15): Ինչպես իրենց Արարիչը, Ում պատկերով նրանք արարվել էին, Ադամն ու Եվան պետք է ներգրավվեին ստեղծարար աշխատանքի և սիրով լի ծառայության մեջ։ Սա նշանակում է, որ նույնիսկ մեղքով, մահվամբ և տառապանքով դեռևս չապականված աշխարհում մարդկությունը պետք է աշխատեր։

Այս «միջանկյալ ժամանակահատվածում (կատարյալ աշխարհից հետո և խոստացվածից առաջ) մենք կանչված ենք աշխատանքը դիտել որպես Աստծո օրհնություններից մեկը։ Հրեաներն իրենց բոլոր երեխաներին որևէ արհեստ էին սովորեցնում։ Նրանք ասում էին, որ այն հայրը, ով իր որդուն արհեստ չի սովորեցնում, հանցագործ է մեծացնում։ Իսկ մինչ այդ, Հիսուսը՝ Աստծո Որդին, շատ տարիներ անցկացրեց՝ կատարելով Իր Հոր կամքն ազնիվ աշխատանքում որպես հմուտ արհեստավոր՝ միգուցե Նազարեթի բնակիչներին ապահովելով անհրաժեշտ կահույքով և գյուղատնտեսական սարքավորումներով (Մարկոս 6.3): Այս ամենը կազմում էր Նրան գալիք ծառայությանը նախապատրաստելու ծրագրի մի մասը։ Պողոս առաքյալը նույնքան եռանդով շարունակում էր կատարել Աստծո գործը, երբ տարիուկես աշխատեց Ակյուղասի և Պրիսկիղայի կողքին որպես վրանագործ, որքան եռանդուն կերպով նա շաբաթ օրերը քարոզում էր ժողովարանում (Գործք առաքելոց 18.1–4, Բ Թեսաղոնիկեցիներին 3.8–12): Այս շաբաթ մենք կուսումնասիրենք աշխատանքի հարցն ու դրա դերը քրիստոնեական կրթության մեջ։