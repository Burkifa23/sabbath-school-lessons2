---
title:  Աշխատանք և տնտեսվարություն
date:  10/12/2020
---

«Ամեն ինչ, որ ձեռքդ գտնի անելու համար, ամբողջ ուժովդ արա՛» (Ժողովող 9.10): Երբևէ ապրած ամենաիմաստուն մարդը կիրառում է կյանքի յուրաքանչյուր ոլորտում տնտեսվարությանը վերաբերող այս խրատի խոսքերը։

Երբ մարդկանց խնդրում են մեկնաբանել, թե ինչ է նշանակում քրիստոնեական տնտեսվարությունը, շատերը սահմանափակվում են քրիստոնյաների ֆինանսական պատասխանատվությամբ։ Թեև փողը հաստատապես տնտեսվարության կարևոր տեսանկյուն է, սակայն տնտեսվարության գաղափարը բացառապես փողով սահմանափակելը շատ նեղ է։ Կազմակերպչական տեսության մեջ տնտեսվարությունը վերաբերում է բոլոր հասանելի ռեսուրսների պատշաճորեն զարգացման և օգտագործման՝ ղեկավարի պատասխանատվությանը։

Որո՞նք են եկեղեցում հասանելի այն ռեսուրսները, որոնցով Աստված օրհնել է մեզ։ Պետրոսը հստակ կերպով նշում է, որ յուրաքանչյուր մարդ ունի Արարչից տրված պարգևներ, և այսպիսի քրիստոնյաներին նա դիմում է որպես «սուրբ քահանայություն» (Ա Պետրոս 2.5), որոնք Աստծո առաջ պատասխանատու են իրենց աստվածատուր բոլոր պարգևների (ժամանակի, եռանդի, տաղանդի և այլն ) տնտեսվարության համար։

`Կարդացե՛ք Ժողովող 9.10 և Ա Կորնթացիներին 10.31 համարները։ Ի՞նչ լուր կա այս տեքստերում մեզ համար այն մասին, թե ինչպես մենք պետք է աշխատենք և ինչպես պետք է մարդկանց սովորեցնենք աշխատել։`

Այսօրվա կյանքի ամենատարածված ծուղակներից մեկը կյանքի տարբեր տեսանկյունները տարանջատելու միտումն է։ Մարդիկ իրենց կյանքը տարանջատում են աշխատանքային, ընտանեկան, հոգևոր և նույնիսկ հանգստի բաժինների։ Կյանքի այս ոլորտները տարանջատելու միտումն այնպես, որ դրանց միջև չի մնում որևէ հատման կետ, կամ դրանք շատ քիչ են լինում, ցանկալի է որոշակի դեպքերում միայն։ Օրինակ, լավ չէ աշխատանքային պատասխանատվությունները բերել տուն, որպեսզի դրանք չխանգարեն ընտանեկան պատասխանատվություններին։ Ոչ էլ պետք է մեր հանգստի ժամանակը կրճատի Աստծո հետ անցկացվելիք մեր ժամանակը։

Այսուհանդերձ, նման սահմանափակումը չպետք է կիրառվի այն դերի վրա, որը մեր հոգևոր կյանքը պետք է խաղա մեր ողջ գոյության մեջ։ Քրիստոնյայի գործն աճում է Աստծո հետ ընկերակցությունից ու համագործակցությունից։ Աշխատանքն այն ճանապարհներից մեկն է, որով մենք կարող ենք զգալ Աստծո ներկայությունը։ Տարանջատել մեր հոգևոր կյանքը, սահմանափակել Աստծուն միայն մեկ օրով, մեկ ժամով կամ կյանքի ընդամենը մեկ ոլորտով, նշանակում է մերժել Աստծո ներկայությունը մնացած ոլորտներում։

`Երկու հարց. առաջինը՝ հարցրե՛ք ինքներդ ձեզ, թե արդյոք տարանջատո՞ւմ եք ձեր հոգևոր կյանքը։ Երկրորդ՝ եթե տարանջատում եք, ապա ինչպե՞ս կարող եք սովորել թույլ տալ, որ հոգևորությունը թագավորի ձեր կյանքի բոլոր ոլորտներում։`