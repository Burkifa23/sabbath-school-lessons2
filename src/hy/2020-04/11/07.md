---
title:  Հետագա ուսումնասիրության համար
date:  11/12/2020
---

Կարդացե՛ք Ծննդոց 3-րդ գլուխը, Ժողովող 2.18–23, Եփեսացիներին 6.5–8 համարները, Էլեն Ուայթի Նահապետներ և մարգարներ գրքի 52–62 էջերի «Գայթակղությունն ու մեղքը» գլուխը։

Աշխատանք. անե՞ծք, թե՞ օրհնություն։ Թվում է, թե այն եկել է որպես մեղքի արդյունքում մարդու ստացած անեծքի մաս (Ծննդոց 3.17): Սակայն տեքստն ուշադիր կարդալիս պարզ է դառնում, որ անիծվում է հողը, ոչ թե աշխատանքը։ Էլեն Ուայթն ասում է, որ Աստված նախատեսել էր, որ այս հանձնարարությունը գործի որպես օրհնություն. «Աշխատանքի և հոգածության կյանքը, որն այսուհետ պետք է լիներ մարդու ճակատագիրը, սահմանվել էր սիրով։ Սա կարգապահություն էր, որն անհրաժեշտ դարձավ մարդու մեղքի արդյունքում, որպեսզի վերահսկի հաճույքներին և ախորժակին տրվելը և ձևավորի ինքնավերահսկման սովորույթ։ Այն մեղքի քայքայումից և կործանումից մարդու վերականգնման՝ Աստծո մեծ ծրագրի մի մասն էր»։ Նահապետներ և մարգարներ, էջ 60։ Սակայն միգուցե մենք այն անեծք ենք դարձրել միապաղաղության, չափից շատ աշխատելու կամ դրա դերը մեր կյանքում գերագնահատելու հետևանքով։ Ինչ իրավիճակում էլ լինենք, պետք է սովորենք աշխատանքին տալ իր պատշաճ տեղը։ Եվ քրիստոնեական կրթությունը պետք է օգնի սովորեցնել մարդկանց աշխատանքի արժեքը, սակայն միևնույն ժամանակ այն կուռք չդարձնել։

**Հարցեր քննարկման համար**

`Կարդացե՛ք Ժողովող 2.18–24 համարները։ Ինչպե՞ս կարող է Սողոմոնն աշխատանքը համարել և՛ անեծք, և՛ օրհնություն Աստվածաշնչի միևնույն բաժնում։ Ինչպիսի՞ հուշումներ են տրված տեքստում այն մասին, թե ինչը կարող է տարբերություն առաջացնել այն փաստի մեջ, թե ինչպես ենք մենք մոտենում մեր աշխատանքին։`

`Աշխատանքի միջոցով է, որ մենք հոգ ենք տանում (կերակրում ենք) մեր ընտանիքի մասին։ Ինչպե՞ս կարող ենք աշխատանքի նկատմամբ դրական վերաբերմունքը փոխանցել մեր ընտանիքին։`

`Գերազանց աշխատանք կատարելու և մոլի աշխատասեր լինելու միջև սահմանագիծը երբեմն շատ աննկատ է։ Ինչպե՞ս կարող ենք զերծ մնալ այդ սահմանագիծը հատելուց։ Տե՛ս Ժողովող 2.23։`

`Պողոսը շատ հստակ կերպով նշում է. «Հիրավի երբ ձեզ մոտ էինք, այս էինք պատվիրում ձեզ, որ եթե մեկը չի ուզում աշխատել, թող ոչ էլ ուտի» (Բ Թեսաղոնիկեցիներին 3.10): Այս սկզբունքը, իհարկե, մեծ իմաստ է պարունակում իր մեջ։ Բերե՛ք այնպիսի օրինակներ, որտեղ այն կիրառելի չի լինի։ Այլ խոսքերով, ինչո՞ւ մենք պետք է հավաստիանանք, որ այն չենք դարձրել զրահապատ կանոն, որը չի կարելի երբեք խախտել։`