---
title:  Այն ժամանակ մենք կիմանանք
date:  22/12/2020
---

`«Երկինքը դպրոց է. դրա ուսուցման առարկան տիեզերքն է, ուսուցիչը՝ Անսահմանը։ Այս դպրոցի մի մասնաճյուղ հաստատվեց Եդեմի պարտեզում, և երբ որ փրկագնման ծրագիրն իր ավարտին հասնի, Եդեմի դպրոցում կրթական գործընթացը կվերսկսվի»։ Էլեն Ուայթ, Դաստիարակություն, էջ 301։`

Եթե դուք նման եք մարդկանց մեծամասնությանը, ապա մի շարք հարցեր ունեք մեղքի, տառապանքի, հիվանդության, մահվան մասին, այն մասին, թե ինչու են պատահում այս կամ այն բաները։

Մենք ունենք հարցեր նաև բնության և դրա բոլոր առեղծվածների մասին։ Թեև գիտությունն անհավանական առաջընթաց է գրանցել՝ օգնելու մեզ ավելի լավ հասկանալ աշխարհի և տիեզերքի առեղծվածները, դեռևս այնքա՜ն շատ բան է մնում մեր ընկալունակության սահմաններից դուրս։

Կյանքի պարզագույն ձևերից մինչև մեր գլխավերևում տարածվող երկինքը, ենթաատոմային մասնիկների շարժումից մինչև տիեզերքով մեկ սփռված պտտվող գալակտիկաները մենք բախվում ենք իրողությունների հետ, որոնք անհամեմատ ավելի մեծ և խորն են, քան մեր միտքը կարող է հիմա ընկալել, հատկապես հաշվի առնելով այն կարճ ժամանակահատվածը, որը մեզ տրվել է այստեղ և հիմա՝ ինքնուրույն այս բաները սովորելու համար։

Մյուս կողմից, երբ սովորելու համար մեզ տրված է մի ամբողջ հավիտենություն, սա կասկած չի թողնում այն մասին, որ մեր առջև բացվելու են շատ առեղծվածներ։

**Ի՞նչ են մեզ ասում հետևյալ տեքստերն այն մասին, թե ինչ ենք մենք սովորելու, երբ մեղքի, տառապանքի և մահվան այս տխրահռչակ էպիզոդը վերջապես ավարտվի։**

`Ա Կորնթացիներին 13.12`

`Ա Կորնթացիներին 4.5`

Հնչել է խոստում, որ մեզ կտրվի ընկալում այն բաների, որոնք ներկայումս թաքնված են մեր հասկացողությունից։ Ինչպիսի՜ հիասքանչ հույս է նաև այն, որ երբ մենք իսկապես տեսնենք և հասկանանք այն ամենը, ինչ այժմ այնքան բարդ է թվում, մեր միակ բնական արձագանքը կլինի Աստծուն փառաբանելը։ Այժմ մեզ համար միակ բանալին մեր հավատին ամուր կառչելն է, Աստծո խոստումներին վստահելը, մեր ունեցած լույսին համապատասխան ապրելը և մինչև վերջ համբերելը։ Եվ բարի լուրն այն է, որ մենք ամեն բան կարող ենք մեզ զորացնող Քրիստոսով (տե՛ս Փիլիպպեցիներին 4.13):

`Ի՞նչ հարց կա, որը ծանրացել է ձեր սրտի վրա։ Ո՞ր բաներն են այժմ շատ անհասկանալի թվում։ Ինչպե՞ս կարող է ձեր ըմբռնած հարցերում Աստծուն ապավինել սովորելն օգնել ձեզ վստահել Նրան այն հարցերում, որոնք դեռևս չեք հասկանում։`