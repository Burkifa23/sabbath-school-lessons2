---
title:  Մահացածների ճակատագիրը
date:  20/12/2020
---

1600-ական թվականներին ֆրանսիացի գրող Բլեզ Պասկալը մտորում էր մարդկության վիճակի մասին։ Մեկ բան նրա համար պարզից էլ պարզ էր. կարևոր չէ, թե որքան է ապրում մարդը (նրա ժամանակներում մարդիկ երկար չէին ապրում), և կարևոր չէ, թե որքան լավն է եղել այդ մարդու կյանքը (նրա ժամանակներում նաև քչերը կարող էին լավ կյանքով պարծենալ), վաղ թե ուշ այդ մարդը մահանալու էր։

Ավելին, այն, ինչ գալու էր մահվանից հետո, լինելու էր երկար, անվերջանալիորեն երկար, քան այս երկրի վրա մահվանը նախորդած կյանքի կարճ ժամանակահատվածը։ Ուստի, ըստ Պասկալի՝ ամենատրամաբանական բանը, որ մարդը կարող էր կամ պետք է բացահայտեր, այն էր, թե ինչ է սպասվում մարդուն մահից հետո, և նա զարմանքից քար էր կտրում՝ տեսնելով, թե ինչպես էին մարդիկ անհանգստանում «պաշտոնի կորստի կամ իրենց պատվին հասցված երևակայական վիրավորանքի պատճառով» և ոչ մի ուշադրություն չէին դարձնում այն հարցին, թե ինչ է պատահելու, երբ իրենք մահանան։

Պասկալն իրավացի էր։ Եվ այդ է պատճառը, որ Աստվածաշունչը շատ ժամանակ է տրամադրում պատմելու այն խոստման մասին, որն սպասվում է այն մարդկանց, ովքեր փրկություն են գտել Հիսուսի մեջ, այն խոստման մասին, թե ինչ է նրանց սպասվում ապագայում։

`Կարդացե՛ք հետևյալ տեքստերը։ Ի՞նչ հույս է տրվում մեզ այստեղ։ Հովհաննես 6.54, Հովհաննես 3.16, Ա Հովհաննես 5.13, Ա Տիմոթեոսին 1.16, Հովհաննես 4.14, Հովհաննես 6.40, Հուդա 1.21, Տիտոսին 3.7։`

Հավիտենական կյանքն այնքա՜ն մեծ իմաստ ունի խաչի համատեքստում. խաչի համատեքստում հավիտենական կյանքից բացի ուրիշ ոչինչ իմաստ չունի։ Որպեսզի տիեզերքի Արարիչը, Ով «ստեղծեց դարերը» (Եբրայեցիներին 1.2), Նա, Ում միջոցով մենք «ապրում, շարժվում» ենք «և կանք» (Գործք առաքելոց 17.28), որպեսզի Նա՝ Աստված, մարմնավորվեր մարդու մարմնի մեջ և մահանար այդ մարմնում… ինչի՞ համար։ Որպեսզի մենք ի վերջո փտե՞նք ինչպես մեքենայի տակ ընկած կենդանի։

Ահա թե ինչու է Նոր Կտակարանը ներկայանում հավիտենական կյանքի խոստումներով, քանի որ միայն հավիտենությունն է երաշխավորում վերականգնում։ Միլիոնավոր, նույնիսկ միլիարդավոր տարիները կարող են չունենալ բավականաչափ լավ պահեր, որպեսզի փոխհատուցեն ողջ չարիքը։ Միայն հավիտենությունը կարող է հավասարակշռել ամեն բան, և դեռ ավելին, քանի որ անսահմանն ավելի մեծ է, քան սահմանափակը, և այնքա՜ն անսահման է։

Պասկալը ճիշտ էր. մեր ժամանակն այստեղ այնքա՜ն սահմանափակ է նրա համեմատ, ինչ գալու է։ Որքա՜ն մեծ անխելքություն կլինի չնախապատրաստվել այն հավիտենությանը, որը մեզ սպասվում է։

`Ի՞նչ եք ասում այն մարդկանց, ովքեր կատարյալ անտարբերություն են ցուցաբերում այն փաստին, թե ինչ է պատահում մահից հետո։ Ինչպե՞ս կարող եք օգնել այդ մարդուն տեսնել, թե իրականում որքան անտրամաբանական է նման դիրքորոշումը։`