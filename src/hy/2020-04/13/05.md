---
title:  Ապագայի դպրոցը
date:  23/12/2020
---

`«Որովհետև մեր այժմյան թեթև նեղությունը գերազանց հավիտենական փառք է պատրաստում մեզ համար, քանի որ այս տեսանելի բաներին չենք նայում, այլ անտեսանելիներին, որովհետև տեսանելի բաները ժամանակավոր են, իսկ անտեսանելիները՝ հավիտենական» (Բ Կորնթացիներին 4.17–18)։ Ի՞նչ հույս են տալիս մեզ այս տեքստերը։ Որո՞նք կարող են լինել այդ անտեսնելի բաներից մի քանիսը, որոնց մենք սպասում ենք, որոնց խոստումն ստացել ենք Հիսուսի միջոցով։ Տե՛ս նաև Հայտնություն 21.1, 2, Հայտնություն 2.7, Հայտնություն 7.14–17։`

Որքան էլ որ իրական լինեն Հիսուսով մեզ տրված խոստումները, որքան էլ շատ լինեն պատճառները, թե ինչու մենք պետք է հավատանք դրանց, փաստն այն է, որ Աստվածաշունչը մեզ տալիս է ընդամենն ակնարկներ և նշույլներ այն մասին, թե ինչ է մեզ սպասվում։ Մի բան, որում կարող ենք վստահ լինել, այն է, որ այն, ինչ մեզ սպասվում է, հիասքանչ իրականություն է լինելու, քանի որ այդ նոր գոյությունը զերծ է լինելու մեղքի կործանիչ ազդեցությունից։

Մեր ողջ ցավը, տառապանքը, այն բոլոր բաները, ինչի դեմ մենք պայքարում ենք այս աշխարհում, գալիս է մեղքից ու մեղքի հետևանքից։ Քրիստոսը եկավ, որպեսզի ի չիք դարձնի այդ ամենը, և Նա կվերականգնի երկիրն այն նախնական վիճակին, ինչպիսին Աստված նախատեսել էր, որ այն լիներ, նախքան մեղքը կներխուժեր իր ապականիչ ազդեցությամբ։ Իրականում, այն ավելի լավը կլինի, քանի որ այդ ողջ փառքի մեջ մենք հավիտենապես կտեսնենք Հիսուսի ձեռքերի և ոտքերի սպիները՝ մեր փրկագնման գինը։

«Այնտեղ, երբ մեր տեսողությունը մթագնող շղարշը հեռացվի, և մեր աչքերը տեսնեն այն գեղեցիկ աշխարհը, որի մասին միայն աղոտ պատկերացումներ ունենք, երբ տեսնենք երկնքի փառքը, որը մեզ այդքան հեռու է թվում այժմ, երբ մեղքի թույնը հեռացվի, և ողջ երկինքը հայտնվի «մեր Տեր Աստծո գեղեցկության մեջ», ինչպիսի՜ մեծ ոլորտ կբացվի մեր ուսումնասիրության համար»։ Այնտեղ գիտություն ուսումնասիրող մարդիկ կկարդան արարչագործության մասին պատմող արձանագրությունները և չեն նկատի չարի օրենքի մասին ոչ մի հիշեցում։ Նրանք կլսեն բնության ձայներից հյուսված երաժշտությունը և չեն նկատի լացի ոչ մի նոտա, վշտի ոչ մի կիսերանգ։ Արարված ամեն ինչում նրանք կտեսնեն միայն մեկ ձեռագիր. անծայրածիր տիեզերքում տեսեք «գրված Աստծո անունը», և ո՛չ երկրի վրա, ո՛չ ծովի մեջ, ո՛չ երկնքում չի մնա չարի ոչ մի հետք»։ Էլեն Ուայթ, Դաստիարակություն, էջ 303։

`Փորձե՛ք պատկերացնել, թե ինչպիսին կլինի հավիտենապես ապրելն ամբողջովին նոր աշխարհում, որտեղ չկա այն ամենը, ինչն այս աշխարհում կյանքն այդքան դժվար է դարձնում։ Ըստ ձեր պատկերացման՝ ինչպիսի՞ն կլինի այդ կյանքը։ Հատկապես ի՞նչ եք ակնկալում տեսնել այնտեղ։`