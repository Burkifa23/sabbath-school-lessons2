---
title:  Հետագա ուսումնասիրության համար
date:  25/12/2020
---

Կարդացե՛ք Էլեն Ուայթի Դաստիարակություն գրքի 301–309 էջերի «Ապագայի դպրոցը» և Մեծ պայքար գրքի 662–678 էջերի «Պայքարն ավարտված է» գլուխները։

«Առյուծը, որից մենք հիմա այնքան վախենում ու սարսափում ենք, Նոր Երկրում կպառկի գառան կողքին, և առհասարակ այնտեղ ամեն ինչ խաղաղ ու ներդաշնակ կլինի։ Նոր Երկրի ծառերը կլինեն բարձր ու սաղարթախիտ և ոչ մի արատ չեն ունենա։ ...

Այն ամենը, ինչ գեղեցիկ է մեր երկրային տանը, թող որ մեզ հիշեցնի բյուրեղյա գետի և կանաչ դաշտերի, ճոճվող ծառերի և կենդանի աղբյուրների, փայլատակող քաղաքի և սպիտակ հանդերձներ հագած երգիչների, մեր երկնային տան մասին, այն գեղեցիկ աշխարհի, որը չի կարող նկարել ոչ մի նկարիչ, և չի կարող նկարագրել ոչ մահկանացու լեզու։ Թող ձեր երևակայությունը պատկերացնի փրկվածների տունը և հիշի, որ այն ավելի փառահեղ է լինելու, քան մարդու ամենապայծառ երևակայությունը կարող է պատկերացնել»։ Էլեն Ուայթ, Երկինք, էջ 133, 134։

«Մտավախությունը, որ ապագա ժառանգությունը չափից ավելի նյութական կթվա, շատերին մղել է հոգևոր մեկնաբանություն տալու հենց այն ճշմարտություններին, որոնք դրդում են մեզ դիտելու այն որպես մեր տունը: Քրիստոսն Իր աշակերտներին հավաստիացրել է, որ գնում է նրանց համար ապարանքներ պատրաստելու Հոր տանը: Նրանք, ովքեր ընդունում են Աստծո խոսքի ուսմունքը, լիովին անտեղյակ չեն լինի երկնային հայրենիքի վերաբերյալ: … Մարդկային լեզուն անկարող է նկարագրել արդարների վարձքը: Դա կիմանան միայն նրանք, ովքեր կտեսնեն այն: Մարդկային ոչ մի միտք չի կարող ըմբռնել Աստծո դրախտի փառքը»։ Էլեն Ուայթ, Մեծ պայքար, էջ 674, 675։

**Հարցեր քննարկման համար**

`Խորհե՛ք Պասկալի այն տեսակետի շուրջ, որ մարդիկ չեն անհանգստանում այն մասին, թե ինչ է իր հետ բերելու հավիտենությունը։ Ըստ ձեզ՝ ինչո՞ւ են մարդիկ այդպիսին։ Ինչո՞ւ է այդ դիրքորոշումն այդքան անտրամաբանական։`

`Խորհե՛ք այն մասին, թե ինչու է հավիտենական կյանքի հույսն այդքան կարևոր մեր հավատի համար։ Ինչո՞ւ առանց դրա մենք իսկապես ոչինչ չունենք։`

`Խորհե՛ք այն բոլոր անհավանական առեղծվածների մասին, որ գոյություն ունեն բնության մեջ։ Լինի դա կենսաբանություն, երկրաբանություն, աստղագիտություն, ֆիզիկա թե քիմիա՝ բոլոր ոլորտներում, պարզվում է, ամեն ինչ անհամեմատ ավելի բարդ է, քան մարդիկ ի սկզբանե ենթադրել են։ Գիտնականներն, օրինակ, այլևս չեն խոսում «կյանքի պարզ ձևերի» մասին, որովհետև, ինչպես պարզվում է, նույնիսկ կյանքի պարզագույն ձևերն այդքան էլ պարզ չեն։ Յուրաքանչյուր նոր ձեռքբերում, յուրաքանչյուր նոր բացահայտում, թվում է, մեզ մոտ միայն նորանոր հարցեր է առաջացնում, որոնք պատասխանի կարիք ունեն։ Ինչպե՞ս է այս ամենն օգնում մեզ հասկանալ, թե որքան շատ բան ունենք սովորելու «ապագայի դպրոցում»։`