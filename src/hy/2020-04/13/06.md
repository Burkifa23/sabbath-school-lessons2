---
title:  Մեծ Ուսուցիչը
date:  24/12/2020
---

Ինչպես տեսանք այս ողջ եռամսյակի ընթացքում, երկրի վրա Քրիստոսի առաքելության կարևոր տեսանկյուններից մեկն ուսուցանելն էր։ Իր առաքելության հենց սկզբից Իր գործերի միջոցով Հիսուսն Իր հետևորդներին մշտապես սովորեցնում էր ճշմարտություններ Իր, Հոր, փրկության և մեզ սպասվող հույսի մասին (տե՛ս Մատթեոս 5.2, Մարկոս 4.2, Ղուկաս 19.47, Հովհաննես 6.59)։

Եվ իսկապես, բավական է միայն թերթել Ավետարանը, ցանկացած Ավետարան, և դրա բոլոր էջերին կգտնեք Հիսուսի դասերը։ Եվ թեև նույնիսկ հիմա Իր Խոսքի միջոցով Տերը շարունակում է սովորեցնել մեզ, նոր աշխարհում ևս այս ուսումնառությունը կշարունակվի։ Սակայն պատկերացրե՛ք, թե որքան տարբեր է այն լինելու մեղքով չծանրաբեռնված գոյության շրջանակներում և առանց այն բոլոր սահմանափակումների, որ մեղքը դնում է մեզ վրա։

`«Եվ եթե Նրան հարցնեն. «Այս ի՞նչ վերքեր են ձեռքերիդ մեջ», Նա ասելու է. «Այս հարվածները Ես Իմ բարեկամների տանն եմ ստացել»» (Զաքարիա 13.6): Ըստ ձեզ՝ ինչի՞ մասին է խոսում այս տեքստը։`

«Եվ հավերժության տարիները, գլորվելով առաջ, իրենց հետ ավելի հարուստ ու ավելի փառահեղ հայտնություններ կբերեն Աստծո և Քրիստոսի մասին: Գիտության զարգացման հետ մեկտեղ կաճեն նաև սերը, ակնածանքն ու երջանկությունը: Մարդիկ որքան շատ ճանաչեն Աստծուն, այնքան ավելի կհիանան Նրա բնավորությամբ: Երբ Հիսուսը փրկվածների առջև բացահայտում է փրկության գանձերը և սատանայի դեմ մեծ պայքարում ձեռք բերված զարմանալի նվաճումները, նրանց սրտերը թրթռում են ավելի ջերմեռանդ նվիրումով, նրանք ավելի մեծ հիացմունքով են նվագում ոսկյա տավիղների վրա, և հազար հազարավոր ու բյուր բյուրավոր ձայներ միանում են փառաբանող հզոր երգչախմբին։ …

Մեծ պայքարն ավարտված է: Մեղք և մեղավորներ այլևս չկան: Ամբողջ տիեզերքը մաքուր է: Ներդաշնակության և ուրախության մեկ զարկ է բաբախում ամբողջ անծայր արարչագործության մեջ: Նրանից, Ով ստեղծել է ամենը, կյանք, լույս ու բերկրանք է հորդում անեզր տիեզերքի բոլոր տիրույթներ: Փոքրագույն ատոմից մինչև մեծագույն աշխարհը, ամեն բան` շնչավոր թե անշունչ, իր անսքող գեղեցկությամբ և կատարյալ ուրախությամբ հռչակում է, որ Աստված սեր է»։ Էլեն Ուայթ, Մեծ պայքար, էջ 678։

`Այն բոլոր անհավանական ճշմարտություններից, որոնք մենք կսովորենք ողջ հավիտենության ընթացքում, ոչինչ մեզ այնքան չի գերի ու կախարդի, որքան մեզ համար արված Քրիստոսի զոհը։ Խորհե՛ք այն մասին, թե որքան խորն ու հարուստ է այն, որ դրա ուսումնասիրության համար մեզ հարկավոր կլինի ամբողջ հավիտենությունը։ Նույնիսկ հիմա, ինչպե՞ս կարող եք ավելի լավ գնահատել այն, ինչ Հիսուսն արել է մեզ համար Խաչի միջոցով։`