---
title:  Կրթությունը Եդեմի պարտեզում
date:  26/09/2020
---

### Այս շաբաթվա ուսումնասիրության համար կարդացե՛ք.
Ծննդոց 2.7–23, Ծննդոց 3.1–6, Բ Պետրոս 1.3–11, Բ Պետրոս 2.1–17, Եբրայեցիներին 13.7, 17, 24:

> <p>Հիշելու համարը.<p>
> «Տե՛ս, Աստված Իր զորությամբ բարձր է. Նրա պես ուսուցանող ո՞վ կա» (Հոբ 36. 22):

Աստվածաշունչն ուսումնասիրողներից շատերը գիտեն Ծննդոց գրքի 1–3-րդ գլուխներում նկարագրվող պատմությունն ու դրանց գործող անձանց՝ Աստված, Ադամը, Եվան, հրեշտակները և նաև օձը։ Գործողությունները տեղի են ունենում դրախտի հոյակերտ պարտեզում, որը կոչվում է «Եդեմ»։ Սյուժեն կարծես զարգանում է տրամաբանական իրադարձությունների շարքով։ Աստված արարում է։ Աստված հրահանգում է Ադամին և Եվային։ Ադամն ու Եվան մեղանչում են։ Ադամն ու Եվան վտարվում են Եդեմից։ Այդուհանդերձ, Ծննդոց գրքի առաջին մի քանի գլուխների ավելի մանրամասն ուսումնասիրությունը, հատկապես կրթության պրիզմայի միջոցով, կբացահայտի պատկերացումներ գործող անձանց, գործողության վայրի և առհասարակ այդ պատմության մասին։

«Աշխարհի հենց սկզբից հիմնված կրթական համակարգը պետք է մարդու համար օրինակ ծառայեր գոյության իր ողջ ընթացքում։ Որպես իր սկզբունքների նկարագրություն՝ Եդեմում հիմնվեց տիպային դպրոց՝ տուն մեր նախածնողների համար։ Եդեմի պարտեզը դասասենյակն էր, բնությունը՝ դասագիրքը, Արարիչն Ինքը ուսուցիչն էր, իսկ մարդկության նախածնողները աշակերտներն էին»։ Էլեն Ուայթ, Դաստիարակություն, էջ 20։

Տերն այս առաջին դպրոցի հիմնադիրն էր, տնօրենն ու ուսուցիչը։ Սակայն, ինչպես գիտենք, Ադամն ու Եվան ի վերջո ընտրեցին մեկ այլ ուսուցչի և սերտեցին սխալ դասեր։ Ի՞նչ պատահեց, ինչո՞ւ, և ի՞նչ կարող ենք սովորել վաղ կրթության մասին այս պատմությունից, որն այսօր մեզ կօգնի։