---
title:  Բաց թողնելով լուրը
date:  29/09/2020
---

Ինչպես տեսանք երեկ, ի հեճուկս Աստծո հստակ պատվերի՝ Եվան, նույնիսկ իր սեփական լեզվով, մեղմացրեց այն, ինչ իրեն ուսուցանվել էր։ Թեև նա սխալ չէր հասկացել այն, ինչ Տերն ասել էր իրեն, սակայն ակնհայտորեն լուրջ չէր վերաբերվել դրան։ Հազիվ թե հնարավոր լինի ուռճացնել նրա գործողությունների հետևանքները։

Ուստի, երբ Եվան հանդիպեց օձին, կրկնեց (ոչ ճշգրիտ կերպով) այն, ինչ Աստված ասել էր պարտեզում գտնվող ծառերի վերաբերյալ (Ծննդոց 3.2, 3): Իհարկե, այս լուրը նորություն չէր օձի համար։ Նա ծանոթ էր պատվերին և լավ պատրաստվել էր այն խեղաթյուրելուն՝ օգտվելով Եվայի պարզամությունից։

`Ուսումնասիրե՛ք Ծննդոց 3.4–6 համարները։ Բացի Աստծո ասածն ուղղակիորեն հերքելը՝ ուրիշ ի՞նչ ասաց օձը, ինչն ակնհայտորեն հաջողություն ունեցավ Եվայի մոտ։ Ի՞նչ սկզբունքներից նա օգտվեց։`

Երբ օձը Եվային ասաց, որ լուրի մի մասը սխալ է, նա կարող էր գնալ և խորհրդակցել Աստծո հետ։ Սա է Եդեմի կրթության գեղեցկությունը. այն ազատ շփումը, որն աշակերտներն ունեին իրենց հզոր Ուսուցչի հետ, անկասկած վեր էր այն ամենից, ինչ մենք այժմ կարող ենք երևակայել երկրի վրա։ Այդուհանդերձ, փախչելու, աստվածային օգնությունը փնտրելու փոխարեն՝ Եվան ընդունում է օձի լուրը։ Այն, որ Եվան ընդունում է օձի կողմից լուրի վերանայված տարբերակը, վկայում է, որ Եվան Աստծո և Նրա ասածի մասին կասկածներ ուներ։

Իսկ այդ ընթացքում Ադամն ինքն է ընկնում բարդ իրավիճակի մեջ։ «Ադամը հասկացավ, որ իր կողակիցը խախտել է Աստծո պատվերը, արհամարհել է որպես իրենց հավատարմության և սիրո թեստ իրենց առջև դրված միակ արգելքը։ Նրա մտքում սարսափելի պայքար էր ընթանում։ Նա ողբում էր, որ թույլ էր տվել Եվային հեռանալ իրենից։ Սակայն այժմ եղածն իրողություն էր. նա պետք է բաժանվեր այն մեկից, ում ընկերակցությունն իր համար ցնծություն էր։ Ինչպե՞ս նա կարող էր թույլ տալ»։ Էլեն Ուայթ, Նահապետներ և մարգարեներ, էջ 56։ Ցավոք, թեև ճանաչելով և՛ ճիշտը, և՛ սխալը, նա ևս ընտրեց սխալը։

`Խորհե՛ք այստեղ ներկայացված մոլորեցնող հեգնանքի մասին. օձն ասաց, որ եթե ուտեն ծառից, կլինեն «Աստծո պես» (Ծննդոց 3.5): Բայց արդյո՞ք Ծննդոց 1.27 համարում չէր ասվել, որ նրանք արդեն Աստծո նման են։ Ի՞նչ կարող է սա մեզ ասել այն մասին, թե որքան հեշտությամբ մենք կարող ենք խաբվել, և թե ինչու են հավատն ու հնազանդությունը մեր միակ պաշտպանությունը, նույնիսկ երբ մենք ստացել ենք լավագույն կրթությունը, ինչպիսին ստացել էին Ադամն ու Եվան։`