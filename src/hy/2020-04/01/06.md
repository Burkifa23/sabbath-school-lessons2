---
title:  Իշխանություն արհամարհողները
date:  01/10/2020
---

Ոմանք համարվում են դասարանի «բնատուր աշակերտները»։ Այս մարդկանցից մեծ ջանքեր չի պահանջվում գերազանց գնահատականներ ստանալու համար։ Նրանք հեշտությամբ են ընկալում նյութը, նրանց գիտելիքները, կարծես, «պահպանվում են»։ Այդուհանդերձ, Բ Պետրոս 1-ին և 2-րդ գլուխները հստակ կերպով ցույց են տալիս, որ մեր կրթությունը Քրիստոսով հավասար հնարավորություններ տրամադրող փորձառություն է բոլոր նրանց համար, ովքեր կնվիրվեն։

Բ Պետրոս 1-ին գլխի քաջալերական խոսքերը հակադրվում են Բ Պետրոս 2-րդ գլխի սթափեցնող նախազգուշացումներին։

`Կարդացե՛ք Բ Պետրոս 2.1–17 համարները։ Հզոր և դատապարտող ի՞նչ խոսքեր է նա ասում այստեղ։ Միևնույն ժամանակ, այս կտրուկ զգուշացման և դատապարտության հետ մեկտեղ, ի՞նչ մեծ հույս է խոստացված մեզ։`

Ուշադրությո՛ւն դարձրեք, թե ինչ է գրում Պետրոսը 10-րդ համարում նրանց մասին, ովքեր արհամարհում են իշխանությունը։ Ինչպիսի՜ կտրուկ հանդիմանություն այն բանի համար, ինչն արդիական է նաև մեր օրերում։ Որպես եկեղեցու մարմին՝ մենք պետք է աշխատենք իշխանության որոշակի մակարդակներն ընդունելու ուղղությամբ (տե՛ս Եբրայեցիներին 13.7, 17, 24), ինչպես նաև մեզ կոչ է արվում ենթարկվել և հնազանդվել նրանց, առնվազն այնքան, որքան նրանք իրենք են հավատարիմ Տիրոջը։

Այս խիստ դատապարտության հետ մեկտեղ Պետրոսն առաջարկում է (9-րդ համարում) հակադրույթ։ Նա ասում է, որ թեև Աստված ի զորու է վտարել նրանց, որ ընտրեցին մոլորությունը, «Տերը գիտի աստվածապաշտներին փրկել փորձանքից»։ Հնարավո՞ր է արդյո՞ք, որ մեր քրիստոնեական կրթության մի մասը լինի ոչ միայն փորձություններից խուսափելը, այլև այն բազում ճանապարհները սերտելը, որոնցով Աստված կարող է և ազատում է մեզ դրանցից, ինչպես նաև օգնում պաշտպանվել այն մարդկանցից, ովքեր, ինչպես զգուշացնում է Պետրոսը, «ներս կմտցնեն կորստական հերձվածողություններ» (Բ Պետրոս 2.1)։ Բացի այդ, եթե իշխանություններին արհամարհելն այդքան դատապարտելի է, չպե՞տք է արդյոք մեր քրիստոնեական կրթությունը բաղկացած լինի «ձեր առաջնորդներին» հասկանալու, հանձնվելու և հնազանդվելու ճիշտ ճանապարհը սովորելուց (Եբրայեցիներին 13.7)։

Թեև չի կարելի ասել, թե Ադամն ու Եվան արհամարհեցին իշխանությունը, սակայն ի վերջո նրանք ընտրեցին այդ իշխանությանը չհնազանդվելը։ Իսկ ինչն այդքան վատը դարձրեց նրանց օրինախախտությունն այն էր, որ նրանք դա արեցին ի պատասխան ճչացող հակասության նրա, ինչ այդ իշխանությունը՝ Աստված Ինքն էր ասել իրենց և ինչ արել էր իրենց իսկ բարօրության համար։

`Խորհե՛ք ոչ միայն եկեղեցում կամ ընտանիքում, այլև առհասարակ կյանքում առկա հեղինակության հարցի շուրջ։ Հեղինակությունը, ինչպես դրա պատշաճ կիրառումը, այնպես էլ դրան պատշաճ հնազանդությունն ինչո՞ւ է այդքան կարևոր։ Շաբաթ օրը դասարանում քննարկե՛ք ձեր պատասխանները։`