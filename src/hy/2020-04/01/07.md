---
title:  Հետագա ուսումնասիրության համար
date:  02/10/2020
---

«Սուրբ զույգը ոչ միայն Աստծո հայրական խնամքի տակ եղող զավակներ էին, այլև աշակերտներ, ովքեր կրթություն էին ստանում ամենաիմաստուն Արարչից։ Նրանց այցելում էին հրեշտակները, նրանց տրվում էր իրենց Արարչի հետ պարզ ու մաքուր հաղորդակցության առավելությունը, որին ոչինչ չէր խանգարում։ Նրանք լի էին կենսունակությամբ, որը ձեռք էին բերում կյանքի ծառից, և նրանց մտավոր կարողությունների մակարդակը չնչին կերպով էր զիջում հրեշտակների մտավոր կարողություններին։ Տեսանելի տիեզերքի առեղծվածները՝ «գիտությամբ կատարյալի սքանչելիքները» (Հոբ 37.16), նրանց համար կրթության և հիացմունքի անսպառ աղբյուր էին։ Բնության օրենքներն ու կանոնները, որոնք վեց հազար տարի շարունակ գրավում են մարդկանց ուշադրությունն ու նրանց ուսումնասիրության առարկան են, բացվում էին նրանց մտքի համար այդ ամենի անսահման Կերտողի և Պահպանողի կողմից։ Նրանք տերևների, ծաղիկների ու ծառերի աշխարհում էին՝ յուրաքանչյուրից ստանալով կյանքի գաղտնիքները։ Ադամը ծանոթ էր ամեն մի կենդանի արարածի՝ ջրերում ապրող հզոր լևիաթանից մինչև արևի շողերի տակ լողացող փոքրիկ միջատը։ Նա անուն էր տվել յուրաքանչյուրին և ծանոթ էր յուրաքանչյուրի բնությանն ու սովորություններին։ Աստծո երկնային փառքը, անթիվ-անհամար աշխարհներն իրենց կանոնավոր պտույտներում, «ամպերի հավասարակշռությունը», լույսի և ձայնի, գիշերվա և ցերեկվա առեղծվածները բաց էին մեր նախածնողների ուսումնասիրության համար։ Անտառի ամեն մի տերևի և սարերի ու լեռների ամեն մի քարի վրա, ամեն մի շողացող աստղի, երկրի, օդի և երկնքի վրա գրված էր Աստծո անունը։ Արարչագործության կանոնավորությունն ու ներդաշնակությունը նրանց պատմում էին անսահման իմաստության ու զորության մասին։ Նրանք ամեն ակնթարթ բացահայտում էին այն գրավչությունը, որը նրանց սիրտը լցնում էր ավելի խորը սիրով և կանչում էր երախտագիտության նորանոր արտահայտությունների»։ Էլեն Ուայթ, Նահապետներ և մարգարեներ, էջ 50, 51։

**Հարցեր քննարկման համար**

`Եթե Աստված ի սկզբանե նախատեսել էր, որ դպրոցը/աշխատանքը մարդու համար Իրեն և Իր արարչագործությունը ճանաչելու հնարավորություն լինի, արդյո՞ք մենք այսօր պահպանում ենք Աստծո նպատակը մեր աշխատանքում։ Ինչպե՞ս կարող ենք ավելի լավ ճանաչել Աստծուն մեր աշխատանքի միջոցով (լինի դա վճարովի աշխատանք, կրթություն, կամավորական աշխատանք, ծառայություն և այլն)։`

`Երբ տեսնում ենք, թե ինչպիսի խորամանկություն դրսևորեց սատանան Եդեմի պարտեզում, հեշտ է մեր սեփական մարդկային թուլությունից հիասթափվելը։ Ադամն ու Եվան գիտեին, որ Աստված մոտ է, այդուհանդերձ ընդունեցին սատանայի կիսաճշմարտությունը։ Մենք, որ չունենք Աստծո հետ ֆիզիկապես այդաստիճան մոտիկ լինելու հնարավորություն, ինչպե՞ս կարող ենք դեռևս ուժ գտնել Նրանից, ինչը կօգնի մեզ հաղթահարել գայթակղությունը։`

`Քննարկե՛ք իշխանության, ինչպես նաև այն հարցը, թե ինչու է այդքան կարևոր այդ իշխանությանը հնազանդվելը։ Ի՞նչ է պատահում, երբ դրա սահմաններն աղավաղվում են։ Ինչպե՞ս կարող է իշխանությունը չարաշահվել, և ինչպե՞ս ենք մենք արձագանքում, երբ այն չարաշահվում է։`