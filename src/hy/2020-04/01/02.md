---
title:  Առաջին դպրոցը
date:  27/09/2020
---

Թեև մենք պարտեզը չենք ընկալում որպես դասասենյակ, սակայն այն կատարելապես հարմար է այդ նպատակի համար, հատկապես Եդեմի պես պարտեզը՝ լի Աստծո արարչագործության անեղծ հարստություններով։ Այսօրվա մեր տեսանկյունից դժվար է պատկերացնել, թե անմեղ այս արարածներն առանց մեղքի այնօրյա աշխարհում որքան բան էին սովորում այդ «դասասենյակում»՝ դասեր առնելով ուղղակիորեն իրենց Արարչից։

`Կարդացե՛ք Ծննդոց 2.7–23 համարները։ Ի՞նչ եք նկատում Ադամին արարելու, նրան պարտեզում տեղավորելու և գործի դնելու Աստծո նպատակի մեջ։`

Աստված տղամարդուն և կնոջն արարեց Իր պատկերով և նրանց տուն ու իմաստալից աշխատանք տվեց։ Երբ դիտարկում եք ուսուցիչ-աշակերտ զարգացման ընթացքը, այս ձևաչափը կատարյալ հարաբերություն է։ Աստված գիտեր Ադամի ունակությունները, քանի որ Ինքն էր արարել Ադամին։ Նա կարող էր ուսուցանել Ադամին՝ իմանալով, որ Ադամը կարող էր կիրառել իր ամբողջ ներուժը։

Աստված մարդուն պատասխանատվություն է տվել, բայց Նա նաև ուզում է, որ մարդը երջանիկ լինի։ Եվ հավանաբար նրան երջանկություն տալու միջոցների մի մասը նրան պատասխանատվություն տալն էր։ Ի վերջո, ո՞վ բավարարվածություն, նույնիսկ երջանկության զգացում չի վերապրում իր ստացած պատասխանատվությունները հավատարմորեն իրականացնելուց։ Աստված գիտեր Ադամի սիրտը, և թե նրան ինչ հարկավոր կլիներ բարգավաճման համար, ուստի Ադամին տվեց պարտեզը խնամելու հանձնարարությունը։ «Եվ Տեր Աստված վերցրեց մարդուն և դրեց Եդեմի պարտեզում, որպեսզի նա այն մշակի ու պահի» (Ծննդոց 2.15): Քանի որ մենք ճանաչել ենք միայն մեղքի և մահվան աշխարհը, մեզ համար բարդ է պատկերացնելը, թե ինչի պետք է հանգեցնեին աշխատանքը և դասերը, որոնք, անկասկած, Ադամը սովորում էր իր պարտեզ-տանն աշխատելիս և այն պահելիս։

Ծննդոց 2.19–23 գլուխներում կարդում ենք, որ Աստված Ադամին ընկերակցելու համար կենդանիներ է արարում, ինչպես նաև արարում է Եվային որպես Ադամի կին։ Աստված գիտեր, որ Ադամին հարկավոր է իր նման մեկի ընկերակցությունն ու օգնությունը, այդ պատճառով էլ արարեց կնոջը։

Աստված նաև գիտեր, որ մարդուն հարկավոր է Իր հետ սերտ փոխհարաբերությունների մեջ լինել, ուստի Եդեմում, պարտեզի սահմանների ներսում, մտերմիկ մի վայր ստեղծեց։ Այս ամենը հավաստում է Աստծո նպատակադրվածությունն Արարչագործության հարցում, ինչպես նաև մարդկության նկատմամբ Նրա սերը։ Եվ կրկին, լինելով այսքան հեռու Եդեմի պարտեզից, բարդ է պատկերացնելը, թե ինչպիսին էր այն, թեև հետաքրքիր է, այնպես չէ՞։

`Ու թեև մենք շատ ենք հեռու Եդեմից, սակայն դեռևս կարող ենք որոշակի դասեր քաղել բնությունից։ Որո՞նք են այդ դասերը, և ինչպե՞ս կարող ենք օգուտ քաղել դրանցից, երբ դիտարկում ենք դրանք Սուրբ Գրքի լույսի ներքո։`