---
title:  Ներխուժում
date:  28/09/2020
---

Ուսուցչի համար ամենամեծ ուրախություններից մեկը դասասենյակը կահավորելն է՝ տեղեկատու պաստառները կախելը, պարագաները տեղադրելը և սենյակն ամենագեղեցիկ կերպով կահավորելը։ Երբ նայում ենք Եդեմի պարտեզում գտնվող դասասենյակի՝ Աստծո տեսլականին, տեսնում ենք այն հոգատարությունը, որը Նա ցուցաբերել է Ադամի և Եվայի համար ուսուցման միջավայր նախապատրաստելիս։ Նա կամենում էր, որպեսզի վերջիններս շրջապատված լինեն գեղեցկությամբ։ Մենք կարող ենք երևակայել, որ յուրաքանչյուր ծաղիկ, թռչուն, կենդանի և ծառ Ադամին ու Եվային իրենց աշխարհի և Արարչի մասին ավելին իմանալու հնարավորություն էին ընձեռում։

Այդուհանդերձ, Ծննդոց 2-րդ գլխից Ծննդոց 3-րդ գլխին անցումը կտրուկ է։ Մենք թվարկեցինք բոլոր բարի բաները, որոնք Աստված արարել էր աստվածային մտադրությամբ։ Սակայն Ծննդոց 3.1 համարում մենք տեսնում ենք նաև, որ Աստված ազատ կամք է տրամադրում։ Օձի ներկայությունը որպես «ավելի խորամանկ … քան թե դաշտի բոլոր գազանները», ցույց է տալիս մինչ այս օգտագործված լեզվից հեղինակի շեղումը։ «Շատ բարի», «չէին ամաչում» և «հաճելի» բառերը նախորդ գլուխներում օգտագործվում են նկարագրելու Աստծո արարչագործությունը։ Այստեղ, սակայն, օձի դեպքում տոնը փոխվում է։ «Խորամանկ» բառը այլ տարբերակներում թարգմանվում է որպես «նենգ»։ Հանկարծ բացասական տարր է ի հայտ գալիս մի բանում, որը մինչ այդ միմիայն կատարելություն էր։

Դրան հակառակ, Ծննդոցն Աստծուն ներկայացնում է որպես «նենգի» հակապատկեր։ Աստված պարզ ու հստակ կերպով ներկայացնում է Իր ակնկալիքները պարտեզում ապրող զույգից։ Ծննդոց 2.16, 17 համարներում ներկայացված Աստծո պատվերից մենք գիտենք, որ Նա սահմանել էր մեկ կարևորագույն կանոն, որին նրանք պետք է հնազանդվեին, և դա այն էր, որ չպետք է ուտեին արգելված ծառից։

Ուրիշ ինչ էլ որ քաղենք այս պատմությունից, մի բան առանձնանում է. Ադամն ու Եվան արարվել են որպես ազատ բարոյական էակներ, ում տրվել է ընտրության հնարավորություն հնազանդության և անհնազանդության միջև։ Ուստի հենց սկզբից, նույնիսկ չընկած աշխարհում, մենք տեսնում ենք մարդու ազատ կամքի իրականությունը։

`Ուսումնասիրե՛ք Ծննդոց 3.1–6 համարներում ներկայացված օձի նկարագրությունը, որը հետո Եվան կրկնեց։ Ի՞նչ եք նկատում այն տեղեկության մեջ, որն օձն առաջարկում է Եվային։ Ի՞նչ եք նկատում նաև նրա մեջ, թե ինչպես է հետո Եվան վերաբերվում բարու և չարի իմացության ծառին։`

Ծննդոց 2.17 համարում Տերն Ադամին ասում է, որ եթե վերջինս ուտի ծառի պտղից, անպայման կմեռնի։ Երբ Ծննդոց 3.3 համարում Եվան կրկնում է պատվերը, նա այն այդքան խիստ չի արտահայտում՝ բաց թողնելով «անպայման» բառը։ Ծննդոց 3. 4 համարում օձը վերադարձնում է շեշտադրումը, սակայն այն խիստ հակասում է Աստծո ասածին։ Թեև Եվան ուսանում էր Աստծո մոտ պարտեզում, սակայն կարծես թե իր սովորածը պատշաճ լրջությամբ չէր ընդունում, ինչի մասին վկայում է նրա օգտագործած լեզուն։