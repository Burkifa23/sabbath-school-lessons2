---
title:  Վերագտնելով կորցրածը
date:  30/09/2020
---

Երբ Ադամն ու Եվան ընտրեցին օձի լուրին հետևելը, շատ այլ հետևանքների հետ մեկտեղ, բախվեցին Աստծո դասասենյակից վտարվելու խնդրին։ Խորհե՛ք այն մասին, թե ինչ կորցրեցին Ադամն ու Եվան իրենց մեղքի պատճառով։ Երբ մենք հասկանանք նրանց ձախողումը, ավելի լավ կըմբռնենք ներկա դարում մեզ համար կրթության նպատակը։ Թեև նրանք արտաքսվեցին դրախտից, սակայն անկատար աշխարհում նրանց կյանքը կրթության նոր նպատակ էր թելադրում։

Եթե մեղանչումից առաջ կրթությունն Աստծո ընտրած ճանապարհն էր Ադամին և Եվային, Իր բնավորության, Իր բարության և սիրո հետ ծանոթացնելու համար, ապա նրանց վտարումից հետո կրթության գործը պետք է լինի մարդկությանն այդ բաների հետ վերածանոթացնելը, ինչպես նաև մեզանում Աստծո պատկերը վերստեղծելը։ Նույնիսկ Աստծո ֆիզիկական ներկայությունից հեռացած լինելով՝ Աստծո զավակներն առաջվա պես կարող են ճանաչել Նրան, Նրա բարությունը և սերը։ Աղոթքի, ծառայության և Նրա Խոսքն ուսումնասիրելու միջոցով մենք կարող ենք մոտենալ մեր Աստծուն, ինչպես Եդեմում Ադամն ու Եվան էին մոտենում։

Բարի լուրն այն է, որ Հիսուսի և փրկագնման ծրագրի շնորհիվ դեռևս ամեն ինչ չէ, որ կորած է։ Մենք ունենք փրկության և վերականգնման հույս։ Քրիստոնեական կրթության հիմնական նպատակը պետք է լինի տեղեկացնել աշակերտներին Հիսուսի, մեզ համար Նրա արածի և Նրա առաջարկած վերականգնման մասին։

`Կարդացե՛ք Բ Պետրոս 1.3–11 համարները։ Դիտարկվելով այն փաստի լույսի ներքո, որ ամեն ինչ կորսվեց մարդ արարածի՝ պարտեզից վտարվելուց հետո, այս տեքստերը գալիս են որպես քաջալերանք, որ շատ բան կարող է վերադարձվել։ Ըստ Պետրոսի տողերի՝ ի՞նչ պետք է անենք, որ մեր կյանքում փորձենք վերականգնել Աստծո պատկերը։։`

Հիսուսի միջոցով մեզ շնորհվել է «կյանքին և աստվածապաշտությանը վերաբերող ամեն ինչ» (Բ Պետրոս 1.3): Ինչպիսի՜ խոստում։ Ի՞նչ կարող են այդ բաները լինել։ Պետրոսը ներկայացնում է ցանկ՝ հավատ, առաքինություն, գիտություն, ժուժկալություն, համբերություն և այլն։ Ուշադրությո՛ւն դարձրեք, որ Պետրոսն ընդգծում է նաև գիտությունը։ Այս գաղափարը, իհարկե, առաջնորդում է կրթության մտքին։ Ճշմարիտ կրթությունը կհանգեցնի ճշմարիտ գիտության՝ Քրիստոսի մասին գիտությանը, և այդպիսով մենք ոչ միայն ավելի կնմանվենք Նրան, այլև կարող ենք Նրա մասին մեր գիտությունը կիսել ուրիշների հետ։

`Մի պահ խորհե՛ք այն մասին, որ արգելված ծառը «բարին ու չարը գիտենալու» ծառն էր։ Ի՞նչ պետք է սա մեզ ասի այն մասին, թե ինչու ոչ ամեն տեսակի գիտությունն է լավ։ Ինչպե՞ս ենք մենք տարբերակում լավ և վատ գիտությունը։`