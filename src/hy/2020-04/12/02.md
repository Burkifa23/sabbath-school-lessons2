---
title:  Զարմանալու ժամանակ
date:  13/12/2020
---

Երբևէ մտածե՞լ եք, թե ինչու է Աստված մեզ տվել Արարչագործության մասին երկու ներդաշնակ պատմություններ Ծննդոց գրքի առաջին երկու գլուխներում։ Ծննդոց 1-ին գլուխը նկարագրում է Արարչագործության շաբաթը և Երկիր մոլորակի հարաճուն հրաշքը, թե ինչպես է դրան ձև հաղորդվում, հետո կյանք տրվում, ինչը եզրափակվում է տղամարդու և կնոջ արարմամբ վեցերորդ օրը։ Ծննդոց 2-րդ գլուխը ներկայացնում է այդ նույն պատմությունը, սակայն մեկ ուրիշ տեսանկյունից և առանձնահատուկ կերպով շեշտադրում է վեցերորդ օրը։ Այս անգամ պատմության կենտրոնում Ադամն է, և ամեն ինչ նկարագրվում է որպես հատուկ նրա և կնոջ համար ստեղծված՝ պարտեզը, գետերը, կենդանիները և, իհարկե, կինը։

Արարչագործությունը չափազանց ծավալուն է մեկ պարզ պատմությամբ փոխանցելու համար։ Նախ, մենք իմանում ենք զորավոր և ստեղծագործ Արարչի մասին, Ով կատարյալ բնության ճաշակ ունի։ Ապա հանդիպում ենք փոխհարաբերությունների Աստծուն, Ով կամենում է, որ մարդկությունը սիրի և հոգ տանի ինչպես միմյանց, այնպես էլ ողջ արարչագործության մասին։

`Կարդացե՛ք Ծննդոց 1-ին և 2-րդ գլուխները և խորհե՛ք այն մասին, թե ինչպես է առաջին շաբաթը (Ծննդոց 2.1–3) կապվում Արարչագործության ինչպես առաջին, այնպես էլ երկրորդ պատմության հետ։ Ձեր եզրահանգումներն ինչպե՞ս են օգնում հասկանալ, թե ինչ կարող էր նշանակել Աստծո՝ շաբաթն օրհնելն ու սրբելը։`

Պատկերացրե՛ք, թե այն առաջին շաբաթում Ադամի ու Եվայի փոխարեն դուք եք։ Դա կենդանություն ստանալուց հետո ձեր առաջին օրն է, առաջին օրը ձեր կողակցի հետ, ինչպես նաև ձեր առաջին օրն Աստծո հետ։ Կրթության ինչպիսի՜ օր։ Դուք սկսում եք սովորել այն Աստծո մասին, Ով ունակ է այսպիսի գեղեցկություն ստեղծել։ Դուք հիանում եք, երբ տեսնում եք փիղ, հաջորդ պահին՝ գորտ, որոնք միմյանցից այդքան տարբեր են, և յուրաքանչյուրն՝ այդքան եզակի։ Ձեր դեմքին ակամայից ժպիտ է հայտնվում, երբ տեսնում եք ընձուղտի և գոմեշի զվարճալի պահվածքը։ Դուք հիացմունքից կորցնում եք խոսելու ունակությունը, երբ տեսնում եք բազում գույներն ու ձևերը, հիանում եք հնչյունների սիմֆոնիայով, վայելում եք բույրերի և համերի բազմազանությունը, սիրով և ոգևորությամբ եք բացահայտում տարատեսակ հյուսվածքների հրապույրը։ Իսկ ամենից առավել դուք սկսում եք սովորել փոխհարաբերությունների արվեստը՝ պատասխանատվություն, հոգատարություն, սեր։ Դուք այն վերապրում եք ձեր Արարչի հետ և կիրառում համայն արարչագործության հետ։

Առաջին շաբաթն Ադամի և Եվայի համար չէր կարող պասիվ փորձառություն լինել։ Այն Աստծո կողմից ստեղծված հնարավորություն էր նրանց համար, որպեսզի մոտիկից ծանոթանային իրենց Արարչի և Նրա ձեռքի գործերի հետ։ Դա նրանց համար զարմանալու ժամանակ էր։

`Թվարկե՛ք կրթության այն բազմապիսի հնարավորությունները, որոնք Ադամն ու Եվան ունեին այն առաջին շաբաթ օրը։ Այդ հնարավորություններից որո՞նք են դեռևս հասանելի այսօր, նույնիսկ եթե դրսևորվում են այլ ձևով։ Ինչպե՞ս կարող են դրանք հարստացնել ձեր շաբաթները։`