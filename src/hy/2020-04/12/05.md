---
title:  Հավասարակշռությունը գտնելու ժամանակ
date:  16/12/2020
---

Հիսուսը հարգում և պահում էր Աստծո օրենքը (Մատթեոս 5.17, 18): Այդուհանդերձ, Նա նաև մարտահրավեր էր նետում Իր օրերի կրոնական առաջնորդներին, երբ խոսքը վերաբերում էր նրանց կողմից օրենքը մեկնաբանելուն։ Նրա մարտահրավերներից ոչ մեկն այնքան սպառնալից չէր այդ ժամանակի կրոնական հաստատության համար, որքան այն, թե ինչպես էր Նա պահում շաբաթը։ Ժողովարաններում չէր անտեսվում շաբաթ օրը կրթության օր դարձնելու հնարավորությունը. այդ օրն անխախտ կերպով կարդում և մեկնաբանում էին Հնգամատյանը։ Դպիրներն ու փարիսեցիները շատ լավ գիտեին օրենքի տառը։ Սակայն Հիսուսը շատ առաջ գնաց Իր հետևորդներին շաբաթ օրերին կրթելու հարցում։

`Կարդացե՛ք Մատթեոս 12.1–13 և Ղուկաս 13.10–17 համարները։ Այս իրադարձությունների օգնությամբ ի՞նչ էր սովորեցնում Հիսուսը մարդկանց այդ ժամանակ և մեզ՝ այսօր։`

Շաբաթ օրերը Հիսուսի բժշկության շուրջ ծավալված հակասությունները հանգեցրին մեղքի բնույթի, շաբաթի նպատակի, Հիսուսի և Հոր փոխհարաբերությունների ու Հիսուսի հեղինակութան բնույթի մասին կարևոր հոգևոր բանավեճերի։

Շաբաթի նկատմամբ Հիսուսի դիրքորոշումը սպառիչ կերպով ամփոփված է այս շաբաթվա մեր հիշելու համարում. «Եվ Հիսուսը նրանց ասաց. «Շաբաթը մարդու համար է, և ոչ թե մարդը՝ շաբաթի համար։ Հետևաբար Մարդու Որդին շաբաթի՛ էլ տերն է»» (Մարկոս 2.27, 28): Նա կամենում էր ընդգծել, որ շաբաթը չպետք է բեռ դառնա։ Այն «ստեղծվել էր» (արարվել էր) որպես մարդկանց տրված եզակի հնարավորություն սովորելու Աստծո բնավորության մասին, Ով արարել էր շաբաթը, և սեփական փորձով սովորելու գնահատել Նրա արարչագործությունը։

Իր արարքների միջոցով հարցեր բարձրացնելով՝ Հիսուսն ստիպում է Իր աշակերտներին, հրեա առաջնորդներին և մարդկանց ավելի խորը կերպով խորհել Սուրբ Գրքի, ինչպես նաև այն մասին, թե ինչ է նշանակում իրենց հավատն ու իրենց Աստվածը։ Մեզանից յուրաքանչյուրի համար այնքան հեշտ է մխրճվել կանոնների և օրենքների մեջ, որոնք ինքնին վատը չեն, սակայն որոնք դառնում են նպատակ՝ դեպի իրական նպատակ առաջնորդող միջոց լինելու փոխարեն, իսկ իրական նպատակը պետք է լինի այն Աստծո բնավորությունը ճանաչելը, Ում մենք ծառայում ենք։ Եվ սա հետո տանում է հավատարիմ հնազանդության Նրան, հնազանդություն, որը հիմնված է մեզ համար ունեցած Քրիստոսի արդարության արժանիքների վստահության վրա։

`Ի՞նչ կասեք ձեր կողմից շաբաթը պահելու վերաբերյալ։ Արդյո՞ք այն ձեզ համար պարզապես այս կամ այն չանելու օր է, քան իրապես Տիրոջ մեջ հանգիստ առնելու և Նրան ավելի լավ ճանաչելու օր։ Եթե այո, ինչպե՞ս կարող եք փոխվել, որպեսզի ավելին ստանաք այն ամենից, ինչ Աստված նախատեսել է ձեզ համար։`