---
title:  Առաջնայնությունների մասին սովորելու ժամանակ
date:  15/12/2020
---

Աստծո հետ Իսրայելի փորձառության վերելքներն ու անկումները սերտորեն կապված էին շաբաթի նկատմամբ նրանց դիրքորոշման հետ։ Աստված տեսնում էր շաբաթը հարգելու նրանց դժկամությունը. դրանով նրանք ցույց էին տալիս, որ Ինքը տեղ չուներ նրանց կյանքում (Երեմիա 17.19–27): Շաբաթը պահելու նորոգված ստանձնումը նաև վերականգնման ծրագրի մի մաս էր, նշան այն բանի, որ առաջնայնությունները ճիշտ էին դրված։ Եսայի 58-րդ գլուխը հետաքրքիր հակասություն է ի ցույց դնում։

`Կարդացե՛ք Եսայի 58.1–14 համարները։ Ի՞նչ է Աստված ասում Իր ժողովրդին այստեղ, որը վերաբերում է նաև մեզ այսօր։`

Իսրայելացիները ներկայանում են որպես Աստծո հետևորդներ իրենց երկրպագության ծիսակատարությամբ և ծոմերով, սակայն նրանց կենսակերպն այն բանից հետո, երբ ավարտվում են այդ բոլոր արարողակարգերը, ցույց է տալիս, որ նրանք պարզապես իներցիայով են գնում ճիշտ վարքագծի հետքերով. նրանց սիրտն անկեղծությամբ նվիրված չէ Աստծո օրենքին։

Եսային շարունակում է իր գրքի 58-րդ գլխում ներկայացնել, թե Աստված ինչ է ակնկալում Իր ժողովրդից։

Եվ սա ամենը չէ։ Կարդացե՛ք Եսայի 58.13, 14 համարները։ Ինչո՞ւ է Աստված շեշտադրում շաբաթն այս գլխի վերջում։ Մարգարեն այստեղ օգտագործում է արտահայտություններ, որոնք նման են գլխի մնացած մասում հանդիպող արտահայտություններին. «քո ոտքը հետ պահես քո ցանկությունը կատարելուց», չհետևես «քո ճանապարհներին», խուսափիր «քո ցանկությունը և դատարկաբանություն» անելուց, նախազգուշացնում է մարգարեն։ Այլ խոսքերով, շաբաթն այն ժամանակը չէ, որի ընթացքում կատարենք առօրյա երկրպագություն՝ մտածելով միայն մեր հոգսերի մասին և ապրելով ճշմարիտ երկրպագության հետ ոչ մի առնչություն չունեցող կյանք։ Շաբաթը պետք է լինի «հաճելի» ժամանակ և «պատվական օր»։ Գլխի մնացած մասի համատեքստում շաբաթ օրը մենք պետք է հրճվենք Աստծո բնավորության և նպատակների մասին սովորելով և հետո ապրենք այդ բնավորությունն ու նպատակները ուրիշների հետ ունեցած մեր փոխհարաբերություններում։ Բավական չէ պարզապես իմանալ շաբաթ օրը պահելու և այդ օրվա երկրպագության ձևը։ Այդ իմացությունը պետք է տեսանելի ազդեցություն ունենա մեր կյանքի վրա։ Շաբաթն առաջնայնությունները սովորելու և դրանք ապրելու ժամանակ է։

`Դուք հրճվո՞ւմ եք շաբաթով։ Եթե ոչ, ի՞նչ կարող եք անել այդ իրավիճակը փոխելու համար։ Սովորե՞լ եք արդյոք շաբաթը «պատվական օր» դարձնել։ Ձեր դասարանի անդամների հետ քննարկե՛ք, թե ինչ կարող է դա նշանակել։ Եղե՛ք ըստ հնարավորին գործնական։`