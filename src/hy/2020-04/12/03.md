---
title:  Վերաբացահայտման ժամանակ
date:  14/12/2020
---

Երբ Մովսեսին հանձնարարվում է իսրայելացիներին Եգիպտոսից դուրս բերել, պարզ է, որ այդ ժամանակ ժողովրդի ճնշող մեծամասնությունը կորցրել էր Աստծո զավակը լինելու իր հեռանկարը։ Իսրայելացիները վերստին պետք է բացահայտեին, թե ով է Աստված, Ով պահանջում է իրենց երկրպագությունը և իրենց տալիս է բազում խոստումներ հիասքանչ ապագայի մասին։ Շաբաթը կարևորագույն կրթական փորձառություն է վերաբացահայտման նրանց ճանապարհին։ Այն նաև մյուս ազգերի համար դառնում է Աստծո և այս ազգի յուրահատուկ փոխհարաբերությունների հստակ ազդանշան։ Մանանայի փորձառությունը բնութագրում է իսրայելացիներին կրթելու Աստծո մոտեցումը։

`Ելք 16.14–29 համարներում ի՞նչ դասեր կան իսրայելացիների համար։`

Աստված իսրայելացիների համար անում է մանանայի հրաշքը՝ նրանց տալով բավարար քանակություն տվյալ օրվա համար։ Եթե Նա նրանց օրական չափաբաժնից ավելին տար, նրանք կմոռանային, թե Ով է իրենց մատակարարը։ Այսպիսով Աստված ամեն օր իսրայելացիների համար հրաշք էր անում, և նրանք տեսնում էին Աստծո հոգատարությունը։ Սակայն շաբաթ օրն իրավիճակն այլ էր, ճիշտ այնպես, ինչպես այդ օրն էր յուրահատուկ։ Այս կապակցությամբ իրականացվում էր երկու հրաշք՝ ուրբաթ օրը տրվում էր կրկնակի չափաբաժին, և երկրորդ չափաբաժինը չէր փչանում գիշերը։ Ուստի շաբաթ օրն իսրայելացիները հիանում էին Աստծով, Ով իրենց ազատարարն էր, և վերաբացահայտում էին, թե ինչ ասել է լինել Աստծո ժողովուրդ։

Իսրայելացիներն այս մանանան պետք է ուտեին քառասուն տարի (Ելք 16.35): Աստված Մովսեսին հրահանգում է նաև մեկ օմեր մանանա պահել, որպեսզի Իսրայելի սերունդները հիշեն, թե ինչպես էր Ինքը նրանց կերակրում անապատում (Ելք 16.32, 33): Այն պետք է նաև լիներ հիշեցում շաբաթ օրվա յուրահատուկ փորձառության մասին։ Կան նաև այլ դեպքեր, երբ Աստված իսրայելացիներին հստակ կերպով ցույց է տալիս, որ շաբաթը յուրահատուկ է։

Շաբաթն այն միջոցն էր, որի օրհնությամբ Աստված օգնեց իսրայելացիներին վերաբացահայտել իրենց ինքնությունն ու իրենց Աստծուն։ Նրանց հանձնարարված էր հնազանդվել և շաբաթը սուրբ պահել, սակայն դա արվում էր իրենց Արարչի բնավորությունն ավելի լավ ճանաչելու և Նրա հետ խոստման հարատև փոխհարաբերություններ ստեղծելու համատեքստում։

`Դուք խոսում եք մի դեռահասի հետ, ում համար շաբաթը «ձանձրալի է»։ Նա այն պահում է, պարզապես որովհետև պետք է այդ անի ըստ Աստվածաշնչի և ըստ իր ծնողների հորդորի։ Ի՞նչ խորհուրդ կտաք նրան՝ օգնելու (վերա)բացահայտել շաբաթը որպես կրթական դրական փորձառություն։`