---
title:  Ժամանակ համայնքի համար
date:  17/12/2020
---

Հիսուսն Իր աշակերտների համար ձևավորեց ամեն շաբաթ ժողովարան այցելելու սովորությունը։ Նրա հարությունից հետո էլ աշակերտները, ինչպես նաև Հիսուսի մյուս հետևորդները շարունակեցին հետևել այս օրինակին։ Ժողովարանն առաքյալների համար դարձավ կարևորագույն վայրերից մեկը, որտեղ նրանք բարձրացնում էին հարությանը վերաբերող հարցեր, և շաբաթը համայնքին միասին հավաքվելու և սովորելու հիանալի հնարավորություն էր տրամադրում։ Ի վերջո, Հիսուսը հրեա Մեսիան էր, այն Մեսիան, Ում մասին մարգարեացել էին Հին Կտակարանում, որն ամեն շաբաթ ընթերցվում էր ժողովարանում։ Ավելի լավ ուրիշ ի՞նչ վայր կարող էին գտնել հավատացյալները Հիսուսի մասին պատմելու համար, քան ժողովարանն էր, հատկապես երբ նրանք վկայում էին հրեաներին և այլոց, «որ երկնչում են Աստծուց» (Գործք առաքելոց 13.16, 26)։

`Կարդացե՛ք հետևյալ տեքստերը։ Ի՞նչ են դրանք մեզ պատմում այն մասին, թե ինչպես էին Հիսուսի հետևորդները վկայում հանրային ասպարեզներում։ Այս տեքստերը կարդալիս խորհե՛ք, թե որտեղ էին նրանք խոսում, ում հետ էին նրանք խոսում, ինչ էին ասում, և ինչպիսին էին արդյունքները։ Գործք առաքելոց 13.14–45, Գործք առաքելոց 16.13, 14, Գործք առաքելոց 17.1–5, Գործք առաքելոց 18.4։`

Առաքյալների վկայությունը և՛ անձնական էր, և՛ սուրբգրային։ Պողոսը մանրամասնորեն պատմում է Իսրայելի պատմությունը՝ սկսելով «մեր հայրերը» (Գործք առաքելոց 13.17) Եգիպտոսում և շարունակում նրանց պատմությունը՝ ներկայացնելով դատավորներին, թագավորներին և Դավթին, ումից էլ գեղեցիկ կերպով անցում է կատարում Հիսուսին։

Պողոսն ու մյուսները ցույց էին տալիս նաև, թե ինչպես էր իրենց անձնական ընկալումը համապատասխանում Սուրբ Գրքի համատեքստին։ Նրանք ներկայացնում էին տեղեկություն, բանավիճում և քննարկում էին։ Անձնական վկայության և Սուրբ Գրքի համադրությունը, որը ներկայացվում էր քարոզի, դասերի և քննարկումների տեսքով, շատ ազդեցիկ էր։ Ինչպես նկարագրված է Աստվածաշնչի էջերում, կրոնական առաջնորդներից ոմանք նույնիսկ նախանձում էին առաքյալների հեղինակությանը և այն իշխանությանը, որը նրանք ունեին ժողովրդի վրա՝ ինչպես հրեաների, այնպես էլ հույների։

Յոթերորդ օրվա ադվենտիստների եկեղեցին ևս ունի քարոզելու և ուսուցանելու միջոցով վկայությունները քաջալերելու և Սուրբ Գիրքն ուսումնասիրելու հզոր պատմություն։ Շաբաթօրյա դպրոցի դասերն ու քարոզի ծառայությունը շաբաթօրյա մյուս հանդիպումների (օրինակ՝ երիտասարդական հանդիպումներ) հետ մեկտեղ տալիս են ուժեղ կրթական հիմք Յոթերորդ օրվա ադվենտիստական երկրպագության համար։ Թեև այն պետք է համալրվի այլ ուսումնական փորձառություններով, սակայն առանցքային է շաբաթի կրթական փորձառության համար։