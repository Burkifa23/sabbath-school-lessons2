---
title:  Ապրելով որպես աշակերտներ
date:  24/11/2020
---

Եթե եկեղեցին լուրջ է վերաբերվում այն փաստին, որ հանդիսանում է քրիստոնեական կրթության կառույց, ապա պարտադիր է, որ այդ կրթությունը մենք սկսենք Հիսուսից։ Հիսուսը կանչեց աշակերտներին։ Նա նրանց պատրաստում էր առաքելության՝ քայլելով նրանց հետ։ Հիսուսը նրանց հնարավորություն էր տրամադրում ներգրավվել այն մարդկանց կյանքի մեջ, ում մասին պետք է հոգ տանեին և ում պետք է սիրեին։ Ամեն օր Հիսուսը նրանց խրախուսում էր Իր տեսլականով, թե ինչպիսին կդառնա աշխարհը, եթե մարդիկ սկսեն միմյանց վերաբերվել ինչպես քույրեր և եղբայրներ։

`Կարդացե՛ք Ղուկաս 4.18–23 համարները։ Ո՞րն է Քրիստոսի լուրը մեզ բոլորիս՝ որպես Իր հետևորդներ։`

Երեք տարի շարունակ աշակերտները Հիսուսին նայում էին որպես իրենց Ուսուցչի, ապրում էին թագավորության կատարելատիպերով, որոնք Նա հայտարարեց Իր առաջին քարոզի ժամանակ Նազարեթի ժողովարանում։ Ներողամտությունը, շնորհն ու սերը կողք-կողքի քայլում են միայնության, նվիրվածության և դժվարության հետ։ Եթե կա մի դաս, որը կարելի է քաղել, ապա այն է, որ Հիսուսի աշակերտը լինելու փաստին չի կարելի թեթևամտորեն վերաբերվել։ Դուք դառնում եք աշակերտ ոչ թե ընդամենը մեկ օրով, այլ ամբողջ կյանքի համար։

«Աշակերտներին տրված Փրկչի հանձնարարությունը վերաբերում էր բոլոր հավատացյալներին… մինչև ժամանակի վերջը: … Բոլոր նրանց, ում այցելել է երկնային ոգեշնչումը, վստահված է նաև բարի լուրը: Ովքեր ընդունում են Քրիստոսի կյանքը, կոչված են աշխատելու իրենց մերձավորների փրկության համար: Հենց այս գործի համար է ստեղծվել եկեղեցին, և բոլոր նրանք, ովքեր իրենց վրա են վերցնում դրա սրբազան խոստումները, ըստ այդմ պարտավորվում են լինել Քրիստոսի համագործակիցները»։ Էլեն Ուայթ, Դարերի փափագը, էջ 822։

Որպես Հիսուսի աշակերտներ՝ մենք այսօր պետք է հավաստիանանք, որ Հիսուսն է և՛ մեր ընկերակցության, և՛ մեր երկրպագության կենտրոնը։ Լավ կլինի հիշել, որ Հիսուսն էր, որ հիմնադրեց աշակերտությունը։ Թեև Հիսուսի օրերի ռաբբիները գրավում էին հետևորդների, Հիսուսն էր, որ կանչեց տղամարդկանց և կանանց հետևել Իրեն։ Ռաբբիները պատկերացնել անգամ չէին կարող այսքան արմատական մի կոչ, որը ենթադրում էր, որ Հիսուսի հետ լինելն ավելի կարևոր էր, քան իրենց բոլոր պատվերները։

Եվ որպես Հիսուսի աշակերտներ՝ մենք ոչ միայն պետք է հարգենք բոլոր մարդկանց, այլև աշխատենք տրամադրել մի վայր, որտեղ բոլոր մարդիկ կարող են աճել և զարգանալ։

Ուստի քրիստոնեական կրթությունը պետք է ներառի այս առաքելության և նպատակի զգացողությունը ոչ թե միայն գումար վաստակելու համար, այլև մեր սեփական ոլորտում անելու այն ամենը, ինչ Հիսուսը կանչում է մեզ անելու. հետևել Իրեն կարիքավորներին ծառայելու և նրանց բարի լուրը հայտնելու գործում։