---
title:  Որոնելով ճշմարտությունը
date:  25/11/2020
---

Ալբերտ Էյնշտեյնը, ով համարվում է ժամանակակից ֆիզիկայի հայրը, գրել է. «Կարևոր է երբեք չդադարել հարցեր տալ։ Հետաքրքրասիրությունն իր գոյության արդարացի պատճառն ունի։ Մարդը չի կարող չսարսափել, երբ մտորում է հավերժության, կյանքի, իրականության զարմանահրաշ կառուցվածքի առեղծվածների մասին։ Բավական է, եթե մարդն ամեն օր փորձի ընկալել այս առեղծվածների մի փոքրիկ մասը։ Երբեք մի՛ կորցրեք սուրբ հետաքրքրությունը»։

Մենք իսկապես ապրում ենք առեղծվածներով լի աշխարհում։ Ժամանակակից գիտությունը մեզ բացահայտել է այն անհավանական բարդ բազմազանությունը, որը որոշակի չափով հանդիպում է գոյության բոլոր մակարդակներում։ Եվ եթե այդ օրենքը գործում է ֆիզիկական բաների համար, ապա որքա՞ն ավելի այն կգործի հոգևոր բաների համար։

`Ի՞նչ են սովորեցնում հետևյալ տեքստերը ճշմարտության և պատասխանների որոնման մասին։ Երեմիա 29.13, Մատթեոս 7.7, Գործք առաքելոց 17.26, 27, Սաղմոսներ 25.5, Հովհաննես 16.13, Հովհաննես 17.17:`

Աստվածաշնչում շատ են հետաքրքրասեր մարդկանց մասին պատմությունները, որոնք մեզ նման մարդիկ են, ովքեր ունեն հարցեր, վախեր, հույսեր, ուրախություններ, ովքեր իրենց ճանապարհներով փնտրում են ճշմարտությունը, կյանքի ամենաբարդ հարցերի պատասխանները։

«Նա ամեն բան ըստ պատշաճի է արել իր ժամանակին, նաև հավիտենականությունն է դրել մարդկանց սրտում, սակայն մարդը չի կարող սկզբից մինչև վերջը հասկանալ Աստծու արած գործերը» (Ժողովող 3.11): Ի՞նչ է ուզում ասել Սողոմոնն այս տողերով։ Ոմանք եբրայերեն օլամ բառը թարգմանում են «հավիտենություն», ուրիշները՝ «անցյալի և ապագայի զգացողություն»։ Ուստի, համաձայն այս տեքստի՝ Աստված մարդու սրտում և մտքում դրել է անցյալի և ապագայի զգացողություն, որն ինքնին հավիտենությունն է։ Սա նշանակում է, որ որպես մարդ՝ մենք ունակ ենք խորհելու նրա շուրջ, ինչը կոչվել է կյանքին և առհասարակ մեր գոյությանը վերաբերող «մեծ հարցեր»։

Եվ իսկապես, սա այն տեղն է, որտեղ Սուրբ Գիրքն առանցքային դեր է խաղում։ Ո՞վ ենք մենք։ Ինչո՞ւ ենք մենք այստեղ։ Ինչպե՞ս պետք է ապրենք։ Ի՞նչ է պատահում, երբ մենք մահանում ենք։ Ինչո՞ւ գոյություն ունի չարն ու տառապանքը։ Սրանք այն հարցերն են, որոնք ճշմարտությունը որոնող մարդիկ տալիս են մարդկության պատմության առաջին իսկ օրից։ Ինչպիսի՜ առավելություն և միևնույն ժամանակ ինչպիսի՜ պատասխանատվություն է այսօր ունակ լինել ուղղորդել ճշմարտության այս որոնողներին դեպի որոշ պատասխաններ։ Ի՞նչ է քրիստոնեական կրթությունը, եթե ոչ մարդկանց այդ պատասխանները ցույց տալը, որոնք գտնվում են Աստծո Խոսքում։

`Ինչո՞ւ պետք է Սուրբ Գիրքը խաղա գլխավոր դերը, երբ մենք փորձում ենք պատասխանել կյանքի ամենամեծ հարցերին։`