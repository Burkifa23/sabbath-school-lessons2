---
title:  Կիսելով մեր կյանքի փորձառությունը
date:  26/11/2020
---

`Կարդացե՛ք Ա Թեսաղոնիկեցիներին 2.6–8 համարները։ Ինչի՞ մասին է խոսում այստեղ Պողոսը, ինչը մենք կարող ենք արտացոլել և պետք է արտացոլենք մեր դպրոցներում և եկեղեցիներում։`

Բախվելով հասարակության մեջ հաղորդակցության քայքայմանը՝ մենք ապրում ենք մի դարաշրջանում, որում եկեղեցու աստվածաշնչյան ընկալումը երբեք ավելի իմաստալից չի եղել։ Մատթեոս 18.20 համարի տեքստը հիշեցնում է մեզ. «Որովհետև որտեղ երկու կամ երեք հոգի Իմ անունով հավաքված լինեն, Ես այնտեղ՝ նրանց մեջ եմ»։ Նորկտակարանյան տեսլականն այն մասին, թե ինչ է եկեղեցին և համայնքը, սկսել է ձևավորվել հավատացյալների տներում։ Այդ տներում էր, որ համայնքը հանդիպում էր փոքր խմբերի տեսքով. անդամներն աղոթում էին, երգում, տոնում էին Տիրոջ ընթրիքը, սովորում էին Հիսուսի խոսքն ու դրանով կիսվում միմյանց հետ։

Այս երկրպագող խմբերը նաև դարձան առաջին եկեղեցական դպրոցները, քանի որ դրանք այն վայրերն էին, որտեղ նոր անդամներին ներկայացվում էին Աստվածաշունչը և այն նոր կյանքը, որը Հիսուսի մեջ էր։ Պողոսի խոսքերը Հռոմեացիներին 12.2 համարում («Եվ մի՛ կերպարանվեք այս աշխարհի կերպարանքով, այլ վերափոխվե՛ք ձեր մտքի նորոգությամբ») ենթադրում են, որ եկեղեցին կրթության այս գործին միանգամայն լուրջ էր վերաբերվում։

Այս առաջին հավատացյալները շուտով հասկացան, որ միայն համայնքում կարող են լավագույնս կյանքի կոչել Ավետարանը։ Համայնքում մենք ունենք բարձրաձայն երգելու, ավելի եռանդուն աղոթելու և ավելի հոգատար ու կարեկից լինելու պատճառ։ Երբ լսում ենք, թե ինչպես են ուրիշները խոսում Աստծո բարության մասին, զգում ենք, թե որքան բարի է Նա եղել մեր նկատմամբ, երբ լսում ենք միմյանց պայքարների ու վշտերի մասին, գիտակցում ենք Աստծո բժշկությունը մեր սեփական կյանքում և վերապրում ենք Նրա շնորհի և բժշկության գործիքները լինելու նորոգված փափագ։

Վերը նշված տեքստում Պողոսը հաստատում է, որ Աստծո Ավետարանն ամեն ինչ է՝ խաչի զորությունը, Տիրոջ հարությունը, Նրա վերադարձի խոստումը։ Ամբողջ աշխարհում ավելի լավ լուր պարզապես չկար, և Պողոսն իր ողջ կյանքը նվիրեց նրան, որ նախ և առաջ պատմի Հիսուսի պատմությունը մեծագույն հավատարմությամբ և նվիրվածությամբ։

Այդուհանդերձ, Պողոսը հավաստիացնում է, որ Ավետարանի լուրը կարող է լավագույնս ընկալվել և կիրառվել միմյանց հետ հաղորդակցվելու միջոցով։ Մենք երբեք չպետք է մոռանանք, որ մարդիկ ուշի-ուշով հետևում են՝ տեսնելու, թե արդյո՞ք մեր կյանքն արտացոլում է շնորհի լուրը, որը գտնում ենք Աստվածաշնչում։

`Լա՛վ մտածեք այն մասին, թե ինչպես եք դուք ապրում, և տվե՛ք ինքներդ ձեզ հետևյալ հարցը՝ Ինչպիսի՞ վկա եմ ես իմ շրջապատում գտնվող մարդկանց համար։`