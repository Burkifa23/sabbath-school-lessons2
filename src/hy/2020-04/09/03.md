---
title:  Կանչված ապրելու որպես լույս
date:  23/11/2020
---

Թվում է, թե ուր որ նայում ենք, ամենուր մեր մոլորակը գլխիվայր շուռ է եկել՝ փոխելով լույսը խավարի հետ։ Այդուհանդերձ, խավարին մենք հանդիպում ենք նաև մեր տանը շատ մոտ, երբ դիտարկում ենք մեր սեփական փորձառությունն այս դժվարին և մարտահրավերներով լի աշխարհում։ Որովհետև մենք նույնպես գիտակցում ենք այն սարսափները, որոնք այս կյանքը բերում է մեզ, երբ մենք պայքարում ենք հիվանդության դեմ, հարազատ մարդկանց ենք կորցնում, տեսնում ենք, թե ինչպես են ընտանիքները կանգնում բաժանության եզրին, փորձում ենք հասկանալ մեր հասարակության և մշակույթի մեջ առկա շատ չարիքներ։

Այդուհանդերձ, բարոյական սնանկացման և հոգևոր խավարի այս պայմաններում, ներքին և արտաքին այս ողջ քաոսային աղմուկի մեջ մենք լսում ենք յուրաքանչյուրիս ուղղված Հիսուսի խոսքերը.

`«Դուք եք աշխարհի լույսը։ Մի քաղաք, որ լեռան վրա է կառուցված, չի կարող թաքնվել։ Ոչ էլ ճրագը վառում ու գրվանի տակ են դնում, այլ դնում են աշտանակի վրա, և այն լույս է տալիս բոլոր նրանց, ովքեր տան մեջ են։ Այդպես էլ թող ձեր լույսը մարդկանց առաջ փայլի, որպեսզի տեսնեն ձեր բարի գործերն ու փառավորեն ձեր Հորը, որ երկնքում է» (Մատթեոս 5.14–16): Ի՞նչ են մեզ սովորեցնում այս տեքստերն այն մասին, թե ինչպես մենք պետք է ապրենք, և թե այն ամենը, ինչ մենք անում ենք որպես քրիստոնյաներ, ինչպես է ազդեցություն ունենում այն փաստի վրա, թե ինչպես են մարդիկ տեսնում Աստծուն։`

Այն օրը, նստած Գալիլեայի ծովի ափին, կիզիչ արևի տակ՝ ինչպե՞ս կարող էին Հիսուսի ունկնդիրները հասկանալ Նրա խոսքերը։ Նրա խոսքերը լսողները ամեն ինչ գիտեին լույսի և խավարի մասին։ Եվ, հաստատապես, նրանց կյանքում շատ խավար կար, որից նրանք վախենում էին։ Նրանք ապրում էին հռոմեական գերիշխանության ներքո, ռազմականացված հասարակության մեջ, որը, ի հեճուկս հեռախոսների, համակարգիչների և համաշխարհային համացանց կապի բացակայությանը, շատ առումներով նույնքան արդյունավետ էր տեղեկության տարածման հարցում, որքան մեր ներկայիս հասարակությունը, որոշ դեպքերում՝ նույնիսկ ավելի սարսափազդու։

Հռոմեացիներն ամենուր էին. լեռնալանջերին հավաքված մարդկանց նրանք հիշեցնում էին, որ համառողներն անմիջապես կուղղորդվեն տանջանքների ճանապարհով և իրենց մահը կդիմավորեն հռոմեական խաչի վրա։

Իսկ այստեղ եկել էր Հիսուսը և կոչ էր անում նրանց ապրել ինչպես լույս, լինել ողորմած, սրտով մաքուր, խաղաղարար։ Ուստի քրիստոնեական կրթության շրջանակներում մենք պետք է սովորեցնենք մեր ուսանողներին աշխարհում լույս լինել, ունակ լինել կատարել ընտրություններ և կայացնել որոշումներ, որոնք շրջապատի մարդկանց համար կբացահայտեն Աստծո իրականությունն ու Նրա բարությունը։

`Որո՞նք են այն ճանապարհները, որոնց միջոցով կարող ենք ուրիշներին ճշմարտապես ցույց տալ Աստծո իրականությունն ու Նրա բարությունը։`