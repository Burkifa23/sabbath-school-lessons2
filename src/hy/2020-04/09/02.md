---
title:  Ճշմարիտ քրիստոնեական կրթություն
date:  22/11/2020
---

Պատմում են մի ռաբբիի պատմություն, ով, նայելով իր դասարանում նստած երտասարդների քնկոտ աչքերին, հարցնում է. «Ուսանողնե՛ր, ինչպե՞ս ենք իմանում, որ գիշերն ավարտվել է, և ցերեկն է սկսվել»։

Մի քանի ուսանող զգուշաբար ձեռք են բարձրացնում։ «Ռաբբի՛,- պատասխանում է նրանցից մեկը,- միգուցե երբ կարող ենք տարբերել թզենին ձիթենուց»։

«Ո՛չ»։

Մեկ ուրիշն է բարձրացնում ձեռքը. «Ռաբբի՛, միգուցե երբ կարող ենք տարբերել ոչխարն այծից»։

Մի շարք պատասխաններ լսելուց հետո ռաբբին հայտարարում է. «Ուսանողնե՛ր, մենք իմանում ենք, որ գիշերն ավարտվել է, և ցերեկն է սկսվել, երբ նայում ենք նախկինում երբեք չտեսած դեմքին և նրա մեջ ճանաչում մեր եղբորը կամ քրոջը։ Իսկ մինչ այդ, անկախ նրանից, թե որքան պայծառ է փայլում արեգակը, միևնույնն է, գիշեր է»։

`Կարդացե՛ք Ղուկաս 10.30–37 համարները։ Ի՞նչ էր ուզում ընդգծել Հիսուսն այս պատմության օգնությամբ։ Եվ ի՞նչ պետք է դա մեզ ասի այն մասին, թե ինչը պետք է ցանկացած ճշմարիտ քրիստոնեական կրթության մաս կազմի։`

Որպես Յոթերորդ օրվա ադվենտիստներ՝ մենք օրհնվել ենք առատ դավանաբանական լույսով և ճշմարտությամբ (դրանցից մի քանիսն են մեռելների վիճակը, շաբաթը, 1844թ.-ը և դատաստանը, մեծ պայքարը), ինչը նույնիսկ քրիստոնեական աշխարհի մեծամասնությունը դեռևս չի հասկանում։ Եվ սակայն, որքան էլ կարևոր են այս ճշմարտությունները, ի՞նչ բարիք են դրանք մեզ բերում, եթե մենք չար ենք, ուրիշներին վերաբերվում ենք նախապաշարմունքով, թույլ ենք տալիս, որ մեր միջավայրի մշակութային և սոցիալական նախապաշարմունքները մեզ ստիպեն ուրիշներին վերաբերվել որպես ցածր խավ։

Ճշմարիտ քրիստոնեական կրթությունը, եթե ուրիշ ոչ մի օգուտ չբերի, պետք է ստիպի մեզ բարձր լինել այս բոլոր մարդկային թուլություններից ու չարիքներից և մարդկանց տեսնել այնպես, ինչպես Քրիստոսն էր նրանց տեսնում՝ էակներ, ում համար Ինքը մահացել է, ում մեղքերը կրել է խաչի վրա, ում համար անսահման մեծ գին է վճարել։ Եթե մենք բարձրացնենք խաչն այնպես, ինչպես պարտավոր ենք անել, ապա կտեսնենք յուրաքանչյուր մարդու արժեքն ու կարևորությունը և նրան կվերաբերվենք այնպես, ինչպես իրապես արժանի է՝ այն արժեքին համապատասխան, որն Աստված ի սկզբանե դրել է նրա վրա։ Քրիստոնեական կրթությունը պետք է ներառի այս ուսմունքը, հակառակ դեպքում այն արժանի չէ կրելու «քրիստոնեական» անվանումը։

`Ի՞նչ նախապաշարմունքներ է սովորեցնում ձեր մշակույթն ու հասարակությունը՝ աննկատ կամ բացահայտ, որոնք դուք՝ որպես քրիստոնյա, պետք է անտեսեք։`