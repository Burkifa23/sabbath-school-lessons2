---
title:  Հետագա ուսումնասիրության համար
date:  27/11/2020
---

«Քրիստոսը ցրեց աշխարհիկ փառքի հասնելու նրանց հույսերը: Լեռան քարոզում Նա փորձում էր շտկել Իր արքայության և Իր էության մասին կեղծ ուսուցման հետևանքով ստեղծված սխալ պատկերացումները: Բայց Նա չսկսեց ուղղակիորեն քննադատել մարդկանց սխալները: Նա տեսնում էր, որ մեղքի պատճառով աշխարհը թշվառության մեջ է հայտնվել, բայց Նա լիովին չբացահայտեց նրանց ողբալի վիճակը: Այն, ինչ Նա սովորեցրեց նրանց, անսահմանորեն ավելի լավ էր, քան նրանց ամբողջ իմացածը: Առանց վիճարկելու Աստծո արքայության մասին նրանց ունեցած պատկերացումները` Նա պատմեց նրանց, թե որոնք են այնտեղ մուտք գործելու պայմանները` թողնելով, որ նրանք իրենք համապատասխան եզրակացություններ անեն: Նրա սովորեցրած ճշմարտությունները մեզ համար նույնքան կարևոր են, որքան այն բազմության համար, որ հետևում էր Նրան: Մենք նրանցից ոչ պակաս կարիք ունենք ծանոթանալու Աստծո թագավորության հիմնական սկզբունքներին»։ Էլեն Ուայթ, Դարերի փափագը, էջ 299։

**Հարցեր քննարկման համար**

`Ռոբերտ Լյուիս Սթիվենսոնը ծնվել է Էդինբուրգում՝ Շոտլանդիայում, 1850թ.։ Նա պատմում է, թե ինչպես մի գիշեր, երբ իր դայակն իրեն նախապատրաստում էր քնելու, ինքը մոտեցավ պատուհանին և հիասքանչ տեսարանի ականատես եղավ։ Նա տեսավ, թե ինչպես էր լապտերավառը հերթով մոտենում գազային լապտերներին և վառում դրանք։ Մանկական հիացմունքով նա իր մոտ կանչեց իր դայակին և ասաց. «Նայի՛ր այն մարդուն։ Նա խավարի մեջ անցքեր է բացում»։ Ի՞նչ դեր է Աստված տվել ձեզ ձեր համայնքին լույս և սեր բերելու գործում։ Եթե լավ չեք պատկերացնում, հրավիրե՛ք եկեղեցու մի քանի անդամի և քննարկե՛ք, թե ինչ կարող եք իրականացնել միասին։`

`Եթե եկեղեցին կամենում է դառնալ Աստծո գործընկերն աշխարհին ավետարանելու հարցում, ապա մենք պետք է ընդունենք Հիսուսի բառերն ու ծառայությունը։ Մարմնավորման բուն էությունը, այն, որ Աստված եկավ մեր երկիր՝ մեր աշխարհում ապրելու, մեզ հետ պայքարելու, ծիծաղելու և լացելու, հուշում է, որ մենք կանչված ենք հոգ տանելու մեզ շրջապատող մարդկանց մասին։ Ինչպե՞ս դուք դա կանեք։ Ինչպե՞ս կարող եք ներգրավել ձեր համայնքի երիտասարդներին՝ նպաստելու այս գործին։`

`Խորհե՛ք այն պատասխանատվության մասին, որը մենք՝ որպես Յոթերորդ օրվա ադվենտիստներ, ունենք ուրիշներին մեզ տրված հիասքանչ ճշմարտությունները սովորեցնելու գործում։ Տեղական եկեղեցին ինչպե՞ս կարող է և պետք է կենտրոնական դեր խաղա ուրիշներին այս ճշմարտությունները սովորեցնելու հարցում։ Միևնույն ժամանակ, ինչպե՞ս կարող է եկեղեցին լինել ապահով վայր քննարկելու այս ճշմարտություններն այն մարդկանց հետ, ովքեր դրանց մասին բարդ հարցեր են տալիս։ Ինչպե՞ս կարող եք այնպիսի միջավայր ստեղծել, որտեղ կարող են քննարկվել լուրջ հարցեր։`

`Դասարանում քննարկե՛ք մշակութային նախապաշարմունքներն այն հասարակության, որում դուք ապրում եք։ Ի՞նչ ճանապարհներով կարող է ձեր եկեղեցին ուսուցանել մարդկանց վեր լինել այդ նախապաշարմունքներից և դրա փոխարեն հետևել Սուրբ Գրքի ուսմունքին։`