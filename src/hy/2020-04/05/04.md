---
title:  Կարդալով Վարպետ-Ուսուցչի միտքը
date:  27/10/2020
---

`Փիլիպպեի քրիստոնեական համայնքի վերաբերյալ ի՞նչ անհանգստություն է տանջում Պողոսի սիրտը, երբ նա գրում է նրանց ուղղված իր նամակը։ Փիլիպպեցիներին 2.1–4, Փիլիպպեցիներին 4.2, 3։`

Փիլիպպեցիներին 2.1-11 համարներն Աստվածաշնչի ամենախորիմաստ տեքստերից են։ Դրանք քննարկում են Քրիստոսի նախագոյությունը, Նրա աստվածությունը, մարմնավորումը, մարդեղությունը, խաչի վրա մահվան Նրա ընդունումը։ Նկարագրվում է երկար, բարդ, դեպի ներքև ուղղված ճանապարհը, որը Հիսուսը բռնեց երկնքից մինչև Գողգոթա (Փիլիպպեցիներին 2.5–8): Նկարագրվում է նաև, թե ինչպես է Հայրը բարձրացնում Հիսուսին մինչև տիեզերական երկրպագության մակարդակի (Փիլիպպեցիներին 2.9–11): Այս տեքստերն ամփոփում են շատ հիասքանչ ճշմարտություններ։

`Ինչպե՞ս է Պողոսը ներկայացնում Փիլիպպեցիներին 2.5–11 համարները։ Նա գովաբանում է Հիսուսի կյանքի իրադարձությունները, և ըստ ձեզ՝ դրանից ո՞րն է նա ակնալում, որ հավատացյալներն արտացոլեն իրենց սեփական կյանքում։ Փիլիպպեցիներին 2.6–11։`

Պողոսը հույս ունի, որ Փիլիպպեի հավատացյալները, ովքեր երբեմն բանավիճող են, դասեր կքաղեն Հիսուսից և Նրա մարմնավորումից։ Եթե Հիսուսը կարող էր ընդունել մարդկային կերպարանք՝ «ծառայի կերպարանք առնելով … կերպարանքով մարդու պես հայտնվելով» (Փիլիպպեցիներին 2.7) և նույնիսկ խոնարհվել մինչև խաչելություն, որքա՞ն ավելի շատ նրանք պետք է սիրուց դրդված խոնարհվեն միմյանց առաջ։

Մեզ հիշեցվում է, որ Վարպետ-Ուսուցչից՝ Հիսուսից շատ սովորելու բան ունենք։ Մենք դասեր ենք քաղում այն պատգամներից, որոնք Նա տարածում էր Իր երկրային ծառայության ընթացքում, հրաշքներից, որոնք Նա կատարում էր, և ուրիշների նկատմամբ Նրա վերաբերմունքից։ Մենք կարող ենք փորձել ուրիշների հետ մեր փոխհարաբերությունները կերտել Նրա մեծագույն ներողամտության օրինակով, ինչպես նաև խորհելով այն փաստի շուրջ, որ Նա կամեցավ փոխել երկնքի փառքերը մսուրի հետ (ինչպիսի՜ դաս է մեզ համար)։

Դրան հակառակ, աշխարհն անընդհատ կոչ է անում, որպեսզի մենք մեծարենք ինքներս մեզ, պարծենանք մեր ձեռքբերումներով։ Բեթղեհեմում գտնվող մսուրից և Վարպետ-Ուսուցչից մենք միանգամայն այլ դաս ենք սովորում. կրթությանը և փրկությանը վերաբերող Աստծո մեծագույն գործը կարող ենք իրականացնել ոչ թե Աստծո առաջ մեզ մեծարելով, այլ խոնարհելով, ինչպես նաև ուրիշների համար ծառաներ դառնալով։

`Ի՞նչ իրավիճակի եք դուք բախվում, միգուցե նույնիսկ հիմա, որի ժամանակ խոնարհվելը կարող է ձեզ տալ ուրիշների առջև Քրիստոսին արտացոլելու հզոր հնարավորություն։`