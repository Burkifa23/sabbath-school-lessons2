---
title:  Հիսուսը որպես Վարպետ-Ուսուցիչ
date:  24/10/2020
---

### Այս շաբաթվա ուսումնասիրության համար կարդացե՛ք.
Եբրայեցիներին 1.1–4, Բ Կորնթացիներին 4.1–6, Հովհաննես 1.14, 18, 14.1–14, Փիլիպպեցիներին 2.1–11, Բ Կորնթացիներին 5.16–21:

> <p>Հիշելու համարը.<p>
> «Որովհետև Աստված, որ ասաց, թե խավարից թող լույս ծագի, հենց Ինքը մեր սրտերի մեջ ծագեց՝ Աստծու փառքի գիտության լույսը տալու, որ ճառագում է Հիսուս Քրիստոսի դեմքից» (Բ Կորնթացիներին 4.6):

Բիլլի Գրեհեմը պատմում է, թե ինչպես էր գնացել դաշտային հիվանդանոց զինվորներին այցելության նրանց իսկ գեներալի ուղեկցությամբ։ Զինվորներից մեկն «այնաստիճան էր այլանդակվել, որ երեսնիվայր պառկել էր քաթանից և պողպատից պատրաստված հարմարանքի վրա»։ Բժիշկը Գրեհեմի ականջին շշնջաց. «Կասկածում եմ, թե նա երբևէ նորից կքայլի»։ Զինվորը խնդրանքով դիմեց գեներալին. «Պարոն գեներալ … ես կռվել եմ Ձեր անունից, սակայն երբեք Ձեզ չեմ տեսել։ Կարո՞ղ եմ տեսնել Ձեր դեմքը»։ Գեներալը կռացավ, սահեց այն քաթանից և պողպատից պատրաստված հարմարանքի տակ և սկսեց խոսել զինվորի հետ։ Գրեհեմը տեսավ, որ զինվորի աչքից մի արցունք ընկավ գեներալի այտին։

Հիսուսի ծննդյան ժամանակ մարդկությունն այլանդակված էր և արնահոսում էր՝ զգալով Աստծո բժշկող տեսության կարիքը։ Մարդկությունը կարծես աղաչում էր. «Ո՜հ, Տեր, կարո՞ղ ենք մենք տեսնել Քո դեմքը»։ Իր Որդուն այս մոլորակ ուղարկելով՝ Հայրը Վարպետ-Ուսուցչին առաքելության ուղարկեց. ցույց տալ մարդկությանն Իր դեմքը։ Դրանից հետո մեզ տրվել է հիասքանչ առավելություն դիտել «Աստծու փառքի գիտության լույսը… որ ճառագում է Հիսուս Քրիստոսի դեմքից» (Բ Կորնթացիներին 4.6)։

Երբ դիտում ենք Վարպետ-Ուսուցչին երկիր ճանապարհվելիս, ի՞նչ կարող ենք սովորել Նրանից։