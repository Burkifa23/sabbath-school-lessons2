---
title:  Բացահայտելով Հորը (շարունակություն)
date:  26/10/2020
---

Իր Ավետարանի հուզիչ առաջաբանում (Հովհաննես 1.1–18) Հովհաննեսը ներկայացնում է Հիսուսին որպես հավիտենական «Խոսք»։ Հիսուսի մասին Հովհաննեսի հայտարարությունները երկչոտ և սահմանափակ չեն. դրանք համարձակ են և ընդգրկում են ողջ տիեզերքը։ Հիսուսը գոյություն ուներ նախքան աշխարհի կազմավորվելը. Նա գոյություն ունի հավերժ։ Իրականում Հիսուսն արարման մասնակիցն է (Հովհաննես 1.2, 3): Նա «մարդկանց լույսն» է (Հովհաննես 1.4), և որպես Խոսք, Ով եկավ աշխարհ, Նա «լուսավորում է ամեն մարդու» (Հովհաննես 1.9)։

`Ըստ Հովհաննեսի՝ ո՞րն է Քրիստոսի՝ մարդ արարած դառնալու արդյունքը։ Որպես Խոսք՝ ի՞նչ լույս բերեց Նա։ Ի՞նչ հատկանիշներ ունի Նա այդ անելու համար: Հովհաննես 1.14, 18:`

«Լույսը ծագեց այն ժամանակ, երբ աշխարհն ամենախորը խավարի մեջ էր։ …

Մարդկային ցեղի համար կար ընդամենը մեկ հույս … այն, որ Աստծո մասին գիտությունը վերականգնվեր աշխարհի համար։

Քրիստոսը եկավ վերականգնելու այս գիտությունը։ Նա եկավ մի կողմ դնելու կեղծ ուսմունքները, որոնց միջոցով մարդիկ, ովքեր հայտարարում էին, թե ճանաչում են Աստծուն, սխալ էին ներկայացրել Իրեն։ Նա եկավ ցուցադրելու Իր օրենքի բնությունը, Իր սեփական բնավորության մեջ բացահայտելու սրբության գեղեցկությունը»։ Էլեն Ուայթ, Դաստիարակություն, էջ 74-76։

Այն ամենը, ինչ Հիսուսն անում էր Իր երկրային կյանքի ընթացքում, ուներ գեթ մի նպատակ՝ «բացահայտել Աստծուն մարդկությունը վեհացնելու համար»։ Դաստիարակություն, էջ 82։

`Հիսուսն Ինքն ասում է. «Ով Ինձ տեսավ, նա Հորը տեսավ» (Հովհաննես 14.9): Ո՞րն էր Հիսուսի հայտարարության ենթատեքստը։ Ինչո՞ւ Նա արեց այդ հայտարարությունը։ Հովհաննես 14.1–14:`

Այն փորձում է քննադատել Փիլիպպոսի սխալ հայտարարությունը (Հովհաննես 14.8)։ Հիսուսի հետ ունեցած տարիների մտերիմ ընկերությունից հետո նա դեռևս չի ընկալում մարդեղության կարևորագույն նշանակությունը, որ Հիսուսը եկել է ցույց տալու Հոր բնավորությունը։ Միգուցե ուսուցիչներն այսօր մի փոքր մխիթարվեն այն փաստով, որ Վարպետ-Ուսուցչի աշակերտներից մեկն այդքան վատ առաջադիմություն ուներ։ Փիլիպպոսի հայտարարությունն ամենայն հավանականությամբ արձանագրված է ոչ թե նրա համար, որ մեզ նրան քննադատելու առիթ տա, այլ որպեսզի մեզ մեր անձը քննելու հնարավորություն տա։ Որքա՞ն ժամանակ է, որ քայլում ենք Հիսուսի հետ։ Արդյո՞ք Հիսուսին Փիլիպպոսից լավ ենք հասկանում։ «Ով Ինձ տեսավ, նա Հորը տեսավ»։