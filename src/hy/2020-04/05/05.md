---
title:  Վարպետ-Ուսուցիչն ու հաշտեցումը
date:  28/10/2020
---

Մարդկային փոխհարաբերությունները շատ հաճախ խզվում են։ Մենք օտարանում ենք մեկս մյուսից։ Մարդը, ով ժամանակին մեր մտերիմ ընկերն էր, ժամանակի ընթացքում դառնում է մեկը, ում այլևս չենք վստահում։ Այդուհանդերձ, նման պառակտված հարաբերությունները կարող են վերականգնվել։ Երբ դա կատարվում է, մենք վերապրում ենք հաշտեցման հրաշքը։ Շատ քիչ ապրումներ կան, որոնք հաշտեցման նման քաղցր են։

`Ինչպե՞ս է հաշտեցումն ընկած Քրիստոսի մարմնավորման և որպես Վարպետ-Ուսուցիչ Նրա դերի սրտում։ Բ Կորնթացիներին 5.16–21։`

Եթե մենք օրհնված ենք մեզ զգում, երբ մարդու հետ մեր խզված հարաբերությունները վերականգնվում են, ապա որքան ավելի հիասքանչ զգացողություն պետք է ունենանք, երբ հաշտվում ենք Աստծո հետ։ Բ Կորնթացիներին 5.16–21 համարներում Պողոսը պարզորոշ ներկայացնում է, թե ով է անում այդ հաշտեցումը. Հայր Աստվածն Իր ձեռքն է վերցրել Իր հետ մեր խախտված հարաբերությունները նորոգելու նախաձեռնությունը։ Եվ հաշտեցման այդ գործը Նա արել է «Հիսուս Քրիստոսի միջոցով» (Բ Կորնթացիներին 5.18): «Աստված էր, որ Քրիստոսով աշխարհն Իր հետ հաշտեցրեց» (Բ Կորնթացիներին 5.19):

Եվ այդուհանդերձ, մենք չպետք է լինենք հաշտության ուրախությունը պարզապես սպառողներ։ Մենք պետք է սովորենք Վարպետ-Ուսուցչից։ Մարմնավորվելով՝ Հիսուսը մասնակցեց հաշտեցման գործին։ Մենք ևս կանչվում ենք մասնակցելու դրան։ Աստված մեզ Իր հետ հաշտեցրեց Քրիստոսի միջոցով։ Եվ այժմ մեզ, Պողոսի հետ միասին, տրված է «հաշտության ծառայությունը» (Բ Կորնթացիներին 5.18):

Կողոսացիներին 1.15–20 համարները ևս Նոր Կտակարանի հիասքանչ տեքստերից են, որոնք խոսում են Քրիստոսի մարմնավորման մասին։ Տեքստի առաջին մասը քննարկում է արարչագործության մեջ ունեցած Քրիստոսի դերը (Կողոսացիներին 1.15–17). այս համարները հավակնում են օրհներգ դառնալ։ Մինչդեռ վերջին մասը շեշտադրում է Քրիստոսի դերը փրկագնման մեջ (Կողոսացիներին 1.18–20), Քրիստոսի՝ Արարիչ-Փրկագնող դերի շնորհիվ Աստված ամեն ինչ հաշտեցնում է Իր հետ։ Հաշտեցման գործը, որն Աստված իրականացնում է Քրիստոսի միջոցով, իր չափերի մեջ տիեզերական է և «խաղաղություն հաստատելով խաչի վրա Նրա արյամբ»՝ իր ազդեցությունն է ունենում ամեն ինչի վրա «թե՛ երկրի վրա, թե՛ երկնքում» (Կողոսացիներին 1.20):

Թեև մենք երբեք չենք կարող համապատասխանել որպես հաշտարար Վարպետ-Ուսուցչի գործի տիեզերական ծավալներին, այդուհանդերձ մենք հրավիրվում ենք մասնակցելու «հաշտության ծառայությանը» մեր սեփական ոլորտում (Բ Կորնթացիներին 5.18): Կարո՞ղ է սա լինել այն, ինչի մասին մտածում էր Հիսուսը, երբ աղոթեց. «Ինչպես Դու Ինձ աշխարհ ուղարկեցիր, այնպես էլ Ես նրանց աշխարհ ուղարկեցի» (Հովհաննես 17.18)։

`Որո՞նք են այն գործնական ուղիները, որոնցով կարող ենք արտացոլել Աստծո դերը որպես հաշտարար։ Այսինքն՝ հենց հիմա ի՞նչ իրավիճակներում (եթե կան այդպիսիք) դուք կարող եք օգնել մարդկանց հաշտվել միմյանց հետ։`