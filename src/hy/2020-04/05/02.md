---
title:  Բացահայտելով Հորը
date:  25/10/2020
---

`Որո՞նք են Հիսուսի մասին ամենակարևոր կետերը, որոնց առաքյալն անդրադառնում է եբրայեցիներին ուղղված թղթի սկզբում (Եբրայեցիներին 1.1–4)։`

Նոր Կտակարանը գրողները շարունակ շեշտադրում են մի նշանակալից գաղափար. Հիսուսը երկիր եկավ մարդկանց ցույց տալու, թե ով է Հայրը։ Հին ժամանակներում Աստծո հայտնությունը մարդկանց տրվում էր մասնակի կերպով մարգարեների միջոցով, սակայն Հիսուսի միջոցով տրվեց Աստծո լիարժեք և վերջնական հայտնությունը։

Բացի այդ, Հիսուսն Իր անձով «Աստծո փառքի լույսն» է (Եբրայեցիներին 1.3): Որպես մեղավոր մարդիկ՝ մենք չէինք դիմանա Աստծո փառքի լիարժեք բացահայտմանը։ Որպես մարմնավորված Որդի՝ Հիսուսն արտացոլում է այդ փառքը։ Այն խլացված է Քրիստոսի մարդեղության մեջ, որպեսզի մենք այդ փառքը տեսնենք ու հստակորեն հասկանանք Աստծո բնավորությունը։

Հիսուսը նաև «նրա էության արտահայտումն» է (Եբրայեցիներին 1.3): Այստեղ օգտագործվող եզրույթը հունարեն խարակտեր բառն է, որը երբեմն օգտագործվում է արտահայտելու մեղրամոմի վրա կնիքի թողած հետքը կամ մետաղադրամի վրա կնքված պատկերը։ Այսպիսով, Հիսուսն «Աստծո բուն էության ճշգրիտ կնիքն է» (Եբրայեցիներին 1.3, Աստվածաշնչի թարգմանության NRSV «Նոր վերանայված ստանդարտ տարբերակ»):

Եթե մենք ցանկանում ենք ճանաչել Հորը, պետք է ուշադրությամբ լսենք, թե ինչ է ասում Վարպետ-Ուսուցիչը Նրա մասին։ Պետք է նաև նայենք Վարպետ-Ուսուցչին։ Հորը կարող ենք տեսնել Որդու մեջ։

`Համեմատե՛ք Եբրայեցիներին 1.1–4 համարները Բ Կորնթացիներին 4.1–6 համարների հետ։ Ո՞վ է Հիսուսը Բ Կորնթացիներին 4.1–6 համարներում, և ի՞նչ ենք մենք սովորում Նրանից։`

Մարդկանց Աստծո մասին կրթություն տալիս Պողոսն ու իր գործընկերները փորձում են անդրադարձնել Հոր մասին Հիսուսի սեփական ուսուցման ծառայությունը։ Որպես «Աստծու պատկեր» (Բ Կորնթացիներին 4.4), Հիսուսը մեզ գիտելիք բերեց Հայր Աստծո մասին։ Նմանապես և Պողոսը խուսափում է մոլորությունից և Աստծո Խոսքի խեղաթյուրումից և փոխարենը հստակ կերպով ներկայացնում է ճշմարտությունը (Բ Կորնթացիներին 4.2):

Ճիշտ այնպես, ինչպես Աստված արարման ժամանակ օգտագործեց լույսը՝ ցրելու խավարը, այնպես էլ մեզ տվեց Իր Որդուն՝ Հիսուսին՝ Իր մասին կեղծ տեսակետները ցրելու և մեզ Աստծո մասին ճշմարտությունը ցույց տալու համար։ «Հիսուս Քրիստոսի դեմքից է», որ մենք ստանում ենք ամենամաքուր գիտելիքն Աստծո մասին (Բ Կորնթացիներին 4.6):

`Հիսուսը ճշգրիտ կերպով ներկայացնում էր Հորը, մի բան, ինչը մենք ևս կանչված ենք անելու, քանի որ հրավիրվում ենք. «Աստծուն նմանվե՛ք որպես սիրելի որդիներ» (Եփեսացիներին 5.1): Ի՞նչ է դա նշանակում, և ի՞նչ կարող ենք մենք սովորել Հիսուսից, թե ինչպես «նմանվենք» Աստծուն։`