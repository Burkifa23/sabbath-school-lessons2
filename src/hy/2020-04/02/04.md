---
title:  Հաղորդակցություն
date:  06/10/2020
---

Ցանկացած մակարդակի կրթություն ամենաիրական իմաստով հաղորդակցություն է։ Ուսուցիչն այն մեկն է, ով ունի գիտելիք, իմաստություն, տեղեկություն, փաստեր և այլն, որոնք և փոխանցում է աշակերտին։ Շատ գիտելիքներով հարուստ մեկը պետք է կարողանա փոխանցել այն ուրիշներին, այլապես ո՞րն է նրա ունեցած այդ ողջ պաշարի օգուտը, առնվազն ուսուցման տեսանկյունից։

Մեկ այլ մակարդակում, այդուհանդերձ, լավ ուսուցողական հմտությունները պարզապես գիտելիքը փոխանցելու ունակությունը չեն։ Ուսուցման ողջ գործընթացի կարևորագույն կետերից մեկը հարաբերությունների կառուցումն է։ «Իսկական ուսուցիչը չի կարող իր աշակերտներին փոխանցել ավելի արժեքավոր պարգև, քան իր սեփական ընկերակցությունը։ Որքա՜ն ճիշտ է, որ տղամարդկանց և կանանց, պատանիներին և երեխաներին կարող ենք հասկանալ միայն կարեկցանքով նրանց մոտենալով, իսկ որպեսզի կարողանանք հնարավորինս արդյունավետորեն օգտակար լինել, պետք է հասկանանք նրանց»։ Էլեն Ուայթ, Դաստիարակություն, էջ 212։

Այլ խոսքերով, լավ ուսուցումը գործում է նաև հուզական և անձնական մակարդակներում։ Սա շատ կարևոր է հատկապես այն դեպքում, երբ անհատի համար որպես դպրոց ծառայում է իր ընտանիքը։ Աշակերտի և ուսուցչի միջև պետք է կառուցվեն լավ փոխհարաբերություններ։

Հարաբերությունները կառուցվում և զարգանում են հաղորդակցության միջոցով։ Երբ քրիստոնյաներն Աստծո հետ չեն հաղորդակցվում Աստվածաշունչը կարդալու կամ աղոթքի միջոցով, նրանց հարաբերությունը Նրա հետ լճանում է։ Ընտանիքներն աստվածային առաջնորդության կարիք ունեն, եթե ցանկանում են աճել Քրիստոսի շնորհի և գիտության մեջ։

`Կարդացե՛ք հետևյալ տեքստերը։ Ի՞նչ կարող ենք սովորել դրանցից այն մասին, թե ինչպես կառուցել ամուր ընտանեկան հարաբերություններ (կամ ցանկացած այլ հարաբերություն)։ Սաղմոսներ 37.7–9, Առակներ 10.31, 32, Առակներ 27.17, Եփեսացիներին 4.15, Ա Հովհաննես 3.18, Տիտոս 3.1, 2, Հակոբոս 4.11։`

Երբ ժամանակ է տրամադրվում հաղորդակցության սերմը ցանելուն, արդյունքում ոչ միայն ընտանիքի անդամներն են նախապատրաստվում Քրիստոսի հետ անձնական փոխհարաբերությանը, այլև ընտանիքի ներսում զարգանում են միջանձնային փոխհարաբերությունները։ Դա կբացի հաղորդակցության ուղիներ, և երբ ձեր երեխաներն արդեն կհասնեն հասունության տարիքի, շատ ուրախ կլինեք, որ այդ հարաբերությունները ժամանակին կառուցել եք։ Եվ նույնիսկ եթե դուք երեխաներ չունեք, այս տեքստերում նկարագրված սկզբունքները կարող են գործել բոլոր տեսակի հարաբերությունների համար։

`Խորհե՛ք այն մասին, թե ինչու է այդքան կարևոր ոչ այն, թե ինչ ենք ասում, այլ թե ինչպես ենք ասում։ Ի՞նչ եք սովորել այն իրավիճակներից, երբ այն ձևը, որով ասել եք ինչ-որ բան, կործանել է բուն ասելիքի ազդեցությունը, նույնիսկ երբ ձեր ասելիքը ճշմարիտ է եղել։`