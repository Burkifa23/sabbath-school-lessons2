---
title:  Առաջին ընտանիքը
date:  04/10/2020
---

Սուրբ Գրքի առաջին էջերում մեզ շատ մանրամասներ տրված չեն (կարելի է ասել՝ ընդհանրապես տրված չեն) այն ընտանեկան կրթության տիպի մասին, որն առկա էր մարդկության պատմության առաջին օրերին: Թերևս, կարող ենք վստահ լինել, որ այն օրերին կրթությունը տեղի էր ունենում ընտանեկան կառույցի շրջանակներում։

«Եդեմի պարտեզում հիմնադրված կրթական համակարգը կենտրոնացված էր ընտանիքում։ Ադամն Աստծո որդին էր (Ղուկաս 3.38), և իրենց Հորից էր, որ Բարձրյալի զավակներն ստանում էին իրենց կրթությունը։ Դա իր ամենաիրական իմաստով ընտանեկան դպրոց էր»։ Էլեն Ուայթ, Դաստիարակություն, էջ 33։

Ու թեև մենք ճշգրտորեն չգիտենք, թե ինչ էր ուսուցանվում, կարող ենք վստահ լինել, որ կրթական նյութը մեղքից առաջ ներառում էր արարչագործության հրաշքները, իսկ մեղքից հետո՝ փրկության ծրագիրը։

`Ի՞նչ են սովորեցնում հետևյալ տեքստերը, և ինչո՞ւ պետք է դրանք հաստատապես մաս կազմած լինեն այն կրթության, որ Ադամն ու Եվան փոխանցեցին իրենց երեխաներին։ Ծննդոց 1–2, Ծննդոց 3.1–15, Բ Կորնթացիներին 4.6, Ղուկաս 10.27, Գաղատացիներին 3.11, Հայտնություն 22.12։`

«Աշխարհի սկզբում հաստատված կրթական համակարգը պետք է մարդու համար օրինակ ծառայեր հետագա դարերում։ Որպես այդ համակարգի սկզբունքների օրինակ՝ տիպային դպրոց հիմնադրվեց Եդեմում՝ մեր նախածնողների տանը»։ Էլեն Ուայթ, Դաստիարակություն, էջ 20։

Քրիստոնեական կրթության էությունն ընտանիքի և եկեղեցու անդամներին վարդապետության, երկրպագության, ուսուցման, եղբայրության, ավետարանչության և ծառայության սկզբունքները սովորեցնելն է։ Տունն այն վայրն է, որտեղ դուք ծառայում եք ընտանիքի անդամներին՝ նրանց պատմելով Աստծո սիրո և խոստումների մասին, որտեղ Հիսուսը երեխաներին ներկայացվում է որպես նրանց Տեր, Փրկիչ և Ընկեր, և որտեղ Աստվածաշնչին վերաբերվում են որպես Աստծո Խոսք։ Ընտանիքն այն վայրն է, որտեղ դուք ցույց եք տալիս, թե ինչպիսին պետք է լինեն մեր երկնային Հոր հետ առողջ հարաբերությունները։

Ծննդոց 4.1–4 համարներում մենք տեսնում ենք, որ և՛ Կայենը, և՛ Աբելն իրենց ընծաներն են մատուցում Աստծուն։ Վստահաբար կարող ենք ենթադրել, որ նրանք Աստծուն ընծա մատուցելու նշանակության և կարևորության մասին սովորել էին փրկության ծրագրին վերաբերող իրենց ընտանեկան կրթության շրջանակներում։ Իհարկե, ինչպես պատմությունը ցույց է տալիս, լավ կրթությունը միշտ չէ, որ հանգեցնում է այն բարի արդյունքին, որը կարելի է ակնկալել։

`Ինչպիսին էլ որ լինի ձեր ընտանեկան կացությունը, ի՞նչ ընտրություն կարող եք անել՝ դարձնելու այն մի միջավայր, որտեղ ճշմարտությունն ուսուցանվում և կյանքի է կոչվում։`