---
title:  Միգուցե մոռանաս
date:  08/10/2020
---

Նախքան Իսրայելի որդիները կմտնեին խոստացված երկիր, Մովսեսը նորից խոսեց նրանց հետ՝ վերապատմելով այն հրաշքներով լի ճանապարհը, որով Տերն առաջնորդել էր իրենց, և կրկին ու կրկին հորդորեց նրանց չմոռանալ, թե ինչ է Տերն արել իրենց համար։ Շատ իմաստներով Բ Օրենք գիրքը Մովսեսի վերջին կամքն ու կտակն էր։ Ու թեև գրված է հազարավոր տարիներ առաջ, այնպիսի մշակույթում և կենսական պայմաններում, որոնք արմատապես տարբերվում են նրանից, ինչ մենք ունենք այսօր՝ դրա սկզբունքները վերաբերում են նաև մեզ։

`Կարդացե՛ք Բ Օրենք 6-րդ գլուխը։ Ի՞նչ կարող ենք սովորել այս գլխից քրիստոնեական կրթության սկզբունքների մասին։ Ի՞նչը պետք է լինի մեր սովորեցրած ամեն ինչի կենտրոնում, ինչն ուսուցանում ենք ոչ միայն մեր երեխաներին, այլև ցանկացած մեկին, ով չգիտի այն ամենը, ինչ մենք գիտենք Աստծո և փրկության Նրա մեծ գործերի մասին։ Նաև ի՞նչ զգուշացումների ենք հանդիպում այս տեքստերում։`

Իրենց երեխաներին ուսուցանվող թեմաների մեջ որքա՜ն կարևոր դեր էր հատկացվում իրենց մեջ կատարած Աստծո զարմանահրաշ գործերին։ Նաև որքա՜ն հստակորեն էր տրվել նախազգուշացումը չմոռանալու այն ամենը, ինչ Աստված արել էր իրենց համար։

Իհարկե, եթե ծնողներին է պատկանում աստվածաշնչյան ուսմունքն իրենց երեխաների կյանք ներմուծելու առաջին և կարևորագույն դերը, ապա նրանք պարտավոր են իրենց սեփական կյանքը կազմակերպել և նախապատրաստել այնպես, որ ունենան բավականաչափ գիտելիք և նաև ժամանակ՝ իրենց երեխաների հետ անցկացնելու համար։

«Երեխայի առաջին ուսուցիչը մայրն է։ Գերագույն զգայունության և արագ զարգացման ժամանակաշրջաններում երեխայի կրթությունը մեծապես մոր ձեռքերում է»։ Էլեն Ուայթ, Դաստիարակություն, էջ 275։

Սա այն կարևորագույն ժամանակն է, երբ ծնողները ներկայացնում են իրենց երեխաներին Աստծո սերն ու խոստումները։ Ձեր երեխաներին անձամբ Աստծո իմաստությունն ու խոստումները սովորեցնելուն կանոնավոր կերպով ծրագրված ժամանակ տրամադրելը դրական ազդեցություն կունենա ձեր ընտանիքի վրա հետագա սերունդների համար։

`Կարդացե՛ք այս տեքստը. «Դրանք կրկին սովորեցրո՛ւ քո որդիներին, խոսի՛ր դրանց մասին քո տանը նստած ժամանակ, ճանապարհ գնալիս, պառկելիս և վեր կենալիս» (Բ Օրենք 6.7): Ո՞րն է այս տեքստի իմաստը և ի՞նչ պետք է ասի մեզ այն մասին, թե որքան կարևոր է մշտապես ոչ միայն մեր երեխաների, այլև մեր առջև պահել Տիրոջ իրականությունը։`