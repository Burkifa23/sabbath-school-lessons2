---
title:  Ծնողների դերը
date:  07/10/2020
---

**«Հայրե՛ր, ձեր զավակներին մի՛ բարկացրեք, այլ նրանց Տիրոջ խրատով ու կրթությա՛մբ մեծացրեք» (Եփեսացիներին 6.4):**

**«Առաքինի կին ո՞վ կարող է գտնել. նրա գինը գոհարներից շատ ավելի է» (Առակներ 31.10)։**

Ծնողների վրա մեծագույն պատասխանատվություն է դրված։ Հայրն ընտանիքի գլուխն է, իսկ ընտանիքը եկեղեցու, դպրոցի և հասարակության մանկամսուրն է։ Եթե հայրը թույլ է, անպատասխանատու և ոչ հմուտ, ապա ընտանիքը, եկեղեցին, դպրոցն ու հասարակությունը կկրեն դրա բացասական հետևանքները։ Հայրերը պետք է ձգտեն դրսևորել Հոգու պտուղը՝ «սեր, ուրախություն, խաղաղություն, համբերատարություն, քաղցրություն, բարություն, հավատ, հեզություն, ժուժկալություն» (Գաղատացիներին 5.22, 23)։

Մայրերին ևս տրված է հասարակության մեջ թերևս ամենակարևոր դերը։ Իրենց երեխաների բնավորությունը կերտելու, ինչպես նաև տան տրամադրությունն ու բարքերը ձևավորելու գործում նրանք մեծագույն ազդեցություն են ունենում։ Հայրերը պետք է անեն հնարավոր ամեն բան իրենց երեխաների կրթության գործում մայրերի հետ համագործակցելու համար։

`Ի՞նչ կարող են սովորել այս տեքստերից հայրերն ու մայրերը։ Եփեսացիներին 5.22, 23, 25, 26, Ա Կորնթացիներին 11.3, Բ Կորնթացիներին 6.14, Հռոմեացիներին 13.13, 14, Բ Պետրոս 1.5–7, Փիլիպպեցիներին 4.8:`

Քրիստոնյա ծնողների վրա դրված է իրենց վարքագծով Քրիստոսի և եկեղեցու աստվածաշնչյան կերպարը ներկայացնելու բարոյական պարտականություն։ Ամուսնական հարաբերությունները նույնացվում են եկեղեցու հետ ունեցած Քրիստոսի հարաբերությունների հետ։ Երբ ծնողները հրաժարվում են առաջնորդելուց կամ առաջնորդում են բռնակալական ձևով, այդպիսով ներկայացնում են Քրիստոսի կեղծ պատկեր ինչպես իրենց սեփական երեխաների, այնպես էլ աշխարհի համար։ Աստված պատվիրում է բոլոր քրիստոնյա ծնողներին ջանասիրաբար ուսուցանել սեփական երեխաներին (տե՛ս Բ Օրենք 6.7): Ծնողների վրա դրված է պարտականություն սովորեցնել իրենց երեխաներին սիրել Տիրոջն իրենց ողջ սրտով։ Նրանք պետք է ուսուցանեն իրենց երեխաներին երկյուղել Տիրոջից, ամբողջապես և սիրով նվիրվել ու հնազանդվել Նրան։

Բ Օրենք 6.7 համարում Իսրայելի որդիներին տրվում է որոշակի հրահանգ ուսուցանել իրենց երեխաներին այն մեծամեծ բաները, որ Տերն արել էր Իր ժողովրդի համար։ Որքան էլ որ ազդեցիկ ու վեհ լիներ այն պատմությունը, որը ծերերը պատմում էին իրենց երեխաներին, մենք, որ ապրում ենք Քրիստոսի խաչից հետո, անհամեմատ ավելի մեծ պատմություն ունենք պատմելու մեր երեխաներին, այնպես չէ՞։

Այսպիսով, այն կրթությունը, որը մենք պետք է տանք, շարունակական ակտիվ գործընթաց է, որի ժամանակ Աստծո ճշմարտությունը փոխանցում ենք մեր երեխաներին և նախապատրաստում ենք նրանց Քրիստոսի հետ իրենց սեփական փախհարաբերություններին։

Ի վերջո, սակայն, մեզ բոլորիս տրվել է ազատ կամքի սուրբ պարգևը։ Ի վերջո, երբ մեր երեխաները դառնան հասուն մարդիկ, նրանք անձամբ են պատասխան տալու Աստծո առաջ։