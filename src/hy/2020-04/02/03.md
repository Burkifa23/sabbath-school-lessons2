---
title:  Հիսուսի մանկությունը
date:  05/10/2020
---

Սուրբ Գիրքը մեզ շատ քիչ մանրամասներ է տալիս Հիսուսի մանկության մասին։ Այդ տարիների մեծ մասը ծածկված է առեղծվածի քողով։ Այդուհանդերձ, մենք որոշակի պատկերացում ունենք Նրա երկրային ծնողների՝ Մարիամի և Հովսեփի բնավորության մասին, և այն, ինչ իմանում ենք նրանց կյանքից, կարող է օգնել մեզ հասկանալ Հիսուսի մանկության և պատանեկության տարիների կրթության որոշակի մանրամասներ։

**Ի՞նչ են այս տեքստերը սովորեցնում Մարիամի և Հովսեփի մասին, և ինչպե՞ս դրանք մեզ կարող են տեղեկություն հաղորդել, թե ինչպես են Հիսուսին կրթել Իր ծնողները։**

`Ղուկաս 1.26–38`

`Ղուկաս 1.46–55`

`Մատթեոս 1.18–24`

Այս տեքստերից կարող ենք տեղեկանալ, որ և՛ Մարիամը, և՛ Հովսեփը հավատարիմ հրեաներ էին և ջանում էին ապրել Աստծո օրենքներին և պատվիրաններին համապատասխան։ Եվ իսկապես, երբ Տերն այցելեց նրանց և տեղեկացրեց, թե ինչ պետք է տեղի ունենար իրենց հետ, նրանք հավատարմորեն արեցին այն ամենը, ինչ իրենց ասվել էր։

«Մանուկ Հիսուսը չէր սովորում ժողովարաններին կից դպրոցներում: Նրա մայրն էր Իր առաջին ուսուցիչը: Երկնային բաները Նա սովորեց Իր մոր շուրթերից և մարգարեների մագաղաթներից: Նստած մոր ծնկներին` Նա սովորում էր այն նույն խոսքերը, որ Մովսեսի միջոցով Ինքն էր անձամբ հաղորդել Իսրայելին: Հիսուսն Իր պատանեկության տարիներին նույնպես չէր ձգտում հաճախել վարդապետների դպրոցները: Նրան պետք չէր այն կրթությունը, որ ձեռք էր բերվում նման աղբյուրներից, որովհետև Աստված էր Նրա ուսուցիչը»։ էլեն Ուայթ, Դարերի փափագը, էջ 70։

Եվ կասկած լինել չի կարող, որ նրանք լավ և հավատարիմ ուսուցիչներ էին իրենց երեխայի համար: Սակայն, ինչպես բացահայտում է Ղուկաս 2.41–50 համարների պատմությունը, իրենց Որդու էության մեջ շատ բան նրանց անհասկանալի էր մնում, քանի որ Հիսուսի գիտելիքներն ու իմաստությունը տրվել էին Նրան միմիայն Տիրոջ կողմից։

`Կրկին կարդացե՛ք վերը նշված մեջբերումն Էլեն Ուայթի գրքից։ Ինչպե՞ս կարող ենք ընկալել այստեղ գրվածն այն մասին, թե ինչպես էր Նա Իր մոր ծնկներին սովորում այն խոսքերը, որոնք հենց Ինքն էր ասել։ Ի՞նչ է սա մեզ ասում Աստծո հիասքանչ սիրո մասին։ Մենք՝ ընկած և մեղավոր էակներս, ինչպե՞ս պետք է արձագանքենք։`