---
title:  Տերը պատասխանեց Հոբին
date:  03/12/2020
---

`Կարդացե՛ք Հոբ 38-րդ գլուխը։ Ի՞նչ է սա մեզ սովորեցնում Աստծո մասին որպես կյանքի ոչ միայն Արարիչ, այլև Պահպանող։ Ինչպե՞ս պետք է այս կարևոր ճշմարտությունն ազդի արվեստի և գիտության մեր ընկալման վրա։`

«Շատերը սովորեցնում են, թե մատերիան կենսական ուժ ունի, որ դրան տրված են որոշակի առանձնահատկություններ, և այն գործում է իր սեփական բնատուր էներգիայով, որ բնության գործողությունները կատարվում են ամրագրված օրենքների համաձայն, որոնց անգամ Աստված չի կարող միջամտել։ Սա կեղծ գիտություն է և հիմնավորված չէ Աստծո խոսքով։ Բնությունն իր Արարչի ծառան է։ … Բնությունը վկայում է ինտելեկտի, ներկայության և էներգիայի մասին, որը գործում է իր օրենքներում և դրանց միջոցով։ Բնության մեջ շարունակաբար գործում են Հայրը և Որդին։ Քրիստոսն ասում է. «Իմ Հայրը մինչև հիմա գործում է, արդ Ես նույնպես գործում եմ» Հովհաննես 5.17»: Էլեն Ուայթ, Նահապետներ և մարգարեներ, էջ 114։

Ցավոք, ինչպես նշվեց ավելի վաղ, գիտության շատ ու շատ ճյուղեր են գործում աթեիստիկ, մատերիալիստական ենթադրությունների հիման վրա։ Սա նշանակում է, որ գիտնականը կարող է նայել անհավանական գեղեցկություն կամ անհավանական բարդություն, կամ էլ այդ երկու հատկանիշները միասին ունեցող ինչ-որ բանի, սակայն շարունակել հայտարարել, որ այն առաջացել է պատահաբար, առանց նախնական մտքի կամ նպատակի։

Սա իրականում հենց այն է, ինչ գիտությունը հայտարարում է մշտապես։ Երկրի վրա գոյություն ունեցող կյանքը, իր ողջ բարդությամբ և գեղեցկությամբ, սկսած թիթեռներից մինչև մարդ արարած, բացատրվում է որպես ոչ այլ ինչ, քան միլիարդավոր տարիներ առաջ քիմիական միացությունների արդյունքում ձևավորված կյանքի պարզագույն ձև, որը պատահական թռիչքաձև որակափոխության և բնական ընտրասերման միջոցով վերածվել է այսօր հանդիպող կյանքի բարդագույն ձևին։

Գիտությունն իր ներկայիս տեսքով պնդում է, որ գերբնական Արարչի բուն գաղափարը «ոչ գիտական» է, քանի որ այն չի կարող ստուգվել գիտականորեն, ուստի դա մի հասկացություն է, որի հետ գիտությունն անելիք չունի։ Այս ենթադրությունն այն չէ, ինչ սովորեցնում է ինքը գիտությունը (իրականում գիտությունը սովորեցնում է հակառակը. աշխարհի ողջ գեղեցկությունն ու բարդությունն իսկապես որ մատնանշում են Արարչին), այլ ընդամենը մի փիլիսոփայական դիրքորոշում է, որը վերագրվում է գիտությանը իրենց՝ գիտնականների կողմից։

Խնդիրը, այնուամենայնիվ, այն է, որ Սուրբ Գիրքը սովորեցնում է, որ Աստված ոչ միայն արարել է ամեն ինչ, այլև որ Նա պահում է ամեն ինչ։ Սա նշանակում է, որ գիտության մեջ ցանկացած ճշմարիտ քրիստոնեական կրթություն պետք է գործի արմատապես տարբեր ենթադրությունից ելնելով, քան այն ենթադրությունն է, որն առհասարակ գիտությունը պնդում է։ Բախումներն անխուսափելի կլինեն, հատկապես, երբ հարցը հասնի ծագմանը։