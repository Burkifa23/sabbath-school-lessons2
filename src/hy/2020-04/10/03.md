---
title:  Սրբության վայելչութունը
date:  30/11/2020
---

`Սաղմոսներ 96.9 համարում ասվում է. «Սրբության վայելչությամբ երկրպագեցե՛ք Տիրոջը, վախեցե՛ք Նրա երեսից, ո՛վ ամբողջ երկիր»։ Ինչպե՞ս ենք հասկանում «սրբության վայելչության» գաղափարը։ Ի՞նչ պետք է սա նշանակի քրիստոնյայի համար, և ինչպե՞ս պետք է այն ազդի այն երևույթի վրա, թե ինչպես ենք մենք ուսուցանում արվեստն ու հաճախ դրա հետ զուգորդվող գեղեցկությունը։`

Թեև ասվել է, որ «գեղեցկությունը նայողի աչքերում է», մենք չպետք է մոռանանք, թե ով է ստեղծել աչքերը (տե՛ս Առակներ 20.12): Թեև մենք պետք է զգուշանանք, որպեսզի չերկրպագենք արարչագործությունը (տե՛ս երեկվա դասը), արարչագործության գեղեցկությունից մենք կարող ենք շատ բան իմանալ Աստծո և գեղեցկության նկատմամբ Նրա սիրո մասին։ Եթե մեր ընկած աշխարհը դեռևս այսքան գեղեցիկ է, ո՞վ կարող է պատկերացնել, թե ինչպիսին է այն եղել նախքան մեղքը։ Եվ դա մեզ սովորեցնում է, որ իսկապես Աստված է գեղեցիկի Արարիչը։

Ուստի արվեստի և գիտության ուսումնասիրությունը կարող է և պետք է մեզ մոտեցնի Աստծո բնավորությանն ու սրտին։ Քանի որ մենք Աստծո արվեստի գործի և գիտական երևույթների մի մասն ենք կազմում, կարող ենք նաև ավելին իմանալ Քրիստոսի մեջ ունեցած մեր ինքնության վերաբերյալ։

«Աստված կամենում է, որ Իր զավակները գնահատեն Իր գործերը և հիանան այն պարզ, հանդարտ գեղեցկությամբ, որով Նա զարդարել է մեր երկրային տունը։ Նա գեղեցկության մեծ սիրահար է և արտաքին ամեն գրավչությունից առավել սիրում է բնավորության գեղեցկությունը։ Նա կամենում է, որ մենք ձևավորենք մաքուր և պարզ բնավորություն՝ ծաղիկների մեղմ հրապուրանքը»։ Էլեն Ուայթ, Քայլեր դեպի Քրիստոս, էջ 108:

`Կարդացե՛ք Ծննդոց 3.6 համարը։ Ի՞նչ է դա մեզ սովորեցնում այն մասին, որ գեղեցկությունն ինքնին միշտ չէ, որ բարի կամ սուրբ է։ Տե՛ս նաև Առակներ 6.25, 31.30 համարները:`

Ինչպես Աստծո արարած ամեն ինչ, գեղեցկությունը ևս ենթարկվել է թշնամու խեղաթյուրմանն ու շահագործմանը։ Ուստի պետք չէ զարմանալ, որ գեղեցկությունն ու դրա գաղափարն առհասարակ կարող են օգտագործվել մեր դեմ։ Ուստի, հատկապես արվեստում, քրիստոնեական կրթությունը, առաջնորդվելով Սուրբ Գրքով, պետք է օգնի մեզ հասկանալ, որ ոչ ամեն գեղեցիկն է, որ պարտադիր կերպով բարի է և սուրբ։

`Թվարկե՛ք որոշ «գեղեցիկ» բաներ, որոնք բարի և սուրբ չեն։ Կամ ինչպիսի՞ գեղեցիկ բաներ կան, որոնք կարող են դառնալ անսուրբ և չար՝ կախված հանգամանքներից։ Ի՞նչ չափանիշներ ենք մենք օգտագործում այս տարբերակումներն անելու համար։`