---
title:  Միայն Տերը
date:  29/11/2020
---

Կենդանի Աստծո մասին խոսում է Նրա ողջ արարչագործությունը։ Այս պնդումն այնքան շատ է կրկնվել, որ դարձել է կլիշե։ Երբ խորհենք, օրինակ, Աստծո սրտի մասին այս աշխարհն արարելիս, որը մարդ արարածը վնասել և քայքայել է, կարող ենք մոտենալ այն ընկալմանը, թե ինչպես ուսուցանենք արվեստն ու գիտությունը։

Դիտարկենք, օրինակի համար, կնոջ հղիության շրջանը։ Կենսաբանությունը մեզ բացատրում է, որ մարդկային նոր բանական կյանքն սկսվում է մեկ բեղմնավորված ձվաբջջից և անցնում է հղիության լիակատար ժամանակահատվածն ինն ամսվա ընթացքում։ Սիրող Արարչի մասին խոսող նշանների հանդիպում ենք այս բոլորաշրջանի ողջ ընթացքում։ Աստծո սերն ու բարությունը կարելի է տեսնել նրանում, թե որտեղ է զարգանում սաղմը՝ անմիջապես մոր հանդարտ բաբախող սրտի տակ։ Սաղմի չափսերի մեծացմանը զուգընթաց մեծանում է նաև մոր որովայնը և հայտնվում հենց իր աչքի առաջ։ Ապագա մայրը մշտապես տեղյակ է իր երեխայից այնպես, ինչպես մեր երկնային Հայրն է մշտապես տեղյակ Իր զավակներից։

`Կարդացե՛ք Հռոմեացիներին 1.18–21, Սաղմոսներ 19.1–6 և Նեեմիա 9.6 համարները։ Ի՞նչ են դրանք պատմում մեզ որպես մեր Արարիչ Աստծո գործերի մասին։`

Նույնիսկ մեղքի 6.000 և համաշխարհային ջրհեղեղի կործանիչ ազդեցության հազարավոր տարիներից հետո գոյություն ունեն անհերքելիորեն հզոր ապացույցներ Աստծո մասին ոչ միայն որպես մեր Արարիչ, այլ Նրա զորության, սիրո և բարության մասին ևս։ Իրականում Հռոմեացիներին 1.18–21 համարներում Պողոսն ասում է շատ հզոր խոսքեր, որ այն մարդիկ, ովքեր մերժեն Աստծուն, «որևէ արդարացում չունեն» դատաստանի օրը, քանի որ Նրա մասին բավականաչափ տեղեկություն կարող են ստանալ Նրա արարչագործության միջոցով։ Այլ խոսքերով, նրանք չեն կարողանալու պատճառաբանել իրենց անտեղյակությունը։

Հատկապես այս դարաշրջանում, երբ շատ մարդիկ սկսել են երկրպագել ավելի շատ արարչագործությունը, քան Արարչին, որքա՜ն կարևոր է, որ արվեստում և գիտության մեջ քրիստոնեական կրթությունը մշտապես աշխատի այն ենթադրության տեսանկյունից, որ Աստված է Արարիչն ու Պահպանողն այն ամենի, ինչը գոյություն ունի։ Ի վերջո, ցանկացած գաղափարախոսություն և ենթադրություն, որը մերժում կամ բացառում է Աստծուն, հանգեցնում է բացառապես սխալի։ Աշխարհիկ կրթությունը միայն այդ ուղղությամբ էլ աշխատում է. այն բացառում է Աստծուն։ Քրիստոնեական կրթությունն այս ծուղակը չպետք է ընկնի, ինչպես նաև չպետք է աշխատի, նույնիսկ ամենաաննշան կերպով, այն ենթադրությունից, որ Աստված չկա։ Ամեն դեպքում, մարդիկ հակված են սխալներ գործելու։

`Խորհե՛ք մեր աշխարհի անհավանական հրաշքի և գեղեցկության մասին, որն առկա է նույնիսկ մեղքից հետո։ Ինչպե՞ս կարող ենք հույս և մխիթարություն ստանալ դրանից, հատկապես անձնական փորձությունների և տառապանքների ժամանակ։`