---
title:  Հիմարություն և իմաստություն
date:  02/12/2020
---

`Կարդացե՛ք Առակներ 1-ին գլուխը։ Ի՞նչ է սա մեզ սովորեցնում այն մասին, թե ինչի մասին պետք է լինի ճշմարիտ քրիստոնեական կրթությունը։`

Աստվածաշունչը հստակ համեմատություն է տանում հիմարության և իմաստության միջև։ Առակների գիրքը մեզ շատ լավ հիշեցնում է հիմար պահվածքի և հիմարների ընկերակցության վնասների մասին։ Տարանջատումը շատ պարզ է՝ Աստված կամենում է, որպեսզի Իր ժողովուրդը որոնի իմաստություն, թանկ գնահատի այն և հարուստ լինի դրանով։

Արվեստի և գիտության ուսանողներն օգտագործում են իրենց տաղանդները, որպեսզի գիտելիքներ ձեռք բերեն և ուսման մեջ կատարելության հասնեն։ Այդ առարկաների ուսուցիչները վարվում են նույն կերպ։ Մենք ունակ ենք գեղարվեստական փայլի և գիտական բացահայտումների գիտության և կարողությունների շնորհիվ։

Սակայն քրիստոնեական տեսանկյունից իրականում ի՞նչ արժեք ունի արվեստի և գիտության իմացությունը, եթե այն չի ներառում ճշտի և սխալի, բարու և չարի, ճշմարտության և կեղծիքի միջև տարբերության իմացությունը։ Կարելի է ընդամենը մի փոքր կարդալ աշխարհի մեծամեծ արվեստագետների կյանքի մասին՝ համոզվելու, որ հիասքանչ հմտություններ և տաղանդներ ունենալը դեռևս հավասար չէ բարոյական և ազնիվ կյանք ունենալուն։ Ակնառու է նաև այն փաստը, որ զանգվածային ոչնչացման համար նախատեսված կենսաբանական և քիմիական զենքերի ստեղծման գործընթացի մեջ ներգրավված մեծամեծ գիտնականները եղել են խիստ կրթված և օժտված մարդիկ, սակայն որո՞նք են նրանց աշխատանքի արդյունքները։ Ինչպես նշվել էր նախկինում, գիտությունն ինքնին պարտադիր կերպով բարի բան չէ։

`Կարդացե՛ք Առակներ 1.7 համարը։ Ինչպե՞ս է այս համարը բացահայտում, թե որն է ճշմարիտ քրիստոնեական կրթության բանալին։`

`Նոբելյան մրցանակակիր մի աթեիստ գիտնական, ով ուսումնասիրում է տիեզերքը և դրա հետևում կանգնած ֆիզիկական ուժերը, գրել է. «Տիեզերքը որքան հասկանալի է թվում, նաև այնքան անիմաստ է թվում»։ Ի՞նչ պետք է սա մեզ ասի այն մասին, որ գիտությունն ինքնին ոչ միայն կարող է լինել անիմաստ, այլ, ինչն ավելի սարսափելի է, կարող է հանգեցնել ճակատագրական սխալի։`