---
title:  Հետագա ուսումնասիրության համար
date:  20/11/2020
---

Ավետարանի մեծ հանձնարարությունը (Մատթեոս 28.18–20) ծնեց մի ուշագրավ կրոնական շարժում ողջ աշխարհով մեկ։ Սակավաթիվ առաքյալները կամ ավետարանիչները (երկու բառն էլ ունեն միևնույն նշանակությունը՝ «նրանք, ովքեր ուղարկված են») կտրեցին-անցան ամբողջ աշխարհը և հավաքեցին ուսանողներ, նրանց դարձրին աշակերտներ, կոչ արեցին հավատալ Հիսուսին, մկրտեցին նրանց և սովորեցրին նրանց այն բոլոր բաները, որ Հիսուսը պատվիրել էր իրենց։ Պատկերը հետևյալն էր՝ ամբողջ աշխարհի քրիստոնյա նորադարձները, ովքեր ներկայացնում էին ամենատարբեր մշակույթներ և խոսում էին ամենատարբեր լեզուներով, դուրս էին գալիս մկրտության ջրից, միայն որպեսզի մտնեն դպրոց և սկսեն իրենց կրթությունը։ Դա զարմանալի չէ, որովհետև նրանք դեռ շատ բան ունեին սովորելու։

Քրիստոնյաների անընդհատ շարունակվող կրթության պատճառը ոչ այնքան մտավոր հետաքրքրասիրությունը կամ ավելի շատ գիտելիքներ ձեռք բերելու ծարավն է, որքան այն փաստը, որ քրիստոնեական կյանքն ու հավատը ներթափանցում են առօրյա կյանքի յուրաքանչյուր անկյուն։ Սովորելու այնքան շատ բան կա։ Այդ պատճառով Նոր Կտակարանի նամակները պարունակում են և՛ Հիսուսի մասին հռչակումը (որը երբեմն անվանվում է նորկտակարանյան կերիգմա բառով), և՛ կրթություն այն բոլոր ոլորտներում, որտեղ քրիստոնյաները պետք է կրթվեն (որը երբեմն անվանվում է նորկտակարանյան դիդախայ բառով)։ Հռչակման մի լավ օրինակ բերված է Ա Կորնթացիներին 2.2 համարում, մինչդեռ կրթության անդրադարձն սկսվում է Ա Կորնթացիներին 4-րդ գլխից և շարունակվում մինչև նամակի ավարտը։ Այդ ի՞նչ է, որ քրիստոնյաները պետք է սովորեն։

Աշխատանք, հանգիստ, սոցիալական խնդիրներ, հարաբերություններ համայնքի ներսում, եկեղեցի և երկրպագություն, տնտեսություն, մարդասիրություն, փոխհարաբերություններ իշխանությունների հետ, խորհրդատվություն, ընտանեկան համակարգեր, ամուսնական հարաբերություններ և երեխայի դաստիարակություն, սնունդ և ուտեստների պատրաստում, հագուստ, նույնիսկ ծերություն և կյանքի ավարտին նախապատրաստվելը` և՛ սեփական կյանքի, և՛ առահասարակ կյանքի ավարտն այս աշխարհում. լինել քրիստոնյա՝ նշանակում է մշտապես սովորել այս թեմաները և դեռ ավելին։ Դրանք հասկանալը բնականոն կերպով չի գալիս։ Հարկավոր է սովորել դրանք։

**Հարցեր քննարկման համար**

`Որքա՞ն կարևոր է կրթական աշխատանքը եկեղեցու առաքելության համար։`

`Ի՞նչ նկատի ուներ Էլեն Ուայթը, երբ գրում էր «Երկինքը դպրոց է» (Դաստիարակություն, էջ 301)։`

`Նորից կարդացե՛ք Ա Կորնթացիներին 2.1–16 համարները։ Ուշադրությո՛ւն դարձրեք, թե ինչ է Պողոսն ասում մեզ այն մասին, թե ինչ է Աստված մեզ բացահայտում ներշնչման միջոցով։ Խորհե՛ք նրա հավաստիացման մասին, որ աշխարհի ղեկավարներն ու իմաստությունն անհետանալու են։ Եթե նա դա ասում էր այն ժամանակների մասին, ապա ի՞նչ կարելի է ասել նաև մեր դարաշրջանի որոշ «իմաստություների» մասին։`