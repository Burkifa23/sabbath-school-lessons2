---
title:  Աստծո պատկերով
date:  15/11/2020
---

`Կարդացե՛ք Ծննդոց 1.26, 27 և 5.1, 3 համարները։ Ի՞նչ են սովորեցնում մեզ այս տեքստերն այն մասին, թե ինչպիսին էր Աստված ի սկզբանե ստեղծել մարդկությունը և ինչ պատահեց մարդկությանը մեղքից հետո։`

«Աստծո պատկերը» արտահայտությունը գերել ու գրավել է Աստվածաշնչի մեկնաբաններին բոլոր դարերում։ Ո՞րն է այդ պատկերը, որի նմանությամբ արարվեցին առաջին մարդիկ։ Օրինակ, նշանակո՞ւմ է դա արդյոք, որ Աստված նայեց հայելու մեջ և այնպես արարեց Իր նոր ստեղծագործությունը, որ նման լինեն Իրեն։ Թե՞ նշանակում է, որ մարդիկ ընդհանուր առմամբ ավելի նման են Աստծուն, քան կյանքի մնացած բոլոր տեսակները։ Թե՞ դա վերաբերում է հոգևոր և մտավոր նմանությանը և Արարչի ու Նրա արարած մարդկանց միջև համատեղելիությանը։ Սուրբ Գիրքը չի տրամադրում այս արտահայտության հստակ ու ճշգրիտ բացատրությունը, թեև գիտնականներն Աստվածաշնչից շատ մեկնաբանություններ են քաղել այն մասին, թե ինչ կարող է դա նշանակել։ Այնուամենայնիվ, մենք կարող ենք տեսնել, որ մեղքից հետո այս պատկերը փոփոխվել է, ինչի համար Էլեն Ուայթը գրել է, որ կրթության նպատակը մարդու մեջ իր ստեղծողի պատկերը վերականգնելն է (Դաստիարակություն, էջ 14–16)։

Ինչպե՞ս կարող է կրթությունն այսաստիճան նշանակալից նպատակի հասնել։

Նախ և առաջ, մենք պետք է հիշենք, որ Աստված մեզ արարել է Իր հետ փոխհարաբերվելու համար (այն, ինչ անում են ծնողներն իրենց երեխաների հետ)։ Նա մեզ արարեց Իր պատկերով (ծնողները ևս իրենց երեխաներին ունենում են իրենց պատկերով (Ծննդոց 5.1)), որպեսզի դաստիարակի մեզ որպես Իր զավակներ, որոնք կպատկանեն Իր ընտանիքին, որպեսզի հաղորդակցվի մեզ հետ և մեզ հետ երկարատև փոխհարաբերություններ ձևավորի։ Այսպիսով Աստծո պատկերն ավելի շատ վերաբերում է «մտավոր պատկերին», ինչը թույլ է տալիս երկու էակների՝ մեկն աստվածային, մյուսը՝ մարդկային, հանդիպել իրենց մտքերով։ Սա հենց այն է, ինչ տեղի է ունենում կրթության ժամանակ, նախ տանը՝ ծնողների և երեխաների միջև, հետո՝ դպրոցում, երբ ուսուցիչներն են ստանձնում կրթության պարտականությունը։ Աստված հորինեց մեզ այդքան լավ ծանոթ կրթության այս գործընթացը, երբ, առանձնացնելով մեզ կյանքի շատ այլ ձևերից, ստեղծեց մեզ Իր պատկերով. Նա դա արեց, որպեսզի կարողանա սովորեցնել մեզ, իսկ մենք կարողանանք սովորել Իրենից, մինչև որ Իր պատկերն (Նրա միտքը) արտացոլվի մեզանում։

`Փրկագնման պատմությունը՝ արարումից մինչև մարմնավորում և մարմնավորումից մինչև վերաարարում, կրթության պատմություն է։ Աստված ուսուցիչ է, իսկ երկինքը դպրոց՝ բոլոր ժամանակների համար (տե՛ս Էլեն Ուայթ, Դաստիարակություն, էջ 301)։ Որո՞նք են այս գաղափարի հետևանքները տանը, եկեղեցում, դպրոցում, համալսարանում և ողջ կյանքում քրիստոնեական կրթության նկատմամբ ունեցած մեր պարտականության համար։`