---
title:  Կրթությունն ու փրկագնումը
date:  14/11/2020
---

### Այս շաբաթվա ուսումնասիրության համար կարդացե՛ք.
Ծննդոց 1.26, 27, Եսայի 11.1–9, Բ Տիմոթեոսին 3.14–17, Գ Թագավորների 4.29–34, Հովհաննես 14.17, Ա Կորնթացիներին 2.1–16:

> <p>Հիշելու համարը.<p>
> «Ամբողջ Գիրքն աստվածաշունչ է և օգտակար ուսուցանելու, հանդիմանելու, ուղղելու և արդարության մեջ խրատելու համար» (Բ Տիմոթեոսին 3.16):

Աստվածաշունչը երկար պատմություն է Աստծո և Իր ժողովրդի մասին։ Երբեմն այն դիտարկվում է որպես սիրո պատմություն, որը դժվարություններ էր ապրում, առնվազն՝ ժամանակավոր։ Կամ այն կարող է դիտարկվել որպես Հոր և Նրա ապստամբ զավակների պատմություն, որոնք, ի վերջո, վերադառնում են։

Այս շաբաթվա ուսուցման նպատակով մենք աստվածաշնչյան պատմություններում մեկ այլ թեմա կբացահայտենք՝ ուսուցչի և նրա աշակերտների թեման։ Ուսանողները շարունակ ձախողում են քննությունը, սակայն ուսուցիչը համբերատարությամբ բացատրում է դասը նորից ու նորից, մինչև որ ի վերջո ոմանք սերտում են այն։

Աստվածաշնչյան պատմությունը նման է մեզ այդքան քաջածանոթ մարդկային պատմություններին ընդամենը մեկ բացառությամբ։ Աստծո և Նրա ժողովրդի պատմության համար հավաստի է բարի ավարտը, դրված նպատակի հաջողումը։ Իր ժողովրդի հանդեպ Աստծո ունեցած շնորհը երաշխավորում է այդ ելքը։ Այս փոխհարաբերություններում մարդու պատասխանատվությունը հաճախ սխալ է հասկացվել և հաճախ սարսափեցրել նրանց, ովքեր այն համարել են ծանր ու հոգսաշատ։ Սակայն իրականում աստվածաշնչյան պատմությունն ըստ էության Աստծուն ճանաչելու և Նրա կամքը հասկանալու հրավեր է։ Եվ իսկապես, Աստծուն ճանաչել սովորելը մեր ամենագլխավոր արձագանքն է Նրա շնորհին։ Մենք չենք կարող վաստակել նման շնորհ, սակայն կարող ենք ճանաչել այն, և ի՞նչ է քրիստոնեական կրթությունն իր էությամբ, եթե ոչ մեզ այդ շնորհի մասին պատմող կրթություն։