---
title:  Մովսեսն ու մարգարեները
date:  17/11/2020
---

`Կարդացե՛ք Բ Տիմոթեոսին 3.14–17 համարները։ Ի՞նչ են մեզ սովորեցնում այս տեքստերը քրիստոնեական կրթության մեջ Սուրբ Գրքի դերի մասին։`

Աստվածաշնչի առաջին մասի անվանումը՝ «Թորա» բառը, երբեմն թարգմանվում է «Օրենք», մասամբ այն պատճառով, որ շատ օրենքներ կան այդ գրքերում։ Սակայն իրականում «Թորա» բառը նշանակում է «դասավանդում» կամ «ուսուցում»։ Այս ընկալումը շատ տարբեր է համընդհանուր ընդունված կարծիքից այն մասին, թե ինչի մասին է «օրենքն» Աստվածաշնչում, այն է՝ կանոններ և օրենքներ, որոնց մենք պետք է հետևենք, որպեսզի մնանք Աստծո բարեգթության ներքո։ Այդ մոտեցումը սխալ է։ Օրենքը նախատեսված է որպես ուսուցման նյութ, որը սովորեցնում է, թե ինչպես կյանքը հաջող և ապահով ապրել ուխտի հարաբերությունների շրջանակներում, որն Աստված նախատեսել էր մեզ արարելիս։

Եբրայական Աստվածաշնչի հաջորդ երկու բաժինները՝ մարգարեները, ներկայացնում են, թե որքան լավ էր Աստծո ժողովուրդը սերտել այս կրթական նյութը և որքան լավ էր ապրում դրանով (վաղ մարգարեներ կամ պատմական գրքեր), և նաև՝ թե ինչ պետք է սովորեր այս կրթական նյութից (ուշ մարգարեներ)։ Հին Կտակարանի մնացած մասը (որը կոչվում է «գրվածքներ» եբրայերենով) լի է հաջող և ոչ այնքան հաջող ուսուցիչների և ուսանողների ու նրանց կրթական փորձառությունների պատմություններով։ Այս գրքերում կրթական ոլորտի հաջողությունների մասին պատմող օրինակներ են Եսթերի, Հռութի, Դանիելի և Հոբի պատմությունները։ Որպես ձախողումների օրինակներ կարող ենք նշել Հոբի չորս ընկերներին։ Իհարկե, Սաղմոսների գիրքն օրհներգերի գիրք է, բայց նույնիսկ այս գիրքն է պարունակում առնվազն երեք կրթական սաղմոսներ՝ Սաղմոսներ 1, 37 և 73։

Ավետարանները լիուլի են կրթության համար նախատեսված նյութերով. այդպիսին են հատկապես Հիսուսի առակները։ Պողոսի նամակներից շատերն սկսվում են Ավետարանի ուժգին հռչակմամբ, սակայն եզրափակվում են կրթական նյութով, քրիստոնյաների առօրյա կյանքի հետ առնչվող կիրառական դասերով։ Կրթական նյութով լի է նաև Հայտնություն գիրքը։ Օրինակ՝ Քրիստոսի եկեղեցու ապագայի ողջ բացահայտումը ներկայացված է մի գրքում, որը կարող է բացել միայն Աստծո Գառը՝ Հիսուսը՝ Վարպետ-Ուսուցիչը (Հայտնություն 5.1–5)։

`Ոմանք կարող են ասել, որ Մովսեսի գրքերի կրթական ոչ բոլոր նյութերն են կիրառելի մեր ժամանակներում, և դա ճիշտ է։ Բ Օրենք 17.14–20 համարները թագավորների մասին են և պարունակում են շատ հստակ ցուցումներ թագավորական պաշտոն զբաղեցնելու համար թեկնածու ընտրելու վերաբերյալ: Այսօր, իհարկե, մենք մեր եկեղեցում թագավոր չենք ընտրում։ Ինչպե՞ս ենք որոշում Սուրբ Գրքի այս ողջ ուսուցման նյութի ճիշտ և տեղին կիրառումը մեր օրերում։`