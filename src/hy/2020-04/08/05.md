---
title:  Իմաստուն տղամարդիկ և կանայք
date:  18/11/2020
---

«Դպրոց», «ուսուցում» և «կրթություն» բառերը մեր օրերում շատ հստակ են հասկացվում, սակայն դրանք հաճախ հանդիպող բառեր չեն Աստվածաշնչում։ Կա մի բառ՝ «իմաստուն/իմաստություն» բառը, որն անհամեմատ ավելի հաճախ է հանդիպում Սուրբ Գրքում։ Օրինակ՝ Հին Կտակարնում խոսվում է իմաստուն տղամարդկանց ու կանանց մասին (Բ Թագավորների 14.2, Առակներ 16.23):

`Կարդացե՛ք Գ Թագավորների 4.29–34 համարները։ Ի՞նչ են դրանք մեզ սովորեցնում իմաստության կարևորության մասին։`

Սողոմոն թագավորն առանձնանում է որպես շատ իմաստուն մարդ, ով խոսում էր կենդանական ու բուսական աշխարհների կյանքի մասին և առակներ էր ասում մեծագույն իմաստությամբ՝ թողնելով խելացի մարդու տպավորություն (Գ Թագավորների 4.29–34)։ Առակներ և Ժողովող գրքերը պարունակում են շատ իմաստուն դասեր բազմաթիվ թեմաների վերաբերյալ, որոնք վերագրվում են ինչպես Սողոմոնին, այնպես էլ հին ժամանակների այլ իմաստուն ուսուցիչների (Առակներ 1.1, Առակներ 25.1, Առակներ 30.1, Առակներ 31.1):

Ըստ Աստվածաշնչի՝ իմաստությունը շատ նման է այն կրթությանը, որը մենք ստանում ենք այսօր։ Դա մի բան է, որ մարդը սովորում է իր ծնողներից և ուսուցիչներից, հատկապես երբ երիտասարդ է (Ժողովող 12.1), սակայն իրականում մարդը իմաստություն հավաքում է իր ողջ կյանքի ընթացքում։ Երկրորդ, իմաստությունը սովորաբար ունենում է գործնական տեսանկյուն, օրինակ՝ սովորե՛ք մրջյուններից, որ ամռանը պաշարում են՝ ձմռանը բավարար սնունդ ունենալու համար (Առակներ 6.6–8)։

Սակայն իմաստությունը միայն գործնական չէ, այն ունի նաև տեսական կողմ, քանի որ սկսվում է առ Աստված ունեցած մեր հավատից և հետևում է որոշակի հիմնարար սկզբունքների (Առակներ 1.7): Իմաստությունն օգնում է մեզ ապրել պատասխանատու և ուրիշներին օգտակար կյանք, ինչպես նաև պաշտպանում է մեզ ձախորդություններից։ Եվ վերջապես, այնպես, ինչպես կրթությունն այսօր, իմաստությունը չի պատասխանում այն բոլոր հարցերին, որոնք կարող ենք առաջադրել, սակայն թույլ է տալիս գոհանալ նրանով, ինչ գիտենք, միևնույն ժամանակ շարունակել որոնել այն, ինչը դեռ անհայտ է: Այն նաև պարարտ հող է Աստծուն ճանաչել և Նրա շնորհին վստահել սովորելու համար։ Երեմիա 18.18 համարում իմաստուն ուսուցչի դերը համարվում է քահանայի և մարգարեի դերին հավասար։ Բոլոր երեքն էլ Աստծուց լուր են փոխանցում Նրա ժողովրդին օրենքը սովորեցնելու, կրթական խորհուրդների և Աստծուց ստացած հատուկ լուրերի տեսքով։

`Ինչպե՞ս կարող ենք սովորել իմաստություն և փոխանցել այն մեզնից հետո եկող մեր սերունդներին։ Որպես ժողովուրդ՝ ինչո՞ւ է դա անելն այդքան կարևոր մեզ համար։`