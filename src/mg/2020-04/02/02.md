---
title:  Ny ankohonana voalohany
date:  04/10/2020
---

Tsy dia nomena antsika loatra, tsy misy mihitsy aza raha ny marina, ao amin'ireo takila voalohany ao amin'ny Soratra Masina, ny tsipiriany mikasika ny karazam-panabeazana teo anivon'ny ankohonana nandritra ny fotoana niandohan'ny tantaran'ny olombelona. Azontsika antoka anefa fa teo anivon'ny ankohonana no nanaovana ny fanabeazana tamin'izany fotoana izany.

"Niorina tamin'ny ankohonana ny rafi-panabeazana napetraka tany Edena. 'Zanak'Andriamanitra' i Adama (Lio. 3:38), ary avy tamin'ny Ray no nandraisan'ny zanaky ny Avo Indrindra fampianarana. Sekolin'ny ankohonana, araka ny hevitr'izany indrindra, no nianaran'izy ireo." - Ed, t. 33.

`Inona no ampianarin'ireto toko sy andininy ireto, ary nahoana no tsy maintsy ho anisan'ny fanabeazana nomen'i Adama sy 1 Eva ny zanany izany? Gen. 1, 2; Gen. 3:1-15; 2 Kôr. 4:6; Lio. 10:27; Gal. 3:11; Apôk. 22:12.`

"Ny rafi-pampianarana napetraka tany am-piandohan'izao tontolo izao dia natao ho ohatra ho an'ny olona mandritra ny fotoana rehetra hoavy. Ho fanazavana azy ireo ny amin'ireo fitsipika ao anatin'izany dia nisy sekoly naorina tao Edena, izay tsy inona fa ny tokantranon'ireo ray aman-drenintsika voalohany." — Ed, t. 20.

Ny fanabeazana kristianina dia fanoloran-tena hanabe ny ankohonana sy ny mambra ao anatiny amin'ny alalan'ny foto-pampianarana, ny fivavahana, ny fianarana, ny fisakaizana, ny fitoriana ny filazantsara, ary ny fanompoana. Ny tokantrano no toerana ampianaranao ny ankohonana sy ny mambra ao anatiny momba ny fitiavan'Andriamanitra sy ireo teny fikasany. Ao amin'io toerana io ny ankizy no ampahafantarina an'i Jesôsy amin'ny maha-Tompo sy Mpamonjy ary naman'izy ireo manokana Azy, ary ny Baiboly, amin'ny maha-Tenin'Andriamanitra azy. Ao amin'ny ankohonana no ahafahanao mahazo an-tsaina ny amin'ilay fifandraisana mamy eo amintsika sy Ilay Raintsika any an-danitra.

Hitantsika ao amin'ny Gen. 4:1-4 i Kaina sy i Abela samy mitondra ny fanatiny ho an'ny Tompo. Azontsika inoana mihitsy fa nianatra momba ny hevitry ny fanatitra sy ny maha-zava-dehibe izany izy ireo, ary anisan'ny fanabeazana azy mikasika ny drafi-pamonjena izany teo anivon'ny ankohonany. Mazava loatra, araka ny hita eo amin'ny tantara, fa ny fanabeazana tsara dia tsy voatery ho tonga mandrakariva amin'izay vokatra antenaina ho azo avy aminy.

`Na manao ahoana na manao ahoana ny ankohonana misy anao, inona avy ireo safidy azonao atao mba hahatonga izany ho toerana ampianarana sy iainana ny fahamarinana?`