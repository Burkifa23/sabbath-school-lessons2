---
title:  Ny fahazazan’i Jesôsy
date:  05/10/2020
---

Kely monja no resahin'ny Baiboly mikasika ny fahazazan'i Jesôsy. Mitoetra ho zava-miafina ny ankamaroan'ny fiainany tao anatin'izany fotoana izany. Na izany aza dia misy fanazavana vitsivitsy nomena antsika momba ny toetr'i Maria sy i Josefa ray aman-dreniny. Hanampy antsika hahazo an-tsaina ny amin'ny fahazazany sy ny fanabeazana tamin'izany fotoana izany ny fandinihana izany.

`Inona no ampianarin'ireto andininy ireto antsika mikasika an'i Maria sy i Josefa? Ahoana no mety hanomezan'izany fanazavana mikasika ny fomba nanabeazan'ny ray aman-dreniny an'i Jesôsy? Lio. 1:26-38; Lio. 1:46-55; Mat. 1:18-24.`

Hitantsika ao fa i Maria sy i Josefa dia samy Jiosy mahatoky, niezaka nanana fiainam-pankatoavana ny lalàna sy ny didin'Andriamanitra. Ary izao koa, rehefa tonga teo amin'izy ireo ny Tompo, nanambara taminy izay zavatra hitranga, dia narahin'izy ireo tamim-pahatokiana izay rehetra nolazaina azy.

"Tsy nandray fampianarana tamin'ny sekolin'ny synagoga Jesôsy zaza. Ny reniny no olombelona mpampianatra Azy voalohany. Avy tamin'ny molony sy avy tamin'ny horonan-taratasin'ny mpaminany no nianarany izay mikasika ny lanitra. Ny teny, izay Izy mihitsy no niteny izany tamin'i Mosesy ho an'ny Isiraely, izay nianarany teo am-pofoan-dreniny ankehitriny. Raha nandroso avy amin'ny fahazazana ho amin'ny fahatanorana Izy, dia tsy nikatsaka ny sekolin'ny raby tsy akory. Tsy nilainy ny fanabeazana notovozina avy tamin'izany loharano izany; Andriamanitra rnantsy no mpampianatra Azy " IFM t. 57.

Tsy isalasalana fa mpampianatra tsara sady mahatoky ho an-janany i Maria sy i Josefa. Kanefa araka ny tantara ao amin'ny Lio. 2:41-50 dia zavatra maro momba io Zanany io no tsy takatr'izy ireo, satria nanam-pahalalana sy fahendrena i Jesôsy, izay Andriamanitra irery ihany no nanome Azy izany.

`Avereno vakina ireo andalan-teny nosoratan'i Ellen G. White voalaza etsy ambony. Manao ahoana ny fahatokiantsika izany.  Voasoratra eto mikasika ny fomba nianaran'î Jesôsy teo am-ampofoan-dreniny ny teny izay Izy mihitsy no nanambara azy. Tsy maneho amintsika ny fitiavan'Andriamanitra lalina sy mahagaga ve izany. Inona ary no tokony hataontsika zavaboary lavo sy mpanota manoloana izany ?`