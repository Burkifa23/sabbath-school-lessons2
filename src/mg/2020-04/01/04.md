---
title:  Tsy nankato ny hafatra
date:  29/09/2020
---

Hitantsika omaly fa na teo aza ny baiko mazava nambaran’Andriamanitra dia nohamaivanin’i Eva hita teo amin'ny fiteniny - izay nampianarina azy. Na dia tsy nodisoiny aza ny hevitry ny fanambaran’Andriamanitra taminy dia hita miharihary fa tsy noraisiny tamim-pahamatorana loatra izany. Toe-javatra mahatsiravina no nitranga vokatry ny tsy fankatoavany.

Araka izany, rehefa nahita ilay menarana i Eva dia naveriny (saingy tsy araka izay tena voalaza) taminy izay nambaran’Andriamanitra mikasika ireo hazo ao amin’ny saha (Gen. 3:2,3). Mazava loatra fa tsy zava-baovao tamin’ilay menarana izany hafatra izany. Fantany tokoa izany baiko izany ka efa niomana tsara ny hamadika ny hevitr’izany izy. Ny fahatsoran’i Eva no nentiny namely azy.

`Diniho ny Gen. 3:4-6. Ankoatra ny fandavana mivantana ny fanambaran’Andriamanitra, inona ihany koa ny teny nolazain’ny menarana izay hita miharihary fa nandaitra tamin’i Eva? Inona ny fitsipika nohararaotiny?`

Azon'i Eva natao ny nidinika tamin’Andriamanitra rehefa nanambara taminy ilay menarana fa tsy marina ny ampahan’ny teny nohafatrafarana taminy. Izany no zava-nahafinaritra tamin’ny fanabeazana tany Edena: azon’ny mpianatra natao ny nanatona ilay Mpampianany Lehibe; mihoatra noho izay azon’ny saintsika etý an-tany takarina izany. Nanaiky ny tenin’ny menarana anefa i Eva, raha tokony ho nandositra azy sy nitady ny fanampian’Andriamanitra. Maneho fisalasalana ny amin’Andriamanitra sy izay nambarany tamin'izy ireo ny faneken’i Eva ilay hafatra izay efa nasian’ny menarana fanovana.

Tao anatin’izay dia tsy maintsy niatrika fanapahan-kevitra sarotra i Adama. “Fantatr’i Adama fa ny vadiny dia efa nandika ny didin’Andriamanitra sady nanitsakitsaka ny fandrarana tokana izay efa nomena azy roa ho fizahan-toetra ny fahatokiany sy ny fitiavany. Koa nisy ady mahatsiravina tao anatiny. Nalahelo fatratra izy raha nahita fa latsaka tao amin’ny fandrik'ilay mpaka fanahy i Eva. Kanefa, inona no azony hatao fa efa vita ny fahadisoana? Tsy maintsy hisaraka amin’ny vadiny malalany izy. Ataony ahoana no fahazaka izany?” - PM, t. 33. Indrisy fa nanao safidy ratsy i Adama, na dia efa nahalala izay tokony sy tsy tokony hatao aza.

`Eritrereto ny eso feno famitahana etoana: nambaran’ilay menarana fa raha mihinana amin’ilay hazo izy ireo dia "ho tahaka an'Andriamanitra” (Gen. 3:5). Moa ve ny Gen. 1:27 tsy efa nanambara fa efa nanam-pitoviana tamin’Andriamanitra izy ireo? Inona no ampianarin'izany momba ny maha-mora fitahina antsika? Nahoana no finoana sy fankatoavana ihany no hiaro antsika, na dia nomena ny fanabeazana tsara indrindra, tahaka an'i Adama sy i Eva aza isika?`