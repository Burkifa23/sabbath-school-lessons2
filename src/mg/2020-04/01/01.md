---
title:  Ny fanabeazana tao amin’ny saha Edena
date:  26/09/2020
---

### Hodinihina mandritra ny herinandro
Gen. 2:7-23; Gen. 3:1-6; 2 Pet.1:3-11; 2 Pet. 2:1-17; Heb. 13:7,17, 24.

> <p>Tsianjery</p>
> "Indro, Andriamanitra miasa amin'ny heriny mampiseho ny fisandratany; Iza no ho mpampianatra tahaka Azy."Joba 36:22

Saika mahafantatra ny tantara ao amin’ny Gen. 1—3 avokoa ny mpianatra ny Baiboly rehetra, ary koa mahafantatra ireo mpandray anjara ao amin’izany tantara izany: Andriamanitra, Adama, Eva, ireo anjely ary ilay menarana. Tao amin’ny saha tsara tarehy antsoina hoe “Edena” no nisehoan’ny tantara. Toa manaraka fisehoan-javatra araka ny lôjika ny tantara. Namorona Andriamanitra, nanome torolalana an’i Adama sy i Eva. Nanota i Adama sy i Eva ka voaroaka tao amin’ny saha Edena. Rehefa jerentsika akaiky anefa ireo toko vitsivitsy voalohany ao amin’ny Genesisy, indrindra raha jerena amin’ny lafiny fanabeazana, dia ho fantatsika bebe kokoa ny momba ireo mpandray anjara sy ny tantara ary ny sehatra isehoany.

“Ny rafitry ny fanabeazana izay napetraka hatramin’ny fiandohan’izao tontolo izao dia natao ho môdely ho an’ny olombelona mandritra ny taonjato rehetra mifandimby. Ho fanehoana ny fitsipik’izany rafitra izany dia naorina ny sekoly mòdely tany Edena, fonenan’ireo razambentsika voalohany. Efitrano fianarana ny saha Edena; ny zavaboary no bokin-desona; ny Mpamorona mihitsy no mpampianatra ary ireo raiamandrenin’ny fianakavian’olombelona rehetra no mpianatra.” - Ed, t. 20.

Andriamanitra no mpanorina sy mpitantana ary mpampianatra tao amin’izany sekoly voalohany izany. Araka ny efa fantatsika anefa dia nifidy mpampianatra hafa i Adama sy i Eva taty aoriana ka nianatra ny lesona tsy tokony ho nianarany. Inona no nitranga? Nahoana? Inona ny lesona azontsika sintonina izay hanampy antsika amin’izao fotoana izao avy amin’ny tantara voalohan’ny fanabeazana?