---
title:  Ilay sekoly voalohany
date:  27/09/2020
---

Na dia tsy heverintsika ho efìtrano fianarana loatra aza ny saha, dia mitombina tanteraka izany ho an’i Edena manokana, izay nahitana ireo harena tonga lafatry ny famoronana nataon’Andriamanitra. Sarotra ny mahazo an-tsaina, indrindra amin’ny fomba fijerintsika ankehitriny, ny hamaroan’ny zavatra nianaran’ireo voary tsy nanam-pahotana tao anatin’ny tontolo tsy nisy ota, izay nampianarin’ny Mpamorona azy ireo mivantana tao amin’izany “efitrano fianarana” izany.

`Vakio ny Gen. 2:7-23. Inona no voamarikao momba ny tanjon'Andriamanitra raha namorona sy nampitoetra ary nanome asa an’i Adama Izy?`

Noharian’Andriamanitra araka ny endriny ny lehilahy sy ny vehivavy, aiy nomeny fonenana sy asa manan-danja. Rehefa dinihina ny fanohanan’ny mpampianatra ny mpianany etoana dia hita fa izany no fifandraisana tonga lafatra indrindra. Fantatr’Andriamanitra ny fahafaha-manao nananan’i Adama satria Izy no namorona azy. Fantatr’Andriamanitra fa afaka hampitombo ny fahalalany i Adama ary afaka ny ho tonga araka ny drafiny ho azy, koa nampianatra azy Izy.

Nomen’Andriamanitra andraikitra ity lehilahy ity, kanefa niriny koa ny hahasambatra azy. Azo heverina aza fa fomba nanomezana fahasambarana azy ny fanomezana azy andraikitra. Iza moa no tsy ho faly sy sambatra rehefa nomena andraikitra ka nahatontosa izany tamim-pahatokiana? Fantatr’Andriamanitra ny fon’i Adama sy izay nilainy mba hahasambatra azy, koa nomeny azy ny andraikitra hitandrina ny saha. “Ary Jehovah Andriamanitra nitondra an-dralehilahy ka namponina azy tao amin’ny saha Edena hiasa sy hitandrina azy” - Gen. 2:15. Sarotra ho antsika ny maka sary an-tsaina ny asa izay nampiandraiketina an’i Adama sy ireo lesona izay azo antoka fa nianarany raha niasa sy nitandrina ny saha nonenany izy, noho isika tsy mahalala afa-tsy tontolo feno fahotana sy fahafatesana.

Namorona biby ho naman’i Adama Andriamanitra ao amin’ny Gen. 2:19-23, namorona an’i Eva koa Izy ho vadin’i Adama. Fantatr’Andriamanitra fa mila namana sy fanampian’ny olona mitovy aminy izy; izany no namoronany ny vehivavy.

Fantatr’Andriamanitra koa fa ilain’ny olona ny hanana fifandraisana ety Aminy, koa nanaovany toerana manokana tao anatin’ny saha Edena izy ireo ho amin’izany. Maneho ny fitiavan’Andriamanitra ny olombelona sy ny tanjony tamin’ny famoronana antsika izany fanomezana rehetra izany. Noho ny elanelana lehibe eo amintsika sy ny saha Edena dia sarotra ny mahazo saiy an-tsaina ny toetoetr’izany toerana izany, na dia mahafinaritra aza ny manao izany, sa tsy izany?

`Na dia lavitra dia lavitra an’i Edena aza isika dia mbola afaka misintona lesona avy amin'ny zavaboary ihany. Inona avy ireo lesona ireo, ary inona no azontsika avy amin'izany rehefa manazava izany amin'ny alalan’ny Soratra Masina isika?`