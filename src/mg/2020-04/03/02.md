---
title:  Tia sy matahotra an'Andriamanitra
date:  11/10/2020
---

Ny bokin'ny Deoteronomia no mirakitra ny teny farany nataon'i Mosesy tamin'ny Isiraely, talohan'ny nidiran'ilay taranaka vaovao izay voatendry hiditra tao amin'ny Tany nampanantenaina. Mialoha ny hidiran'izy ireo ao amin'ny tany anefa dia nanana fanambarana mazava sy toromarika ho azy ireo izy.

`Vakio ny Deo. 31:9-13. Inona ny hevitry ny hoe matahotra an'Andriamanitra?`

Nanana tanjona manokana Andriamanitra raha nampita ny lalàny tamin'ny Isiraely. Fomba maro no nataony mba tsy hanadinoana ny lalàny. Mpanabe mahari-po tokoa Andriamanitra. Mampianatra Izy, mamerina indray, maniraka mpaminany maro ary mampiasa ireo mpanompony mba hampita ny hafany, ary naverimberiny hatrany izany. Moa ve ny ankamaroan'ny asasoratry ny TT tsy nataon'Andriamanitra hampianarana ny olony hanaraka ny lalàna manome fiainana?

Mariho ao amin'ireo toko sy andininy ireo ny fanasongadinan'i Mosesy ny maha-zava-dehibe ny hianaran'ny taranaka mandimby ny lalàna. Mizara ho dingana roa ny firesahan'i Mosesy izany: handre ny lalàna aloha ny zanaka, ary "hianatra hatahotra an'i Jehôvah Andriamanitrareo" - Deo. 31:13,

Mandre izy ireo ary mianatra ny hatahotra an'Andriamanitra avy eo. Izany hoe, ny fianarana ny lalàna dia toy ny milaza fa tsy vokatra voajanaharin'ny fahafantarana ny lalàna ny tahotra. Tsy maintsy hianarana ny dingana ho amin'ny fahatahorana an'Andriamanitra. Izao no tian'i Mosesy hambara: ny fahalalana sy ny tahotra dia zavatra miandalana, fa tsy mitondra avy hatrany amin'ny tahotra tsy akory ny fahalalana.

Midika inona ny hoe "matahotra an'Andriamanitra" raha lazaina amin'ny olona koa ny hoe "tiava an'i Jehovah Andriamanitrao amin'ny fonao rehetra sy ny fanahinao rehetra ary ny herinao rehetra" - Deo. 6:5? Azontsika ampitahaina amin'ny fitiavan'ny zanaka sy ny fahatahorany ny rainy izany; ary koa ny ray izay maneho ny fitiavany sy ny fikarakarany ny zanany ka manambara aminy izay tena tiany harnbara marina, ary voahevitra tsara izay lazainy. Raha manao fahadisoana amin'ny ray tahaka izany ianao dia hizaka tokoa ny vokatry ny tsy nety nataonao. Eny tokoa, azontsika atao ary tokony hataontsika ny mitia sy matahotra an'Andriamanitra; hevitra tsy mifanohitra mantsy izany. Arakaraka ny ianarantsika momba an'Andriamanitra no hitiavantsika Azy noho ny fahatsarany; ary arakaraka ny hahafantarantsika Azy no hatahorantsika Azy noho ny fahitantsika fa marina sy masina tokoa Izy ary isika kosa mpanota sy tsy manana fahamarinana. Fa noho ny fahasoavana. - fanomezana atolotra izay tsy mendrika izany - ihany no tsy maha-ringana antsika.

`Ahoana ny fahatakaranao ny hevitry ny hoe tia sady matahotra an'Andriamanitra?`