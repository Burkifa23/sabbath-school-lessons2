---
title:  Manana ny lalàna ho mpampianatra
date:  10/10/2020
---

### Hodinihina mandritra ny herinandro
Deo. 6:5; Deo. 31:9-27; Rôm. 3:19-23; Apôk. 12:17; 14:12; Mar. 6:25-27; Heb. 5:8.

> <p>Tsianjery</p>
> "Ary tiava an'i Jehôvah Andriamanitrao amin'ny fonao rehetra sy ny fanahinao rehetra ary ny herinao rehetra" - Deo. 6:5

Izao no nosoratan'i Paoly raha nampitandrina ny Galatianina izy tsy hanao ny lalàna ho fahazoam-pamonjena: "Fa raha nisy lalàna mahavelona nomena, dia avy tamin'ny lalàna tokoa ny fahamarinana" - Gal. 3:21. Raha misy tokoa ny lalàna "mahavelona" dia ho ny lalàn'Andriamanitra izany. Eto anefa i Paoly dia manambara fa na ny lalàn'Andriamanitra aza dia tsy mahavelona antsika mpanota. Nahoana? "Fa ny Soratra Masina efa nanidy azy rehetra teo amin'ny fahotana, mba homena ny mino ny teny fikasana noho ny finoana Jesôsy Kristy" - Gal. 3:22.

Raha tsy mahavelona ny mpanota anefa ny lalàna, dia inona ary ny tanjony, ankoatra ny fanehoana amintsika fa mila ny fahasoavana isika? Moa ve anjara asa miiba ihany no tanan'ny lalàna, ka tsy misy afa-tsy ny haneho amintsika ny fahotantsika?

Tsy izany, eo ny lalàna mba hanoro antsika ny lalana mankamin'ny fiainana, izay ao amin'i Jesôsy irery ihany. Tokony ho toy izany koa ny fanabeazana marina, izay mampitodika antsika ho amin'ny fiainan'ny fahasoavana sy ny finoana ary ny fankatoavana an'i Kristy. Izany no antony hianarantsika mandritra ity herinandro ity ny anjara asan'ny lalàna ao anatin'ny tontolon-kevitry ny fanabeazana kristianina. Andeha hofantarintsika izay azon'ny lalàna ampianarina antsika, na dia tsy mahavonjy antsika aza izany, mikasika ny finoana sy ny fahasoavana ary ny fitiavan'Andriamanitra ny taranak'olombelona lavo.