---
title: Jesôsy, Ilay ohatra ho antsika
date:  15/10/2020
---
I Jesôsy Kristy, Ilay Zanak'Andriamanitra no hany niaina fiainan'olombelona feno fankatoavana tanteraka ny Ray sy ny lalàny. Nanao izany Izy, tsy mba ho solontsika ihany fa mba ho ohatra ho antsika ihany koa, ary izany tokoa Izy.

`Vakio ireto toko sy andininy ireto: Lio. 2:51,52; Fil. 2:8; Heb. 5:8; Jao. 8:28,29. Ahoana no ampahatsiahivan'izany antsika ny fankatoavan'i Kristy nandritra ny fiainany iray manontolo?`

Azo heverina fa voalazan'i Jaona tsara izay tian-kambara raha nanoratra izy hoe: "Izay milaza fa mitoetra ao aminy izy, dia tsy maintsy mandeha toy izay nandehanany koa."- 1 Jao. 2:6. Rehefa mampifantoka ny fijery eo amin'ny fiainan'i Kristy sy ny asany teto an-tany isika dia mahita mora foana fa nanao ny sitrapon'ny Rainy Izy tamin'ny nankatoavany Azy. Nahatanteraka ny faminaniana tokoa i Kristy, ary nanandratra ny lalàn'Andriamanitra nandritra ny fiainany.

Nilaza tamin'i Mosesy Andriamanitra mba hanoratra ny lalàny hahatonga izany ho vavolombelona amin'ny Isiraely; tahaka izany koa no nijoroan'i Kristy ho vavolombelona velona tamin'ireo apôstoliny sy ny mpianany rehetra, tamin'ny mpanota ary ny olona masina. Ankehitriny dia tsy hoe fitambaram-pitsipika natao harahina ihany no ananantsika, fa eo i Jesôsy, Ilay olombelona nofo sy ra, ohatra ho antsika.

Amin'ny maha-mpanabe antsika, moa ve misy ohatra tsara kokoa azontsika aseho amin'ny mpianatra mihoatra an'i Jesôsy sy ny fankatoavany ny Ray?

"Ny finoana an'i Kristy izay mampihevitra fa tsy voatery hankatò an'Andriamanitra ny olona, dia tsy finoana tsy akory, fa fizahozahoana. "Fa fahasoavana no namonjena anareo amin'ny finoana". Nefa "ny finoana raha tsy misy asa, dia rnaty mihitsy" (Efes. 2:8; Jak. 2:17). Talohan'ny nahatongavan'i Jesôsy tety ambonin'ny tany, dia hoy ny filazany ny tenany hoe: Ny hanao ny sitraponao Andriamanitra ô, no sitrako; ary ny lalànao no ato anatiko" - Sal. 40:8. Ary taloha kelin'ny niakarany tany an-danitra indray, dia nolazainy fa efa nitandrina ny didin'ny Rainy lzy, sady mitoetra ao amin'ny fitiavany araka ny teny hoe: "Tahaka ny nitandrernako ny didin'ny Raiko sy ny itoerako amin'ny fitiavany"- Jao. 15:10. Hoy ny Soratra Masina hoe: "Ary izao no ahafantarantsika fa mahalala Azy isika, dia ny fitandremana ny didiny (...) Izay milaza fa mitoetra ao Arniny izy, dia tsy rnaintsy mandeha toy izay nandehanany koa.' - I Jao. 2:3,6."- DHK, tt. 71,72, ed 2018.

`Inona no azonao atao mba hanarahanao bebe kokoa ny ohatra nasehon'i Kristy eo amin'ny lafim-piainana rehetra, sy hahatonga anao ho mpanabe mahomby kokoa? Na dia fomba fiteny mahazatra hatrizay aza izany, dia mandaitra kokoa ny asa atao noho ny teny, nahoana?`
