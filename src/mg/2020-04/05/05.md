---
title:  Ilay Mpampianatra lehibe sy ny fampihavanana
date:  28/10/2020
---

Rava ny fifandraisan'ny olombelona ka manjary mifampiolonolona isika. Manjary olona tsy ananantsika fitokiana ilay sakaiza akaiky antsika rehefa mandeha ny fotoana. Azo avitrana anefa ny fifandraisana tapaka tahaka izany, ka rehefa mitranga izany diamiaina ny zava-mahatalanjon'ny fampihavanana isika. Fanandramana iainan'ny olombelona vitsy ihany no mamy tahaka izany.

`Ivon'ny fahatongavan'i Kristy ho nofo sy ny asa maha-Mpampianatra Lehibe Azy ny fampihavanana, amin'ny fomba ahoana? Vakio ny 2 Kôr. 5:16-21.`

Raha mahatsiaro ho faly isika rehefa mivitrana ny fifandraisana rava tamin'ny olona iray, moa ve tsy lehibe noho izany no tokony ho fifaliantsika rehefa nampihavanina tamin'Andriamanitra isika? Mazava ny ambaran'i Paoly ao amin'ny 2 Kôr. 5:16-21 mikasika izay manao ny fampihavanana - Andriamanitra Ray mihitsy no nanao dingana hanamboatra ny fifandraisantsika Aminy, izay tapaka. Nataony izany asa fampihavanana izany "amin'ny alalan'i Kristy" - 2 Kôr. 5:18. "Andriamanitra ao amin'i Kristy no nampihavana izao tontolo izao taminy" - 2 Kôr. 5:19.

Tsy natao hianina amin'ny fifalian'ny fampihavanana fotsiny anefa isika, fa tokony hianatra amin'ilay Mpampianatra Lehibe. Nanao ny asa fampihavanana i Jesôsy tamin'ny nahatongavany ho nofo; asaina koa isika handray anjara amin'izany asa izany. Nampihavana antsika tamin'ny tenany Andriamanitra, tamin'ny alalan'i Kristy; ary izao dia omena antsika, miaraka amin'i Paoly, "ny fanompoana fampihavanana"- 2 Kôr. 5:18.

Toko sy andininy hafa manan-danja ao amin'ny TV mikasika ny fahatongavan'i Kristy ho nofo ny Kôl. 1:15-20. Raisina ho toy ny hira fankalazana izany matetika; miresaka ny asan'i Kristy tamin'ny Famoronana ny tapany voalohany (Kôl. 1:15-17); ary ny tapany faharoa kosa dia mifantoka amin'ny asany ao amin'ny famonjena (Kôl. 1:18-20). Amin'ny alalan'ny asa maha-Mpamorona sy Mpanavotra an'i Kristy no ampihavanan'Andriamanitra ny zavatra rehetra amin'ny tenany. Mahafaoka an'izao rehetra ary izao ny asa fampihavanana ataon'Andriamanitra amin'ny Kristy, ka voakasik'izany "ny zavatra hafa rehetra, na ny ety an-tany, na ny any an-danitra, eny, hampihavaninao aminy amin'ny alalan'ny rà nalatsaka teo amin'ny hazo fijaliana" - Kôl. 1:20 (DIEM).

Tsy ho voasahantsika ny velaran'ny asa fampihavanana ataon'Ilay Mpampianatra Lehibe, kanefa asaina isika handray anjara amin'ny "fanompoana fampihavanana" eo amin'ny tontolo manodidina antsika (2 Kôr. 5:18). Azo heverina ve fa izany no tao an-tsain'i Jesôsy raha nivavaka izy hoe: "Tahaka ny nanirahanao Ahy ho amin'izao tontolo izao no mba nanirahako azy kosa ho amin'izao tontolo izao" - Jao. 17:18?

`Inona ireo fomba tsotra azontsika anehoana taratra ny asan'Andriamanitra amin'ny maha-mpampihavana Azy? Izany hoe, amin'ny toe-javatra toy inona (raha misy) no hahafahanao manampy ny olona hihavana?`