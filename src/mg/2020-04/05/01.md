---
title:  Jesôsy Ilay mpampianatra lehibe
date:  24/10/2020
---

### Hodinihina mandritra ny herinandro
Heb. 1:1-4; 2 Kôr. 4:1-6: Jao. 1:14,18; 14:1-14; Fil. 2:1-11; 2 Kôr. 5:16-21.

> <p>Tsianjery</p>
> "Fa Andriamanitra, izay nandidy hoe: Aoka ny mazava hahazava ao amin'ny maizina, no nampahazava ny fonay ho amin'ny fahazavan'ny fahalalana ny voninahitr'Andriamanitra eo arnin'ny tavan'i Jesôsy Kristy" - 2 Kôr. 4:6.

Mitantara momba ny fotoana namangiany ny miaramila tao amin'ny tranoheva fitsaboana ireo maratra any an'ady, niaraka tamin'ny jeneralin'izy ireo, i Billy Graham. "Naratra mafy tokoa" ny miaramila tanora iray izay "nampandriana nihohoka teo amina farafara tsizarizary namboarina tamin'ny vy sy lamba". Nibitsibitsika tamin'ingahy Graham ny mpitsabo anankiray hoe: "Manahy aho fa tsy afaka handeha intsony izy io." Nangataka zavatra iray tamin'ilay jeneraly ity miaramila ity: "Tompoko, (...) niady ho anao aho kanefa tsy mbola nahita anao. Azoko atao ve ny mahita ny endrikao?" Niondrika tao ambanin'ilay farafara tsizarizary ilay jeneraly mba hiresaka tamin'ilay miaramila. Rehefa nijery ingahy Graham dia hitany fa nisy ranomaso nitete avy tamin'ny mason'ilay miaramila teo amin'ny takolak'ilay jeneraly.

Tamin'ny fotoana nahaterahan'i Jesôsy dia niampatra sy nihoson-dra teo am-pandriany koa ny taranak'olombelona, nila ny fijerin'Andriamanitra manasitrana. Toy ny nitaraina ny zanak'olombelona hoe: "Andriamanitra ô , Azonay atao ve ny mahita ny Endrikao?" Naniraka ny Mpampianatra Lehibe ny Ray raha nandefa ny Zanany lahy ho eto amin'ity planeta ity: mba haneho ny Endriny amin'ny olombelona. Hatramin'izay fotoana izay no nananantsika tombontsoa mahatalanjona ny hibanjina ny "fahalalana ny voninahitr'Andriamanitra eo amin'ny tavan'i Jesôsy Kristy" - 2 Kôr. 4:6.

Inona no azontsika ianarana amin'llay Mpampianatra Lehibe raha nidina tety an-tany Izy?