---
title:  Ireo mpianatr'i Jesôsy voalohany
date:  29/10/2020
---

Andiana mpiandry ondry tso-piaina, izay nikarakara ny andian'ondry vitsy tany ivelan'ny tanàna kely iray izy ireo, tamin'ny fotoana iray. Taorian'izay kosa, dia olona nahita ny fisehoana mahatalanjon´ny anjely izay nitondra vaovao manaitra sy mahafinaritra ary manetsika izao tontolo izao izy ireo. Voahetsik'izany fisehoana izany izy ireo ka nandeha nizaha ilay zaza izay nambaran'ny anjely.

`Alaivo sary an-tsaina hoe mijoro miaraka amin'ireo mpiandry ondry ianao, ary sondriana mijery ny fihinanam-bilona. lnona no hitanao? Vakio ny Lio. 2:8-20.`

Maha-te hidera ireo mpianatr'Ilay Mpampianatra Lehibe, dia i Maria sy i Josefa ary ireo mpiandry ondry. Tsy hita teo amin'ny fahatsoran'ny fahaterahan'i Jesôsy mihitsy ny famantarana ny zava-mahatalanjon'ny fahatongavan'Andriamanitra ho nofo; kanefa tao amin'ity Zaza ity no naha-iray an'Andriamanitra amin'ny zanak'olombelona. Noho ny fanampian'ny fahitana sy ny nofy ary ny anjely anefa dia nahita tany ankoatry ny fisehoana ivelan'ny fahaterahan'i Jesôsy izy ireo. Nozarain'ireo mpiandry ondry tamin'ny olon-kafa ny momba ity Zaza ity; Izy no 'Mpamonjy (...) Kristy Tompo" - Lio. 2:11, ampitahao amin'ny Lio. 2:17.

`Inona no nataon'ireo magy raha nandre ny vaovao momba ny fahaterahan'i Jesôsy ? Ahoana no nataon'i Heroda? Vakio ny Mat. 2:1-12.`

Mendrika ny hiankohofantsika Ilay Mpampianatra Lehibe noho ny maha-Izy Azy, na dia tsy mbola nilaza fanoharana na nanao fahagagana akory aza. Tokony hanao tahaka ireo mpianatra voalohany (ny magy) isika ka hiankohoka amin'ilay Mpampianatra Lehibe mba hahafahantsika manome lanja amin'ny fahafenoany ny asa fampianarany aty aoriana. Mihoatra noho ny mpanabe hendry Ilay manana fampianarana ankamamiantsika; Izy ilay Andriamanitra tonga tety mba honina teo amin'ny olombelona. Mifototra amin'ny fiankohofana amin'i Kristy ny fanabeazana kristianina.

Antsoina hiankohoka amin'i Kristy Ilay Mpanjaka vao teraka, miaraka amin'ireo magy sy ny mpiandry ondry ary ireo anjely marobe isika, ary koa hijery eo amin'i Jesôsy zaza, ny fanehoana marina an'Andriamanitra.

`Eritrereto ny hevitry ny nahatongavan'i Jesôsy ho nofo eo anatrehan'ny toetran'Andriamanitra. Ny Mpamorona an'izao tontolo rehetra izao, izay midadasika tokoa ka tsy azontsika sainina - izany Andriamanitra izany no "nanetry tena" ka tonga olombelona, niaina ny fiainana niainan'i Jesôsy Izy, ary maty teo amin'ny hazo fijaliana, nitondra teo amin'ny tenany ny famaizana noho ny otantsika. Ahoana no ilazana fa vaovao mahafaly tokoa izany?`