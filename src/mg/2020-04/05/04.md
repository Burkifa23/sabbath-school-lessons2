---
title:  Mianatra amin'i Jesôsy
date:  27/10/2020
---

`Inona ny nampitebiteby an'i Paoly momba ireo Kristianina tany Filipy raha nanoratra ny epistily ho azy ireo izy? Vakio ny Fil. 2:1-4; Fil. 4:2,3.`

Iray amin'ireo andalan-teny manan-kevitra lalina indrindra ao amin'ny Baiboly ny Fil. 2:1-11. Miresaka momba ny nisian'i Kristy mialoha, ny maha-Andriamanitra Azy, ny nahatongavany ho nofo, ny maha-olombelona Azy, ary ny nanekeny ny fahafatesana teo amin'ny hazo fijaliana izany. Milazalaza ny amin'ny lalan-davitra sy sarotra nizoran'i Jesôsy , avy any an-danitra hatreny Kalvary izany (Fil. 2:5-8), ary koa miresaka ny fanandratan'ny Ray an'i Jesôsy ho eo amin'ny toerana izay hiankohofan'izao tontolo izao (Fil. 2:9-11). Fahamarinana mahatalanjona no fonosin'ireo andininy ireo.

`Ahoana ny fomba nampidiran'i Paoly ny Fil. 2:5-11? Inona amin'ireo toe-javafra teo amin'ny fiainan'i Jesôsy izay derain'i Paoly no arifenainy ho hita taratra eo amin'ny fiainan'ireo mpino? Vakio ny Fil. 2:6-11.`

Nantenain'i Paoly fa hianatra amin'i Jesôsy sy ny nahatongavany ho nofo ireo mpino any Filipy izay tia miady hevitra. Nandray ny endrik'olombelona i Jesôsy - "ny endriky ny mpanompo sy ny nahatongavany ho manam-pitoviana amin'ny olona" Fil. 2:7 - ary nanaiky ny hohomboana amin'ny hazo fijaliana mihitsy aza. Moa ve tsy lehibe lavitra noho izany no tokony hifaneken'izy ireo noho ny fitiavana?

Ampahatsiahivina antsika fa betsaka ny lesona azontsika ianarana avy amin'i Jesôsy, ilay Mpampianatra Lehibe. Misintona lesona avy amin'ireo hafatra nozarainy nandritra ny asany tety an-tany isika; ary koa mianatra amin'ireo fahagagana nataony sy izay fihetsiny tamin'ny hafa. Azontsika raisina ho modely eo amin'ny fifandraisana amin'ny hafa ny fanetren-tena nananany tamin'ny nanekeny hanakalo ny voninahitry ny lanitra amin'ny fihinanam-bilona. Lesona manao ahoana re izany ho antsikal

Etsy andanin'izay, matetika izao tontolo izao no manasa antsika mba hanandratra ny tenantsika sy hirehareha ny amin'ireo zava-bitantsika. Lesona samy hafa amin'izany no ianarantsika ao amin'ny fihinanam-bilona tany Betlehema sy amin'ilay Mpampianatra Lehibe: tsy amin'ny fanandratantsika ny tenantsika no hahatanterahan'ny asa lehiben'ny fanabeazana sy fanavotana ataon'Andriamanitra, fa ao amin'ny fanetrentsika tena eo anatrehany sy ny fanompoantsika ny hafa.

`Inona ny toe-javatra atrehinao amin'izao fotoana izao, izay hahatonga ny fanetren-tenanao ho tombontsoa lehibe hanehoanao an'i Kristy amin'ny hafa?`