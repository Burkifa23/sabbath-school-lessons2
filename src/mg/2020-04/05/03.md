---
title:  Maneho ny ray, fizarana 2
date:  26/10/2020
---

Miresaka momba an'i Jesôsy ilay "Teny" maharitra mandrakizay i Jaona ao amin'ny sasinteny ao amin'ny Filazantsarany (Jao. 1:1-18). Feno fahasahiana ary tsy voafetra fa miharihary ny fanambaran'i Jaona momba an'i Jesôsy. Efa nisy talohan'ny namoronana an'izao tontolo izao i Jesôs, efa nisy hatrizay Izy, raha ny marina kokoa. I Jesôsy mihitsy no namorona (Jao. 1:2,3). Izy no "fanazavana ho an'ny olona" - Jao. 1:4 (DIEM), ary "mahazava ny olona rehetra" - Jao. 1:9 Izy, ilay Teny tonga teto amin'izao tontolo izao.

`Inona ny vokairy ny nahatongavan'i Kristy ho olombelona, araka ny fanambaran'i Jaona? Inona ny fahazavana nentiny amin'ny maha-Teny Azy? Inona ny toetra mampiavaka Azy izay ahafahany manao izany? Vakio ny Jao. 1:14. 18.`

"Tao anaty haizim-pito izao tontolo izao raha nipoitra ny Fahazavana (...) Tsy misy afa-tsy tokana ihany ny fanantenana ho an'ny taranak'olombelona (...) Hiverina amin'ny laoniny ny fahalalana an'Andriamanitra amin'izay.

Izany no nahatongavan'i Kristy, hanala ireo fampianaran-diso tamin'ny alalan'ireo milaza ho mahalala an'Andriamanitra nefa mandika vilana ny maha-Izy Azy. Tonga Izy mba haneho ny toetry ny lalàny, haneho ny tena toetrany, ny fahamasinany mahate-ho tia" - Ed, tt. 74-76.

"Tanjona tokana no niankinan'ny zava-drehetra nataon'i Jesôsy nandritra ny fiainany tety an-tany: ‘ny fanehoana an'Andriamanitra ho fanandratana ny taranak'olombelona'"- Ed, t. 82.

`Hoy i Jesôsy: "izay nahita Ahy dia nahita ny Ray"- Jao. 14:9. Inona ny toe-javatra nisy tamin'ny nitenenan'i Jesôsy  io teny io? Nahoana  Izy no nanao izany? Vakio ny Jao. 14:1-14.`

Mety halaim-panahy hitsikera ny fanambarana tsy voahevitra nataon'i Filipo isika (Jao.14:8). Taona maro no nifandraisany akaiky dia akaiky tamin'i Jesôsy kanefa tsy mbola takany ihany ny hevi-dehiben'ny nahatongavan'i Jesôsy ho nofo - tsy takany fa tonga mba haneho ny toetry ny Ray i Jesôsy. Angamba hampahery kokoa ny mpampianatra amin'izao andro izao ny fahafantarana fa tsy nianatra tsara ny lesona nampianarin'i Jesôsy azy ity mpianany ity! Azo heverina fa noraketina io tenin'i Filipo io, tsy natao hanakianana azy fa mba hananantsika tombontsoa handinika ny tenantsika. Hafiriana izay no niarahantsika nandeha tamin'i  Jesôsy? Ary inona no takatsika mihoatra noho izay takatr'i Filipo nandritra izay fotoana izay? "Izay nahita Ahy dia nahita ny Ray".