---
title:  Miasa, manome ny tsara indrindra
date:  08/12/2020
---

`Vakio ankapobeny ny Eks. 25:10-40; 26; 27; 28; 29 ; 30:1-38. Nanao ahoana ny nanasongadinan'Andriamanitra ny baiko nomeny an'i Mosesy mba hanangana tabernakely hiankohofana Aminy? Milaza inona amintsika izany momba ny toetran'Andriamanitra?`

Rehefa nilaza tamin'i Mosesy Andriamanitra mba hanorina trano lay "ho Azy", dia azony natao ny niteny hoe: "Tsy misy olana, Tompoko! Namelatra trano lay hatrany, hatramin'ny fotoana nandosirako avy tany Egipta, 40 taona lasa aho (...) Andraso kely vetivety!" Asa tsotra ny manangana trano lay ho an'ny lehilahy niaina tamin'ny andron'i Mosesy. Na mitampina aza ny masony ary misaina zavatra hafa manan-danja lavitra noho izany izy dia voatsangany ny trano lay. Tsy nampoizin'i Mosesy kosa anefa ny drafitra an-tsipiriany nomena azy (ho an'ny fananganana trano lay tsotra), niampy ny lisitr'ireo zavatra tokony hatao lava dia lava mikasika ny fanaka tsirairay ao anatin'ny trano lay, ary koa ny fitafian'ny mpisorona izay nahazoany toromarika niisa 150 teo ho eo. Dingana fito no nasaina narahiny raha hanamboatra latabatra anankiray (Eks. 25:23-30).

Naneho ny toe-tsaina tia ny tsara indrindra ary koa faniriana hanao zavatra lavorary ny filazan'Andriamanitra ny tsipirian-javatra mikasika ny fanorenana ny trano lainy (tahaka izany koa ireo toromarika nomeny ho amin'ny fomba fanaovana fanatitra taty aoriana). Izay tsara indrindra no fitaovana nampiasaina ary tsy misy hokianina ny rafitr'izany; nasainy natao miavaka tokoa ny zavatra natao - mazava ny hafatra ao ambadik'izany: "Tsy ankasitrahan'Andriamanitra ny asa kitoatoa.

Na dia ambony aza ny fahitana ny fenitra hotratrarina dia. Andriamanitra mihitsy no nanome ny herim-batana sy ireo olona hanatratra izany. Hitantsika ao amin'ny Eks. 31:1-6; 35:30-36:1 fa Izy mihitsy no nanome ny fahaiza-manao hoentin'ny olona manatontosa ny asa. Nofenoina ny "Fanahin'Andriamanitra" ireo lehilahy ireo, ary nomena fahiratan-tsaina sy fahalalana ny amin'ny tao-zavatra samy hafa, mba hahatonga ny fanorenana ny tabernakely sy ny fanaka ao anatiny ho "araka izay rehetra nandidian'i Jehovah" (Eks. 36:1). Ho fanampin'izany, ireo mpahay tao-zavatra roa koa dia nomena "fahaizana hampianatra" - Eks. 35:34, mba hitoeran'ny fahalalany sy ny fahaiza-manao ananany eo amin'ny fiarahamonina isiraelita. Olona maro hafa no nandray fanomezam-pahasoavana tahaka ny azy roa lahy ireo sy nanao ny asa, na dia izy roa lahy ireo aza no nosinganina tao amin'ny tantara ho mpitarika voafidin'Andriamanitra (Eks. 36:2).

Araka izany, ny maha-olombelona lavo sy be fahotana dia fialan-tsiny tsy mitombina hoentina manao asa tsy arahin'ny fanoloran-tena lehibe. Irin'Andriamanitra ny hanaovantsika ny tsara indrindra mandrakariva, sy hampiasantsika ny talenta, ny fahaiza-manao, ny fotoana ary ny fanabeazana noraisintsika ho amin'ny zavatra manan-danja.