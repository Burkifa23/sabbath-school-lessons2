---
title:  Ny asa sy ny fiainana ara-panahy
date:  09/12/2020
---

"Raha velon'ny Fanahy isika, dia aoka handeha araka ny Fanahy"- Gal. 5:25. Tsy afa-misaraka ny fiainana ara-panahy sy ny asa. Ny maha-Kristianina dia tsy fitafiana izay anaovana sy alana araka ny fiovaovan'ny toe-po na amin'ny fandalovana amin'ireo dingam-piainana samy hafa. Tsy izany, fa mamorona olom-baovao izay miseho eo amin'ny lafim-piainana rehetra ny maha-Kristianina; voafaokan'izany ny asa.

`Vakio ny Gal. 5:22-26. lnona amin'ireo fanomezam-pahasoavana tanisain'i Paoly no manoritsoritra ny momba anao sy ny asanao?`

Ambaran'ny Expository Dictionary of New Testament Words fa ny olona "ara-panahy" dia "izay maneho ny vokatry ny Fanahy eo amin'ny fiainany". Azontsika sintonina avy amin'izany fa amin'ny alalan'ny fifandraisantsika amin'i Kristy no hisehoan'ny maha-mpino antsika eo amin'ny lafim-piainana rehetra.

Nandry tao amin'ny "Florida Hospital" (Hôpitaly advantista) ny lehilahy iray efa ho faty; ny namany akaiky azy indrindra no niandry azy teo anilan'ny fandriany. Nivoaka sy niditra tao amin'ny efitrano nisy azy ireo mpitsabo mpanampy, nikarakara ilay marary. Nitady fomba anombohan-dresaka ny naman'ilay marary ka nanontany ireo mpitsabo mpanampy ny amin'ny toerana niofanany ho mpitsabo mpanampy. Maro tamin'izy ireo no nilaza fa nianatra tany amin'ny "Florida Hospital College" (oniversite advantista manofana ireo mpisehatra ara-pahasalamana).

Nanohina ny fon'ny sakaizan'ilay marary tokoa izany. Taorian'izay dia niverimberina nitsidika ny Florida Hospital College ity lehilahy ity hijery ny toetoetr'izany toerana izany. Inona no anton'izany? Satria nambarany tamin'ny olona fa ny mpitsabo mpanampy niofana tao amin'io sekoly io dia hitany fa manome fikarakarana feno fitiavana kokoa an'ilay namany efa ho faty, mihoatra ireo mpitsabo mpanampy niofana tany amin'ny toeran-kafa. Izany hoe, hitany fa samy hafa ny toetra amam-pihetsika nataon'ireo mpitsabo mpanampy ireo tamin'ilay namany efa ambavahaona sy izay nataon'ny mpitsabo mpanampy hafa.

Nametraka fanontaniana mikasika ilay Oniversite sy ny iraka manokana tanterahiny izy, araka izany, ary nanolotra vola 100.000 dôlara hampianarana mpitsabo mpanampy betsaka kokoa tahaka izay natao tamin'ireo hitany nanao ny asany. Eny tokoa, fomba fiaina mihitsy ny fiainam-panahy.

`Ahoana no anehoanao ny fiainam-panahinao eo amin'ny asa ataonao andavanandro? Araka ny hevitrao, inona no marika avelanao ho hitan'ny hafa (satria tsy maintsy mamela marika ianao amin'ny farany)?`