---
title:  Ny asa sy ny fitantanam-pananana
date:  10/12/2020
---

"Izay rehetra azon'ny tananao atao dia ataovy amin'ny herinao" - Mpitt. 9:10. Ireo teny fananarana ireo no nataon'ilay lehilahy hendry indrindra mikasika ny fitantanam-pananana eo amin'ny lafim-piainana rehetra.

Maro no mametra ny eritreriny eo amin'ny andraikitra ara-bola ankinina amin'ny Kristianina fotsiny rehefa anontaniana ny heviny mikasika ny fitantanam-pananana kristianina. Marina fa lafiny iray manan-danja eo amin'ny fitantanam-pananana ny vola, saingy voafetra loatra izany raha mijanona eo amin'ny vola ihany. Ny fianarana momba ny fitantanana dia mamaritra ny fitantanam-pananana ho andraikitry ny mpitantana eo amin'ny fampitomboana sy fampiasana araka ny tokony ho izy ny fananana misy.

Inona avy ireo fananana nitahian'Andriamanitra antsika ao amin'ny fiangonana? Ambaran'i Petera mazava fa ny olona tsirairay dia nomen'ny Mpamorona fanomezam-pahasoavana; ary nantsoiny hoe "fisoronana masina" (1 Pet. 2:5) ny Kristianina notolorana izany fanomezana izany. Manana andraikitra eo anatrehan'Andriamanitra izy ireo ny amin'ny fitantanana ireo fanomezana rehetra natolotr'Andriamanitra: ny vola, ny fotoana, ny hery, ny talenta ary ny hafa koa.

`Vakio ny Mpitt. 9:10 sy ny 1 KÃ´r. 10:31. Inona ny hafatra raketin'ireo andalan-teny ireo ho antsika momba ny fomba tokony hiasantsika sy hanabeazantsika ny hafa mba hiasa?`

Anisan'ny olana lehibe amin'izao androntsika izao ny fampisaratsarahana ireo lafiny samy hafa eo amin'ny fiainana. Eo ny fiainana araka asa, ny fiainan-tokantrano, ny fiainana ara-panahy ary ny fotoana ho an'ny fialamboly koa aza. Ilaina indraindray ny fampisaratsarahana ireo lafim-piainana ireo mba tsy hifangaroan'izany. Tsy tsara, ohatra, ny mitondra ny asa any an-tokantrano mba tsy hanembantsembanan'izany ny fanaovana ny andraikitra ao amin'ny ankohonana. Tahaka izany koa, tsy tokony hampihena ny fotoana atokantsika iarahana amin'Andriamanitra ny fanaovana fialamboly.

Tsy tokony hampiharana izany kosa eo amin'ny anjara asa tanan'ny fiainana ara-panahy eo amin'ny fisiantsika. Avy amin'ny fiarahana sy fanaovana asa miaraka amin'Andriamanitra ny asan'ny Kristianina. Fomba iray hahatsapantsika ny fanatrehan'Andriamanitra koa izany. Fahadisoana, araka izany, ny fanavahana ny fiainana ara-pivavahana tsy hifangaro amin'ireo lafiny hafa amin'ny fiainantsika. Toy ny hoe mametra ny fanatrehan'Andriamanitra ho amin'ny andro iray, na ora iray na koa ampahany iray ihany amin'ny fiainantsika izany, ka miodina Aminy isika ao amin'ireo lafim-piainantsika hafa.

Anontanio ny tananao raha toa ianao mampisaraka ny lafiny ara-panahy amin'ireo lafiny hafa amin'ny fiainanao. Raha izany no ataonao, ahoana no hianaranao hamela ny fiainam-panahy hanjaka eo amin'izay ataonao rehetra?