---
title:  Edukasyon sa Unang Iglesia
date:  19/11/2020
---

Ang isa sang pinakamabaskog nga prinsipyo sang edukasyon sa Kasulatan nagluntad sang si Jesus, ang Sampaton nga Manunudlo, nagaaman sa pagbiya sa Iya mga estudyante ukon gintutun-an. Nangin kaupod nila Sya sang tatlo ka tuig kag tunga, daw katumbas man sang panahon nga ginatalana sa pag-eskwela sa sekondarya ukon kolehiyo. Sa katapusan sang tagsa ka period sang pagtuon, ang mga estudyante ginakabig  nga nahanda na magdumala sang ila kaugalingon, (pero nagadepende gihapon sa kada tawo).

Apang si Jesus may labi nga ihibalo, gani ginhatagan Niya ang Iya mga sumulunod sing nagapadayon nga pagtuon sa idalom sang pagtuytoy sang Bala-an nga Ispiritu. Bisan diin, ina nga Manugtuytoy, ukon  Manuggiya ginakilala  nga Manuglipay ukon Manugsakdag ( sa Griyego, paracletos), permanente nga ginahatag sa mga sumulunod ni Jesus. (Juan 14:16, 17). Ginakilala Sya bilang Ispiritu sang Kamatuoran. Samtang ang Balaan nga Ispiritu wala ginakilala subong manunudlo, ang buluhaton sang Ispiritu sa pagkamatuod  amo ang pagpanudlo, labi na kon ini tuhoy sa  pagpangita sang kamatuoran.

`Basaha ang 1 Cor. 2: 1-16.  Ano ang ginasiling ni Pablo nga tama kaimportante sa bahin sang  edukasyon?`

Si Pablo nagsugod sa pagpahanumdom sa iglesia sa Corinto nga sang una nga pagkadto niya sa ila wala sya sang iban nga ginhambal kondi tuhoy kay  Jesu-Cristo kag ang Iya pagpalansang sa krus ( 1 Corinto 2:2) – wala sang sampaton nga mga  polong sang kaalam ang ginagamit, kondi ang pagsugid lang gid sang maayong balita. Apang indi dira natapos ini ( 1Corinto 2:6), tungod sa tion nga maghamtong na ang bag-o nga tumuloo ni Cristo, ang Apostoles nagabalik para sa pagtudlo sa ila sang kaalam, sang mga bagay nga tinago sang Dios bag-o pa matuga ang kalibutan ( 1Cor. 2:10). Ang tanan mahimo matun-an sa idalom sang pagtuytoy sang Ispiritu sang Dios sa iya pagpasakop sa ispiritu sang isa ka gintutun-an.

Ano kadalom ayhan ina nga pagtuon kag daw ano nga kaalam  ang mabuksan para sadtong gina tuytuyan sang Ispiritu. Ang kapitulo nagatapos  sa sinambit ni Propeta Isaias:

`Sin-o bala ang nakahibalo sang hunahuna sang GINOO? Sin-o bala ang makatudlo sa iya kon ano ang iya dapat himuon? (Isaias 40:13.)`

Ang propeta nga nagapakighambal sa mga kinaandan nga mga tawo sang iya panag-on magasiling nga wala sang makahimo sina.  Apang  si Pablo nagtadlong sina nga painuino pinaagi sa pagsiling, “ May yara kita panghunahuna ni Cristo”,  nga nagakahulugan nga inang napun-an sang Ispiritu nga mga Cristohanon may yara pagpakig-angot sa hunahuna sang Dios, kag subong man sa mga tinun-an kag  paghangop ano man ang kadamuon sini.(1 Corinto 2:10-13) kinahanglanon ini para mahibaluan ang dalan sang pagkamatarong.