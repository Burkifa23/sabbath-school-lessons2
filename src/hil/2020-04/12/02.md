---
title:  Tion para Matingala
date:  13/12/2020
---

Nakapanghunahuna ka bala kun ngaa nga ginpili sang Dios nga maghatag sang duwa ka nagaharmoniya nga kasaysayan sang Pagpanuga sa una nga duwa ka kapitulo sang Genesis?  Ang Genesis 1 nagsaysay bahin sa semana sang Pagpanuga kag nagtubo nga katingalahan sa duta sang nahatagan na ini sang porma kag kabuhi, nga nagtapos sa pagtuga sang lalaki kag babayi sa ikaanum nga adlaw.  Ang Genesis 2 nagpatuhoy sa pareho man nga hitabo apang gikan sa lain nga panan-awan, nga may isa ka pinasahe nga pagpatuhoy sa ikaanum nga adlaw.  Si Adan amo na karon ang ginasentro, kag ang tanan nga butang nalaragway bilang yara didto para sa iya kag ang babayi: ang harden, ang kasubaan, ang mga kasapatan, kag ang pinakamatahum sa tanan amo ang babayi.

Ang Pagpanuga isa ka tuman kadalum para lamang sa isa ka pagsaysay.  Una, naton-an naton ang isa ka gamhanan kag mainalamon nga Manunuga nga nagatan-aw sa himpit nga katahum.  Niyan makita naton ang Dios sang pagpakigrelasyon, nga gusto nga ang tawo maghigugma kag magkabalaka sa isa kag isa kag sa iban pa nga tinuga.

`Basaha ang Genesis 1 kag 2 kag magpamalandung kun paano naaangut balik ang una nga Inugpahuway (Gen. 2:1-3) sa una nga kasaysayan sang Pagpanuga kag pakadto sa ikaduha nga kasaysayan sang Pagpanuga.  Paano ang imo konklusyon makabulig sa imo nga mahangpan kun ano ang kahulugan sang pagpakamaayo sang Dios sa Inugpahuway kag pagpakabalaan sini?`

Handurawa ang imo kaugalingon bilang si Adan kag si Eva sa Una nga Inugpahuway.  Una ini nga adlaw sang imo pagkabuhi, una nga adlaw nga upod ang imo tiayon, kag una mo nga adlaw upod sa Dios.  Daw ano nga adlaw ini sang edukasyon! Nagsugod ka sa pagtoon bahin sa Dios nga sarang makatuga sang kaangay sina katahum.  Natingala sa imo pagkakita sang elepante sa una nga tion kag sa ika paka pagkatapos sini, pinasahe ang kada isa sa ila.  Nakayuhum ka sang imo nakita ang hulag sang giraffe kag buffalo.  Nakahipos ka bangud sang katingala sa madamo nga mga kolor kag porma, nanamian sa manami nga mga tonog; nalipay ka kahumot sang yara sa palibut kag nagkasadya sa nagkalainlain nga mga duag.  Labaw sa tanan, nagsugod ka sa paghibalo nahanungud sa pagpakigrelasyon: responsibilidad, pagkabalaka, paghigugma.  Naeksperiensiahan mo ini upod sa imo Manunuga; ginsugdan mo ang paghimo sini upod sa iban pagid nga mga tinuga.

Ang una nga Inugpahuway indi nga isa lamang ka naglabay nga eksperiensia para kay Adan kag Eva.  Isa yadto ka kahigayunan nga natuga sang Dios para sa ila agud magpatuhoy sa ila Manunuga kag sa mga tinuga.   Isa yadto ka tion para sa ila nga matingala.

`Esulat ang nagkalainlain nga mga kahigayunan para kay Adan kag Eva sa tion sang una nga Inugpahuway.  Diin sa sini nga mga kahigayunan ang mapuslanon gyapon subong, bisan pa sa lain na ini nga bagay? Paano ini sila makapauswag sang imo Inugpahuway?`