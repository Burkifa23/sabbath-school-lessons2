---
title:  Tion para sa Pagtukib-liwat
date:  14/12/2020
---

Sang ginpangabay si Moises nga dumalahan ang mga Israelinhon pagwa sa Egipto, maathag nga ang kadam-an nadulaan sang ila panan-awan bilang mga kaanakan sang Dios.  Dapat nila matukiban liwat kun sin-o ang Dios nga nagpangayo sang ila pagsimba kag naghatag sa ila sang madamo nga mga saad sang isa ka matahum nga palaabuton.  Ang Inugpahuway isa ka importante nga eksperiensia sang pagtoon sa ila pagtukib liwat.  Nangin isa man ini ka maathag nga senyalis sa iban nga mga pungsud bahin sa pinasahe nga relasyon sa tunga sang Dios kag sa sini nga pungsud.  Ang ekspeiensia bahin sa mana naglaragway sa pamaage sang Dios para maedukar ang mga Israelinhon.

`Sa Exodo 16:14-29.  Ano ang leksyon ang yari diri para maton-an sang mga Israelinhon?`

Ang Dios nagsakdag sang milagro bahin sa mana para sa mga Israelinhon, naghatag sa ila sing nagakaego lamang para sa kada adlaw.  Kun ginhatagan Niya sila sang sobra sa sina nga kadamuon, mahimo nga malipat sila kun sin-o ang nagsakdag sa ila.  Gane adlaw-adlaw naghimo Sia sang milagro para sa ila, kag nakita nila ang kabalaka sang Dios.  Apang, sa Adlaw nga Inugpahuway, nangin lain ang sitwasyon, kaangay nga ang ini nga adlaw dapat mangin pinasahe.  Karon duwa ka milagro ang mahimo:  Doblehon ang kalan-on sa Biernes, kag ang pagkaon wala napan-os sa bilog nga gab-e.  Nagpahanugut ang Inugpahuway para sa mga Israelinhon nga matingala sa Dios nga ila manunubos kag para matukiban liwat kun ano ang kahulugan sang mangin katawhan sang Dios.

Ang mga Israelinhon dapat magkaon sang sini nga mana sa sulod sang 40 ka tuig (Exodo 16:35).  Ang Dios nagtudlo man kay Moises nga magtago sang isa ka bahin sang mana agud magpadumdum sa mga Israelinhon kun paano Niya sila ginpakaon sa kamingawan (Exodo 16:32, 33).  Mangin isa man yadto ka pagpadumdum sang tumalagsahon nga eksperiensia sa Adlaw nga Inugpahuway.  May yara man sang iban pa nga mga sitwasyon nga ang Dios nagpaathag sa mga Israelinhon nga pinasahe ang Inugpahuway.

Ang Inugpahuway isa ka paage nga nagbulig sa mga Israelinhon nga matukiban liwat ag ila pagkatawo kag ang ila Dios.  Ginpangabay sila nga tumanon kag bantayan nga balaan ang Inugpahuway, apang yara ini sa kaundan sang pagpatubo sang isa ka madalum nga paghangup sa karakter sang ila Manunuga kag nahanungud sa pagpundar sang isa ka tayuyun nga pagpakigrelasyon.

`Nakestorya ka sa isa ka pamatan-on nga “katalaka” para sa iya ang Adlaw nga Inugpahuway.  Ginatago lamang niya ini tungud amo ina ang dapat niya nga himoon nga ginhambal sang Bibleya kag sang iya mga ginikanan.  Ano nga mga laygay ang imo mahatag agud mabuligan sia nga matukiban liwat ang Inugpahuway bilang isa ka positibo nga eksperiensia sa pagtoon?`