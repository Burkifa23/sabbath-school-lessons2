---
title:  Pagkabuhi Bilang mga Gintoton-an
date:  24/11/2020
---

Kun ang iglesia seryoso bilang galamiton para sa kristohanon nga edukasyon, kinahanglanon nga magsugod kita kay Jesus.  Si Jesus nagtawag sang mga gintoton-an.  Ginhanas Niya sila nga maghimo sang buluhaton paage sa paglakat upod sa ila.  Si Jesus naghatag sang kahigayunan para sa ila nga makapakigbahin sa kabuhi sang katawhan nga ila pagaatipanon kag higugmaon.  Kag sa matag-adlaw si Jesus nagapadumdum sa ila paage sa Iya palana-awon kun mangin ano ang ini nga kalibutan kun ang katawhan magsugod sa pagkabig sa isa kag isa bilang mga mag-ululutod.

`Basaha ang Lucas 4:18-23.  Ano ang mensahe ni Jesus para sa aton tanan bilang Iya mga sumulunod?`

Sa sulod sang tatlo ka tuig ang mga gintoton-an nagatan-aw samtang si Jesus, nga ila manunudlo, nagkabuhi sa kinaiya sang Iya ginharian—kinaiya nga nabanala sa Iya una nga wali sa sinagoga sa Nazaret.  Ang pagpatawad, bugay, kag gugma may kaangtanan sa kasubo, pagpakigsaad, kag kabudlayan.  Kun may yara sang leksyon nga dapat maton-an, amo ina ang leksyon nga ang pagkagintoton-an indi isa ka butang nga tamdon sing diotay.  Isa ikaw ka gintoton-an sa bug-os mo nga kabuhi—indi nga sa isa lamang ka adlaw.

“Ang mando sang Manluluwas sa Iya mga gintoton-an…ginalakipan sang mga tumuloo tubtub sa katapusan nga tion…. Ang tanan nga nakabaton sang langitnon nga inspirasyon ginsaligan sang maayong balita.  Ang tanan nga nakabaton sang kabuhi ni Cristo gintangdoan nga magpangabudlay para sa kaluwasan sang ila isigkatawo.  Bangud sa sini nga buluhaton napundar ang iglesia, kag ang tanan nga nagbaton sa ila kaugaliong sang sagrado nga pagpakigsaad sini nagapangako nga mangin masigkamanugpangabudlay ni Cristo.”—Ellen G. White, The Desire of Ages, p. 822.

Bilang mga gintoton-an ni Jesus, dapat naton siguraduhon subong nga si Jesus masami nga sentro sang aton pagpakighalobilo kag pagsimba.  Isa ka maayo gid ang pagdumdum nga si Jesus amo ang nagpundar sang pagkagintoton-an.  Bisan pa nga ang mga manunudlo sa Iya kapanahonan nagapangganyat sang mga sumulunod, si Jesus amo ang nagtawag sa katawhan nga magsunod sa Iya.  Ang mga manunudlo indi makahanduraw sang isa ka panawagan nga tama ka radikal nga nagatugda nga ang pagpakig-upod kay Jesus mas labi ka importante sang sa tanan nila nga mga kasogoan.

Kag, bilang mga gintoton-an ni Jesus, indi lamang nga nagarespeto kita sa tanan nga katawhan, kundi nagapaninguha nga makasakdag sang isa ka sahe sang duug nga kun sa diin ang katawhan sarang makatubo kag mangin mainuswagon

Gane, ang tanan nga Kristohanon nga edukasyon dapat malakipan sang pagbatyag sa sini nga misyon kag katuyuan, indi lamang para sa pagkabuhi kundi sa paghimo sang aton masarangan para sa kun ano ang ginapanawagan ni Jesus nga aton pagahimoon: Sa pagsunod sang Iya mga tikang sa pagministeryo sa sadtong nagakinahanglan, kag sa pagpakigbahin sa ila sang maayong balita sang ebanghelyo.