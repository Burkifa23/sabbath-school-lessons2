---
title:  Pagpangita sang Kamatuuran
date:  25/11/2020
---

Si Albert Einstein, nga sa masami ginakabig bilang amay sang moderno nga physics nagsulat: “Ang importante nga butang indi ang pag-untat sa pagpamangkot.  Ang pagkamausisaon may yara sang iya kaugalingon nga rason.  Ang isa ka tawo wala sang iban pa nga mahimo kundi matingala kun magapamalandung sia sa mga misteryo sang walay katubtuban, sang kabuhi, kag makahalangawa nga estraktura sang realidad.  Nagakaego kun ang isa ka tawo magtinguha lamang sa paghangup sang isa ka gamay sa sini nga misteryo kada adlaw.  Indi pagdulaa ang isa ka balaan nga pagkamausisaon.”

Nagkabuhi kita sa isa ka kalibutan sang misteryo, indi bala? Ang moderno nga siensia nagapakita sa aton sang isa ka makalilibog nga kalatingalahan nga nagaluntad sa tagsa butang.  Kag kun kaangay sina ang pisikal lamang nga mga butang, daw ano pagid ang espirituhanon nga mga butang?

`Ano ang ginatudlo sa aton sang masunod nga mga texto nahanungud sa pag-usisa para sa kamatuuran, para sa mga sabat? Jer. 29:13; Mat. 7:7; Bin. 17:26, 27; Sal. 25:5; Juan 16:13; Juan 17:17.`

Ang Bibleya napun-an sang mga storya sang mausisaon nga katawhan nga daw kaangay man sa kada isa sa aton—mga kalalakin-an kag kababainhan nga may palamangkutanon, kahadluk, paglaum, kag kalipay, katawhan nga sa ila kaugalingon nga paage nagapangita sang kamatuuran, nagapangita sang mga sabat sa mabudlay nga mga palamangkutanon sang kabuhi.

“Ang tagsa ka butang ginhimo niya nga matahum sa iya tion; ginbutang man niya ang wala sing katubtuban sa ila tagiposoon, apang agud nga ang tawo indi makatungkad sang binuhatan nga ginhimo sang Dios kutub sa ginsuguran bisan tubtub sa katapusan” (Manug. 3:11).  Ano ang buut silingon ni Solomon diri? Ang iban nagbadbad sang Hebreo nga polong ‘olam bilang “walay katubtuban” kag ang iban bilang isa ka “bahin sang nagligad kag palaabuton.”  Gane, suno sa sini nga bersikulo, Ang Dios nagbutang sa tagiposoon kag hunahuna sang tawo ang isa ka pagbatyag sang nagligad kag palaabuton, ang walay katubtuban mismo.  Kun sayoron, bilang tawo, makahunahuna kita nahanungud sa kun ano nga gintawag “ang daku nga palamangkutanon” nahanungud sa kabuhi kag sang aton pagluntad sa sini nga kalibutan.

Kag sa pagkamatuud, yari diri nga kun sa diin ang Kasulatan may yara sang importante nga katungdanan.  Sin-o kita? Ngaa ari kita diri? Paano kita magkabuhi? Ano ang matabo kun kita mapatay? Ngaa may kalautan kag pag-antus? Amo ini ang mga palamangkutanon nga ginapamangkot sang mga nagapangita sang kamatuuran halin pa sa pagsugod sang nasulat nga kasaysayan.  Daw ano nga prebilihiyo, kag daw ano nga responsibilidad, nga makahatag sang sabat sa sini nga mga nagapangita sang sabat subong.  Mangin ano ang Kristohanon nga edukasyon kun wala nagapatuhoy sa katawhan sa sini nga mga sabat nga makita sa Polong sang Dios?

`Ngaa nga ang kasulatan dapat may yara sang daku nga katungdanan para sa pagsabat sang dalagku nga mga palamangkutanon sa kabuhi?`