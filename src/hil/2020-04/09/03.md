---
title:  Gintawag nga Magkabuhi bilang Kapawa
date:  23/11/2020
---

Sa kun diin kita magtolok, daw kaangay nga ang aton planeta nagabaylo sang kapawa para sa kadulum.  Apang makasugata man kita sang kadulum nga malapit sa puluy-an samtang ginatalupangud naton ang aton kaugalingon nga eksperiensia sa sining mabudlay kag nagapanghangkat nga kalibutan.  Kay nakahangup man kita sa kakugmat nga dolot sang sini nga kabuhi samtang nagapakigbato kita sa balatian, nagaatubang sa pagkadula sang aton hinigugma, samtang nagatolok kita sa mga pamilya nga masulay sa separasyon kag pagbulagay, samtang nagapakigbato kita sa pagtalupangud sa madamo nga malaut nga mga butang sa aton sosyodad kag kultura.

Apang sa tunga sang sining pagnubo sang moralidad kag kadulum sa espirituahon, sa tunga sini tanan nga mga makita kag indi makita nga ginahod, mabatian naton ang mga polong ni Jesus para sa kada isa sa aton:

`“Kamo ang suga sang kalibutan.  Ang banwa nga nahamtang sa ibabaw sang bakolod indi sarang malipdan.  Wala man ang mga tawo nagasindi sing suga kag nagabutang sini sa idalum sang sulukban, kondi sa ibabaw sang tulungtungan,*xm* kag nagaiwag ini sa tanan nga yara sa balay.  Sa amo nga bagay ig-iwag ninyo ang inyo kapawa sa atubangan sang mga tawo, agud nga makita nila ang inyo mga buhat nga maayo kag himayaon nila ang inyo Amay nga yara sa langit” (Mateo 5:14-16).  Ano ang ginatudlo sa aton sang sini nga mga bersikulo nahanungud kun paano kita magkabuhi kag paano nga bilang mga kristohanon ang kun ano nga aton ginahimo makaapekto kun ano ang mangin pagtan-aw sang iban sa Dios?`

Samtang nagapungko sa Dagat sang Galilea sa idalum sang mainit nga adlaw, paano nahangpan sang mga tagpalamati ni Jesus ang Iya mga polong?  Yadtong nakabati sang Iya mga polong nakahibalo nahanungud sa kapawa kag kadulum.  Sa pagkamatuud madamu sila sang kadulum nga ginakahadlukan.  Nagakabuhi sila sa edalum sang pagpanakop sang Roma, sa isa ka sosyodad nga nadumalahan sang mga soldado nga sa pihak sang kakulang nila sang mga telepono kag mga kumpyuter, sa madamo nga paage kaangay man sila ka episyente sa aton, kag sa iban nga mga pamaage mas malala pagid.

Yara ang mga Romanhon sa bisan diin nga duug, nagapadumdum sa kadam-an nga yara sa kabakuluran nga yadtong nagapamilit sa paghimo sang kagamo pagapaantuson—kag pagapatyon sa kruz sang mga Romano.

Apang yari si Jesus nagapanawagan sa ila nga magkabuhi bilang kapawa.  Mangin maloloy-on.  Mangin putli sa tagiposoon.  Mangin manugdala sang paghidait.  Ang kristohanon nga edukasyon dapat maglakip sang pagtudlo sa aton mga estudyante nga mangin kapawa sa kalibutan, nga makahimo sang pagpili kag desisyon nga makapahayag sa realidad kag kaayo san Dios sa iban.

`Ano ang mga paage nga sarang naton mapatuhoy ang iban nga tawo sa realidad kag kaayo sang Dios?`