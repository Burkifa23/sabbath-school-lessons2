---
title:  Ang mga guro ay nagsabi
date:   27/11/2020
---

### Bahin I:  Kabilogan nga Paglantaw

Ang ini nga leksyon nagsugod kun ano ang nagakadapat sa tanan nga edukasyon: upod ang bili sang mga estudyante sa kapawa sang kruz.  Ang edukasyon nga nag-abot gikan sa iglesia kag sa iya sini mga departamento dapat makapanalupsup kag magpangibabaw sa bisan ano nga kultura nga nagapamatok sa ginharian sang Dios.

Apang, nagakabuhi kita sa duug sang nagapaindis-indis nga panan-awan kag kultura sa karon nga tayuyun sa pag-atake sa mga kabataan kag katigulangan.  Ang ini nga bagay nagdolot sa madamo nga mga manugpangita sang kamatuuran nga magduhaduha kag magpahayag sang mga palamangkutanon.  Apang, ang aton lokal nga iglesia dapat maghatag sang kahigayunan para matatapan ang ini nga mga palamangkutanon.  Mahimo nga ang iglesia nagpamolong bahin sa makalilibog, kadulum sa moralidad, ukon makatulublag nga kasubo sang kalibutan, kun ang aton sabat nagadala sang kamatuuran nga aton naton-an gikan kay Jesus, niyan matuman naton ang mando ni Jesus nga mangin asin kag kapawa sang kalibutan (Mateo 5:13-16).

Pagkatapos naton makahunahuna sang sini tanan nga mga handum sa pagpalapnag sang kamatuuran sang Dios sa bug-os nga planeta, importante nga dumdumon ang simple nga mga butang nga sarang makahimo ukon makabungkag sang aton misyon.

### Bahin II: Komentaryo

**Ilustrasyon kag isa ka Hulubaton**

Ang pagmitlang sang polong nga iglesia sarang makahanduraw sang nagkalainlain nga mga butang sa nagkalainlain nga panghunahuna sang katawhan.  Para malaragway ang ini nga ediya, magdumdum sa panahon sang imo pag-eskwela.  Ang pagdumdum bala sa mathematics, geography, kag siensia nagaabot sa imo paminsaron? Posible nga indi; questionable ini, tungud nga amo gid ina ang una nga rason kun ngaa ginpaeskwela kita.  Ang posible nga magbalik sa aton paminsaron amo ang imahin sang aton mga abyan, mga kaaway, mga manunudlo, kag ang nagkalainlain naton nga mga eksperiensia upod sa ila.

Ang iglesia kaangay man sina.  Sa pagkamatuud gid, gintuyo ini para mangin isa ka duug sang pagsimba, pagpamati kag pagbaton sang maayong balita, pagtoon sang mga Kasulatan, pag-organisar sang aton pagpaninguha para magpangdaug sang mga kalag, kag pagpakighalobilo upod sa aton mga kauturan sa pamilya sang Dios.  Para sa iban, nangin isa ini ka duug sang kasakit sa balatyagon, pagdebate sa mga doktrina, kag pagkutsokutso.  Ang sosyal nga bahin sang iglesia masami nga nagalabaw sa iban pa nga mga katuyuan nga dapat matuman sang iglesia.  Madamo ang nag-untat sa pagsimba tungud sang konplikto kag kasakit sang buot (kun kis-a sa isa ukon duwa lang katawo) nagdolot ini nga imposible ang pagsimba kag pagkalipat sa presensia sang Dios nga indi matublag.  Gane, ano ang sulosyon?

May yara sang nagkalainlain nga mga pamaage nga sarang naton mahimo sa pagsabat sang sini nga pamangkot, kag sa pagkamatuud, ang numero sang mga libro nga nasulat bahin sa “ano ang himoon sa iglesia” tama kadamo.  Apang, ang leksyon nagapahayag sang tama ka simple nga ediya nga takus sa kabug-aton sang hulubaton sini.  Ang ediya amo sini: Ano ang mangin bili ukon epekto sang tanan nga kapawa sang doktrina nga aton naangkon bilang isa ka iglesia kun wala kita nakatoon kun paano mangin maayo sa isa kag isa?  Kinhanglanan ini anay para sa iglesia nga makahimo sang iya buluhaton bilang simbahan.  Ngpadumdum ini sa hulubaton sang isa ka Indiano nga nagasiling, “Wala na sing pulus ang paghatag sa tawo sang isa ka rosas para simhutan pagkatapos nga mautod mo ang iya ilong.” Si Jesus amo ang pinakahamut nga bulak, apang kun ang indi maayo naton nga batasan makapasakit sa iban (kaangay nga nag-utod ini sang ila ilong), mabudlay para sa ila nga maapresyar ang Jesus nga gusto naton epakigbahin sa ila.  Ang leksyon nagamit sang paanggid bahin sa maayo nga Samariahanon (Lucas 10:30-37) para mapatalupangud ang ini nga prinsipyo sang kaayo, nga kinahanglanon kag sadsaran sa kristohanon nga edukasyon.  Ang isa pa ka estorya napahayag sa idalum, nagpatalupangud sang sini nga ediya gikan sa isa ka lain nga punto.

**Kasulatan**

Tan-awon naton ang estorya sang babayi nga “ginsudlan sang espiritu sang pagpamakut” (Bin. 16:16).  Nagpahayag sia bala sang isa ka pinolongan sang pagpakamalaut ukon kabutigan?  Ang iya mensahe amo ini, “Ining mga tawo mga ulipon sang Labing Mataas nga Dios, nga nagabantala sa inyo sang dalanon sang kaluwasan” (Bin. 16:17).  Si Pablo sang ulihi napouno kag nagpagwa sang malaut nga espiritu.  Apang ngaa nga pauntaton sia kun gina-endorso lamang niya ang mga manugwali kag ang ila mensahe? Amo ini kun ngaa: Tungud ang ensakto nga mensahe nga may sayup nga espiritu nagabulig sa buluhaton ni Satanas sa baylo sang buluhaton sang Dios.  Amo ini kun ngaa nga ang kaayo kag pagkamaloloy-on sa isa kag isa sa iglesia mas labaw sang sa isa lang ka ordinary nga laygay.  Ang katawhan masami nga nagabaton ukon nagasikway sa mga kamatuuran sang mensahe sang iglesia base sa kun ano ang pagtratar sa ila sang mga myembro.  Sa pagkamatuud, nanamian kita maghunahuna nga ang ini nga mga myembro nangin Seventh-day Adventist tungud sang maalam naton nga teolohiya, apang ang kamatuuran amo nga, kun wala sang magpangagda sa ila panyaga pagkatapos sang samba, magagwa lamang sila sa pertahan sang iglesia kag indi na magbalik.

Ang isa ka tawo mahimo nga magprotesta kag magsiling, “Paano naman ya ang katungdanan sang Balaan nga Espiritu sa konbersyon kag pagpabilin sang myembro? Ang deriksyon sang sini nga diskusyon wala bala nagapanubo sa katungdanan sang Espiritu?”  Ang Espiritu nagkilala sa mga hiyas kaangay sang tagna, kaalam, ihibalo, kag pagtudlo (1 Cor. 12:8-10,  1Cor. 12:28)—mga elemento para sa maayo nga edukasyon sang Adventista.  Ang ini nga mga hiyas tama ka importante sa sulod sang iglesia, apang ang ila impluwensia sarang maluya kun wala ang hiyas sang Espiritu sa pagpakigrelasyon, kaangay sang pagbulig sa isa kag isa (1 Cor. 12:28), pagserbisyo sa isa kag isa (Rome 12:7), pagpakita sang kaluoy kag pagpadasig sa isa kag isa (Roma 12:8), upod ang bug-os nga bunga sang Espiritu: gugma, kalipay, paghidait, pagbatas, pagkalolo, pagkaayo, pagkatutum, pagkamapainubuson, pagpugung sang kaugalingon (Gal. 5:22, 23).  Sa ulihi, ginbug-os ni Pablo ang listahan sang espirituhanon nga mga hiyas (Roma 12 kag 1Cor. 12) sa isa ka mas “matahum nga pamaage,” ang pamaage sang gugma (1 Cor. 12:31—13:1).  Si Pablo nagpaathag sa Roma 12:10, nga nagapadasig sa aton nga mangin “sa gugma sang paghiliutud magmalolo kamo ang isa sa isa; sa kadungganan pasulabihon ang iban.”

Ang paghigugma sa isa kag isa isa ka naandan nga kinaiya sa mga kristohanon.  Makapakita bala kita sang gugma kun wala ginapakita ang kaayo? Para sa iglesia nga mangin isa ka duug sang pagtoon kag pagtubo wala lamang nagakuha sang mainalamon, puno sang Espiritu nga mga pastor kag manunudlo; dapat yara gid ang kaayo kag gugma sang mga myembro nga napun-an sang Espiritu.

**Ang Statistic**

Ang isa ka statistic nga nakuha gikan sa tolon-an sang maayong balita kag Binuhatan may ikasarang sa pagbag-o sa pamaage sang aton pagtan-aw sa aton kaugalingon bahin sa pagpakigrelasyon kay Cristo.  Ang ina nga pagbag-o sa pagpakigrelasyon isa man ka importante nga topiko sa edukasyon.  Una, ang iban nga paglaragway: nagatan-aw sa polong nga “kristohanon” sa bisan ano nga dictionaryo, kag ang una nga kahulugan daw kaangay sang, “isa ka persona nga nagatoo kay Jesus kag/ukon sa Iya mga pagtudlo.”  Ang polong nga Kristohanon nagaserbe sa pagpakita sang relihiyoso nga relihiyon.  Ang Binuhatan nagasugid sa aton nga ang mga sumulunod ni Cristo una nga natawag bilang mga Kristohanon sa Antioquia (Bin. 11:26), kag ang ini nga pagtawag sa ila indi halin sa ila kaugalingon.

Ang kadamuon sa pagwa sang polong nga Kristohanon sa Bibleya tatlo (Bin. 11:26, Bin. 26:28,  1Ped. 4:16).

Apang subong, ang ina nga titulo isa na ka eksklusibo kag pangkabilogan nga tinaga sa pagpakilala sang kristyanismo.  Gane, ano ang “mga kristohanon” antes sang pagpakiala sa Antioquia? Ang masunod nga mga statistic magasabat sa pamangkot kag magahatag sang pagpaanggid sa una nga statistic: Ang kadamuon nga naggwa ang polong nga gintoton-an sa Bibleya naglambot sa 256.

Kun ang isa ka tawo magpakilala bilang isa ka Kristohanon, nagapadumdum ini sang ediya nga nagasunod kita sa isa ka nahugpong nga mga pagtoloohan.  Apang paano kun magpakilala kita bilang mga gintoton-an? Ang mga gintoton-an mga estudyante, mga manugtoon, kag ginahanas.  Sa pagkamatuud, nagapati sila nga gintudloan sila, apang labi pa sila sa mga tumuloo; nagatoon sila sang mga ikasarang sang ila manunudlo agud masunod man nila ini.  Nagahimo sila sa pagtrabaho sa pareho man nga ginahimo sang ila manunudlo.  Kag kun mapatay ang ila manunudlo, ang iya mga gintoton-an amo ang pinakamalapit nga magapadayun sa ginaobra sang ila manunudlo sang nagkabuhi pa sia.

Kaangay man nga ang kalabanan sang aton nahibaloan nahanungud kay Socrates paage sa iya estudyante nga si Plato, ang kalibutan may kinamatarung sa pagkuha sang konklusyon nahanungud kay Jesus paage sa pagtan-aw sa kabuhi sang Iya mga gintoton-an:  ikaw kag ako.  Subong man, isa ka sayup ang paghunahuna nga ang tinaga “gintoton-an” (sa Griego mathetes: manugtoon, estudyante) nareserbar para sa orihinal nga dose ka una nga sumulunod.  Sang si Lucas nagsulat sang madamo nga konbersyon sa iya tolon-an, nagpamolong sia sang nagadamo nga numero sang mga “gintoton-an” (Bin. 6:1,  Bin. 6:7).  Si Ananias, Tabita, kag Timoteo gintawag nga mga gintoton-an (Bin. 9:10, Bin. 9:36, Bin. 16:1). Ang pagpatuhoy sa sini tanan nga mga “Kristohanon” bilang mga gintoton-an isa ka pagkilala sang ila pagkamatinumanon sa ila manunudlo, nga nagmando, “lakat kamo kag himoon nga gintoton-an ang tanan nga kapungsuran (Mateo 28:19).

### Bahin III:  Pag-aplikar sa Kabuhi

Ang iglesia gintawag bilang isa ka ospital para sa ginasakitan sa espiritwal.  Isa ini ka naandan nga paanggid sang sa isa nga nagatawag sa iglesia bilang isa ka unibersidad para sa sadtong nagakawala sa pagka-ignorante kag sa espirituhanon nga kadulum, isa ka unibersidad nga kun sa diin gintawag kita tanan para magpa-enrol bilang tayuyun nga mga iskolar, nagatoon gikan kay Jesus nga Nazaretnon, ang Pinuno nga Manunudlo.  Apang ang duwa ka paanggid, ospital kag unibersidad, dapat hugpungon sing tingob agud makahatag sa aton sang kompleto nga paghangup sa polong nga iglesia.  Kun sayoron, ang aton espirituhanon nga pag-ayo dapat pagaupdan sag relihiyoso nga edukasyon nga nagahanas sa aton nga mangin gintoton-an.

**Diskusyun**:

1.	May yara kita sang debosyon sa aton kabuhi, yara ang eskwela sabatika, kag may yara kita sang tion sa pagpamati sang wali.  Kun matinud-anon kita, samtang nagalakat ang tinuig, daw nagasugod lamang sa pagsulit ang tanan nga butang, kag ang kaabtik nga yara sa aton sa pagsugod sang aton eksperiensia bilang Adventista nagasugod sa pagkapunaw paglakat sang panahon.  Ano ang mga paage nga sarang naton mapauswag ang aton personal nga kristohanon nga edukasyon ukon makapakita sang bag-o nga pagkabuhi sa aton naandan nga pagtoon sa sulod sang iglesia?
2.	Kun magkadto kita sa isa ka bag-o nga simbahan, ang una nga butang nga aton matalupangdan indi kun daw ano ka maayo ang wali ukon ano kanamit ang panyaga.  Matalupangdan naton ang temperatura sang pagpakighalobilo sa iglesia; isa bala ini ka mabugnaw nga iglesia ukon mainabyanon bala ang mga kauturan? Ang malimbungon nga bahin amo ini, kun akun ini simbahan, mahimo nga manami ang akun pamatyagan upod sa akun tunga sa dosena nga mga abyan samtang nagapakighalobilo kami, nagatoon, kag nagakadlaw sing tingob.  Ang iglesia mainiton, indi bala? Para sa akun, huo, apang indi para sa mga bisita ukon sa nagaisahanon nga nagapangita sang sini nga pagpakighalobilo kag nagabatyag nga indi sia katapo.  Ang mga myembro sa iglesia dapat magtalupangud sang yara sa ila palibut kag pangitaon yadtong nagaisahanon.  Ano ang pipila ka mga pamaage nga makaamlig sa katawhan batok sa pagbatyag nga napabay-an sa pamilya sang Dios?        		    