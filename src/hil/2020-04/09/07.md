---
title:  Dugang nga Pagtuon
date:  27/11/2020
---

“Si Cristo nagpaslaw sa paglaum sang kalibutan nga kabantugan.  Sa wali didto sa Bukid nagtinguha Sia sa liwaton ang buluhaton nga nahimo sang sayup nga edukasyon, kag sa paghatag sa Iya tagpalamati sang isa ka ensakto nga paghangup sang Iya ginharian kag sang Iya kaugalingon nga karakter.  Apang wala Sia naghimo sang isa ka direkta nga atake sa sayup sang katawhan.  Nakita Niya ang pag-antus sang kalibutan bangud sang sala, apang wala Sia nagpresentar sa atubangan nila sang isa ka maathag nga paglaragway sang ila kailo.  Gintudloan Niya sila sang isa ka butang nga mas maayo sang sa ila nahibaloan.  Sa wala sang paglalis sa ila mga ediya bahin sa ginharian sang Dios, ginhambalan Niya sila sang kondisyon sa pagsulod sa sini, sa pagpabaya sa ila nga maghimo sang ila kaugalingon nga konklusyon.  Ang mga kamatuuran nga Iya gintudlo importante gid sa aton sang sa kadam-an nga nagsunod sa Iya.  Kinahanglanon man naton nga maton-an pareho sa ila ang pundasyon sang mga prinsipyo sang ginharian sang Dios.”—Ellen G. White, The Desire of Ages, p. 299.

**Mga Pamangkot nga Pagadiskusyonan**

`Si Robert Louis Stevenson natawo sa Edinburgh, Scotland sang 1850.  Si Stevenson nagdumdum kun paano nga sang isa ka gab-e, sang ang iya yaya naghanda sa iya para sa pagtulog, nagsilip sia sa bintana kag nakakita sang isa ka makagalanyat nga talan-awon.  Isa yadto ka manugsindi sang mga lampara nga nagasindi gikan sa isa ka lampara pakadto sa sunod.  Tungud sa batan-on nga katingala, gintawag niya ang iya yaya nga magpalapit sa iya kag ginsilingan, “tan-awa ang ina nga tawo yaya! Nagahimo sia sang buho sa kadulom!” Ano nga katungdanan ang nahatag sang Dios sa imo sa pagdala sang kapawa kag gugma sa inyo kumyunidad? Kun indi kamo sigurado, agdaha ang pipika ka mga myembro sang iglesia nga magpungko upod sa imo kag diskusyunan kun ano ang inyo posible nga mahimo.`

`Kun ang iglesia magpakig-upod sa Dios sa paglambot sang bug-os nga kalibutan, dapat naton huptan ang mga polong kag pagministeryo ni Jesus.  Ang realidad sang pagpakatawo—sang Dios nga nagkari sa aton, para magpuyo sa kalibutan, para magpangabudlay kag magkadlaw kag maghibi upod sa aton—nagapadumdum sa aton nga gintawag kita nga magkabalaka para sa sadtong yara sa aton palibut.  Paano mo ini mahimo? Paano mo magamit ang mga pamatan-on sa imo kongregasyon nga makabulig sa sini nga buluhaton?`

`Hunahunaa ang nahanungud sa responsibilidad nga bilang mga adventista aton dapat matudlo sa iban ang matahum nga kamatuuran nga nahatag sa aton.  Paano kag ano dapat ang mahimo sang lokal nga iglesia sa pagtudlo sang sini nga mga kamatuuran sa iban? Subong man, paano ang iglesia mangin isa ka mahilway nga duug para madiskusyunan ang ini nga mga kamaturan sa mga nagapamangkot sang mabudlay nga mga palamangkutanon nahanungud sini? Ano ang sarang mo mahimo agud makahimo sang isa ka senario nga kun sa diin ang seryoso nga mga palamangkutanon mahatagan sang pagtamud?`

`Sa imo klase, estoryahe ang nahanungud sa indi patas nga mga kultura sang sosyodad nga imo ginapuy-an.  Ano ang mga paage nga ang imo iglesia sarang makatudlo sa iban nga mangin labaw sang sa sinang mga indi patas nga kultura kag sa baylo sini, sundon ang mga pagtudlo sang Kasulatan?`