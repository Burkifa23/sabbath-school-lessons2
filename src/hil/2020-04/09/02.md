---
title:  Ang Matuud nga Kristohanon nga Edukasyon
date:  22/11/2020
---

Ang estorya napahayag bahin sa isa ka manunudlo nga sa iya pagtolok sa natuyo nga mata sang pamatan-on nga nagapungko sa iya klase nagpamangkot: “mga estudyante, paano mabal-an sang isa ka tawo nga natapos na ang gab-e kag ang adlaw nagsugod na?”

Pipila ka mga estudyante ang nag-alsa sang ila mga kamut.  “Manunudlo,” namangkot ang isa, “amo bala ina kun makasugid kana sang kinalain sa tunga sang isa ka higuera nga kahoy kag olivo nga kahoy?”

“Indi.”

Ang isa pa ka estudyante nagpataas sang iya kamut: “manunudlo, amo bala ina kun makasugid kana sang kinalain sa tunga sang isa ka carnero kag kanding?”

Pagkatapos makapamati sa nagkalainlain nga mga sabat, ang manunudlo nagpahayag sini, “mga estudyante, ang isa ka tawo makahibalo nga natapos na ang kagab-ihon kag ang adlaw nagsugod na kun makatolok kana sa nawung nga wala nakita sang una kag nagkilala sang dumuloong bilang isa ka utod nga lalaki ukon utod nga babayi.  Tubtub sa sina nga tion, bisan ano pa kasanag sang adlaw, gab-e man ina gihapon.”

`Basaha ang Lucas 10:30-37.  Ano nga punto ang ginapahayag ni Jesus sa sini nga estorya?  Kag ano ang masugid sini sa aton nahanungud kun ano ang bahin sang bisan ano nga matuud nga kristohanon nga edukasyon?`

Bilang mga Seventh-day Adventist, napakamaayo kita sang bugana nga kapawa sang doktrina kag kamatuuran (kahimtangan sang mga patay, ang Inugpahuway, 1844 kag paghukom, ang daku nga pagsumpunganay, pipila ini ka bahin sang mga pagtudlo) nga bisan pa kalabanan sang mga kristohanon sa kalibutan wala gyapon nakahangup.  Apang, bisan ano pa ka importante ang ini nga mga kamatuuran, ano ang kaayohan nga mahimo sini sa aton kun indi kita maayo sa mga tawo, kun nagapakita kita sang pagka prejudis batok sa iban, kag kun pahanugutan naton ang indi patas nga kultura sa aton palibut nga magdolot sa aton sa pagtratar sa iban bilang manubo sang sa aton?

Ang matuud nga kristohanon nga edukasyon dapat magdolot sa aton nga magpangibabaw sa sining tawhanon nga kaluyahon kag kalautan, kag talupangdon ang iban kaangay sang pagtolok ni Cristo sa ila, mga katawhan nga iya ginpanginmatyan, mga tawo nga ang ila sala Iya ginpas-an sa kruz, mga katawhan nga Iya ginbayran sang walay tupong nga bili.  Kun ginabayaw naton ang kruz, niyan makita naton ang bili kag kapuslanan sang tagsa ka tawo kag, matratar sila sang nagakabagay sa ila, sa pagdumdum sang bili nga nahatag sang Dios sa ila.  Ang Kristohanon nga Edukasyon dapat malakipan sang sini nga pagtudlo, kay kon wala ina mangin indi ini takus sang ngalan nga “Kristohanon.”

`Ano nga pagka prejudis ang ginatudlo sang imo kultura kag sosyodad, ayhan natago sing mainalamon ukon hayag, nga bilang isa ka Kristohanon dapat ka magpangibabaw?`