---
title:  Basi Kamo Malipat
date:  08/10/2020
---

Antes ang mga kaanakan sang Israel makasulod sa Duta sang Saad, si Moses liwat naghambal sa ila, nagdumdum sang makatilingala nga mga paagi sang Ginoo sa paggiya sa ila, kag sang sulit-sulit naglaygay sa ila nga indi magkalipat sang mga nahimo sa ila sang Ginoo. Sa madamo nga paagi ang Deuteronomio amo ang katapusan nga tugon kag testament ni Moses. Kag bisan ginsulat sa linibo na ka mga tuig ang nagligad, sa isa ka kultura kag kahimtangan sang kabuhi may daku nga kalainan gikan sa aton gainaatubang karon, ang mga prisipyo didto magamit man sa aton karon.

`Basaha ang Deuteronomio 6. Ano ang aton matun-an gikan sini nga kapitulo nahanungod sa mga prinsipyo sang Cristohanon nga edukasyon? Ano ang dapat mangin sentro sang tanan naton nga ginatudlo, indi lamang sa aton mga kabataan apang subong man sa kay bisan sin-o nga wala nakahibalo sang aton nahibaloan parti sa Dios kag sang Iya daku nga binuhatan sa kaluwasan? Ano nga paandam ang aton makita sa sini man nga mga bersikulo?`

Labing sentro sang tanan nga ila kinahanglan igatudlo sa ila kaanakan among makatilingala nga binuhatan sang Dios sa tunga nila. Kag subong man, daw ano man kaathag sang paandam nga ginhatag nga indi pagkalipat sang tanan nga ginhimo sang Dios sa ila.

Sa pagkamatuod, kon ang mga ginikanan maghimo sang ila una nga labing daku nga katungdanan sa paglakip sang mga pagtulun-an sang Biblia dira sa kabuhi sang ila kaanakan, niyan sila may ara isa ka katungdanan sa pag-organisar kag pag-aman sang ila kaugalingon nga nga kabuhi nga sa amo nga paagi sila makaangkon sang igo nga ihibalo kag ti-on nga magamit para sa ila kabataan.

“Ang una nga manunudlo sang bata amo ang iloy. Sa panahon sang labing daku nga kahigayunan sa pagdawat sang mga pagtudlo kag madasig nga pagtubo ang iya edukasyon may daku nga bahin gikan sa kamot sang iloy.”—Ellen G. White, Education, p. 275.

Ini isa ka kinahanglanon nga ti-on nga ang ginikanan magpangalagad sa ila kabataan nahanungod sa gugma kag mga saad sang Dios. Ang pagpat-od sang regular nga iskedyul sang ti-on sa pagtudlo personal sang kaalam kag mga saad sang Dios sa mga kabataan sing positibo makaapekto sa imo panimalay kag sa umalabot nga kaliwatan.

`Basaha ini nga teksto: “itudlo mo sila sing makugihon sa imo mga anak, kag hambalon mo sila sa nagalingkod ka sa imo balay, kag sa nagalakat ka sa dalanon, kag sa nagahigda ka, kag sa nagabangon ka” (Deut. 6:7). Ano ang punto diri, kag ano ang ginahambal sini sa aton nahanungod sa kon daw ano ka importante ang padayon nga pagtipig sang realidad sang Ginoo sadto anay indi lamang sa aton mga kabataan kundi sa aton man mismo kaugalingon?`