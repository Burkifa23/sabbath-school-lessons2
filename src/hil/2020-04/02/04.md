---
title:  Ang Komunikasyon
date:  06/10/2020
---

Sa labi ka pat-od nga kamatuoran, ang edukasyon sa bisan ano nga halintang isa ka komunikasyon. Ang manunudlo amo ang may ihibalo, kaalam, impormasyon, pamatuod, o bisan ano, nga ipalaton sa estudyante. Ang bisan sin-o nga may madamong ihibalo kinahanglan magpaalinton sini sa iban; kon indi, ano ang kaayohan sang tanan nga iya nahibaloan, bisan lang sa bahin sang pagtudlo?

Sa isa ka bahin, amo, nga ang maayo nga ikasarang sa pagtudlo indi lang ang ikasarang sa pagkomunikar. Labi man ka importante sa bug-os nga proseso amo ang pagtukod sang relasyon. “Ang matuod nga manunudlo makahatag sa iya mga estudyante sang pila ka bilidhon na regalo kaangay sang iya regalo sang pagpakig-upod. Ini matuod sa mga lalaki kag mga babayi, kag daw ano pa gid sa mga pamatan-on kag mga kabataan, nga pinaagi lamang sa aton pagpakig-angot nga may pagkamainunungon aton sila mahangpan; kag kinahanglan kita maghangop agud sing labi ka epektibo nga kita mangin benepisyo.”—Ellen G. White, Education, p. 212.

Sa iban nga pulong, ang maayo nga pagtudlo nagapangabudlay sa balatyagon kag personal man nga lebel. Sa bahin sang panimalay subong eskwelahan, labi gid ini ka importante. Ang maayo nga relasyon kinahanglan mapasad sa tunga sang estudyante kag manunudlo.

Ang mga relasyon mapasad kag mapauswag pinaagi sa komunikasyon. When ang Cristohanon indi magkomunikar sa Dios, kaangay sa pagbasa sang Biblia kag pangamuyo, ang ila relasyon sa Dios indi magtubo. Ang mga panimalay nagakinahanglan sang balaanon nga giya kon sila buot magtubo sa grasya kag ihibalo ni Cristo.

`Basaha ang masunod nga mga teksto. Ano ang aton matun-an sa ila nahanungod sa kon paano ang pagtukod sang malig-on nga relasyon sa panimalay (ukon sa bisan ano nga klasi sang relasyon, sa sina nga bagay)? Sal. 37:7–9; Hul. 10:31, 32; Hul. 27:17; Efe. 4:15; 1 Juan 3:18; Tito 3:1, 2; San. 4:11.`

Ang paghatag sang ti-on sa pagpanggas sang binhi sang komunikasyon indi lamang magaaman sang mga miembro sang panimalay para sa personal nga relasyon upod kay Cristo, apang magabulig man sa pagpauswag sang personal nga pagpakigrelasyon sa sulod sang panimalay. Ini magabukas sang mga alagyan sang komunikasyon nga imo igakalipay nga imo naporma sa ti-on nga ang imo kabataan maglab-ot sa paghinupang kag pagkahamtong. Kag bisan pa nga ikaw wala sing kabataan, ang mga prinsipyo nga makita sa ini nga mga teksto sarang makabulig sa tanan nga klasi sang relasyon.

`Hunahunaa man, ang nahanungod sa kon ngaa indi lamang ang aton ginahambal ang importante, apang kon paano naton ginhambal ini. Ano ang imo natun-an sa kahimtang nga ang pamaagi sang imo paghambal sang isa ka bagay nagguba sang epekto sang imo ginhambal, bisan pa nga ang imo ginhambal insakto?`