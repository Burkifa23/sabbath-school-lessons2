---
title:  Ang Pagkabata ni Jesus
date:  05/10/2020
---

Ang Kasulatan nagahatag sa aton sang masyado ka diotay nga detalye nahanungod sa pagkabata ni Jesus. Madamo sadtong mga tinuig nagapabilin nga mesteryo. Apang, ginhatagan kita sang iban nga kasanag sang pamatasan sang Iya dutan-on nga mga ginikanan, si Maria kag Jose, kag ang aton nahibaloan nahanungod sa ila makabulig sa pagpaathag sa aton sang iban nga bagay sa Iya pagkabata kag una nga edukasyon.

**Ano ang ginatudlo sini nga mga teksto nahanungod kay Maria kag Jose kag paano ini sila makahatag sa aton sing kasanag kon paano si Jesus gin-edukar sang Iya ginikanan?**

`Lucas 1:26–38`

`Lucas 1:46–55`

`Mateo 1:18–24`

Pinaagi sini nga mga teksto aton makita nga sila ni Maria kag Jose mga matutum nga mga Judeo, ila ginahimo ang pagkabuhi nga matinumanon sa mga palatukoran kag mga kasogoan sang Dios. Kag matuod, sang ang Ginoo nagkari sa sila kag naghambal sa ila kon ano ang mahanabu sa ila, ila sing matutum ginhimo ang tanan nga ginhambal sa ila.

“Ang bata nga si Jesus wala nakadawat sang pagtudlo gikan sa mga eskwelahan sa senagoga. Ang iya iloya amo ang Iya una nga tawhanon nga manunudlo. Gikan sa iya mga bibig kag gikan sa linokot sang mga manalagna, Iya nahibaloan ang mga langitnon nga mga butang. Ang mismo nga mga pulong nga Iya ginahambal kay Moses para sa Israel gintudlo sa Iya sa tuhod sang Iya iloy. Samtang Sia nagtubo gikan sa pagkabata padulong sa pagkapamatan-on, wala Sia nagpangita sang eskwelahan sang mga rabbi. Indi Niya kinahanglan ang edukasyon nga maangkon gikan sa sini nga mga manunudlo; kay ang Dios amo ang Iya manunudlo.”—Ellen G. White, The Desire of Ages, p. 70.

Sa walay pagpangduhaduha sila mga maayo kag matutum nga mga manunudlo sa bata apang, kasubong sang ginapakita sa estorya sa Lucas 2:41-50, may madamo nga mga bagay nahanungod sa ila bata nga indi nila mahangpan, tungod si Jesus may ihibalo kag kaalam nga ginhatag sa Iya nga nagikan lamang sa Ginoo.

`Basaha liwat ang dinalan ni Ellen G. White sa ibabaw. Paano naton mapahamtang ang aton mga hunahuna kon ano ang ginsulat niya diri nahanungod sa kon paano Iya nahibaloan sa tuhod sang Iya iloy ang mga pulong nga Sia mismo ang naghambal? Ano ang ginasugid sini sa aton nahanungod sa makatilingala nga gugma sang Dios? Paano bala kita, mga nahulog kag makasasala nga mga tinuga, magsabat sini?`