---
title:  Niyan Mahibaloan Naton
date:  22/12/2020
---

“Ang langit isa ka eskwelahan; ang iya duug sang pagtoon amo ang uniberso; ang manunudlo amo ang Isa nga Walay Katubtuban.  Ang kabahin sang sini nga eskwelahan napundar sa Eden; kag, ang plano sang pagtubos nahuman, ang edukasyon makuha liwat sa eskwelahan sang Eden.”—Ellen G. White, Education, p. 301.

Kun kaangay ka sa kalabanan nga katawhan, may madamo ka nga mga palamangkutanon—pamangkot nahanungud sa sala, pag-antus, balatian, kabatayon, nahanungud kun ngaa nagakatabo ini, ngaa natabo ina, ngaa nagatabo ang iban nga mga butang.

May yara man kita sang mga palamangkutanon nahanungud sa aton kalibutan, kag sang iya sini bug-os nga misteryo.  Sa pihak sang tanan nga mga tumalagsahon nga pag-uswag nga nahimo sang siensia sa pagbulig sa aton nga mahangpan sing maayo ang bahin sa kalibutan kag sa bilog nga uniberso, madamo gyapon ang indi naton mahangpan.

Gikan sa pinakasimple nga porma sang kabuhi pakadto sa kahawaan nga yara sa ibabaw sang aton ulo, gikan sa paggiho sang gagmay nga mga bagay pakadto sa pagtiyog sang mga planeta sa kahawaan nga nagalapta sa bug-os nga uniberso, nagaatubang kita sa isa ka realidad nga tuman kadaku kag kadalum sang sa mahangpan sang aton panghunahuna, elabi nagid sa malip-ot lang naton nga tion diri para sa pagtoon sang sini nga mga butang para sa aton kaugalingon.

Sa pihak nga bahin, kun may yara ka sang walay katubtuban nga panahon para sa pagtoon, niyan sa wala sing pagduhaduha madamo sang mga tinago ang mabuksan para sa aton.

**Ano ang masugid sa aton sang masunod nga mga texto nahanungud kun ano ang aton maton-an kun ang ining bug-os nga kasaysayan sang sala, pag-antus kag kamatayon matapos sa ulihi?**

`1 Corinto 13:12`

`1 Corinto 4:5`

Ginsaadan kita nga pagahatagan sang paghangup sa mga butang nga nagapabilin pa nga tinago sa aton subong.  Daw ano man ini katahum nga paglaum, nga kun makita kag mahangpan na naton ang mga butang nga daw tama kabudlay subong, wala na kita sang mahimo kundi ang magdayaw sa Dios! Ang yabe para sa aton subong amo ang magpabilin sa aton pagtoo, pagsalig sa mga saad sang Dios, pagkabuhi sa kapawa nga yara sa aton, kag magbatas tubtub sa katapusan.  Kag ang mayong balita amo nga sarang naton “mahimo ang tanan nga butang paage kay Cristo nga nagapabakud” sa aton (Fil. 4:13).

`Ano ang mabug-at nga mga palamangkutanon nga yara sa imo tagiposoon?  Ano nga mga butang subong ang daw indi gid mahangpan? Paano ang pagtoon sang pagsalig sa Dios sa mga butang nga imo nahangpan makabulig sa imo bahin sa mga butang nga indi mo mahangpan subong?`