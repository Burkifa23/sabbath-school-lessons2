---
title:  Ang Daku nga Manunudlo
date:  24/12/2020
---

Kaangay sang aton nakita sa sining bug-os nga kwarter, ang isa ka importante nga aspeto sang pagministeryo ni Cristo diri sa duta amo ang buluhaton bilang isa ka manunudlo.  Gikan sa pagsugod sang Iya pagministeryo, paage man sa binuhatan ukon hinimoan, si Jesus padayon nga nagatudlo sa Iya mga sumulunod sang kamatuuran nahanungud sa Iya kaugalingon, nahanungud sa Amay, nahanungud sa kaluwasan, kag nahanungud sa paglaum nga nagahulat sa aton (tan-awa ang Mateo 5:2, Marcos 4:2, Lucas 19:47,  Juan 6:59).

Sa pagkamatuud, ang imo lang himoon amo ang pagbukas sang maayong balita, bisan diin lang sa tolon-an sang maayong balita kag makita mo diri ang pagtudlo ni Jesus.  Kag bisan pa subong, paage sa Iya Polong, ang Ginoo nagpadayun sa pagtudlo sa aton, sa bag-o nga kalibutan ang ini nga pagtudlo magapadayun man.  Apang handurawa kun daw mangin ano ka lain ini sa duug nga nagluntad ang sala kag ang tanan nga mga limitasyon nga ginhatag sini sa aton.

`“Kag ang isa magasiling sa iya, 'Ano bala ining mga pilas sa imo mga kamut?' Magasabat sia, 'Ginpilas ina sa akon sa balay sang akon mga abya’ ” (Zac. 13:6).  Ano sa banta mo ang ginapamolong sang sini nga texto?`

“Ang tinuig sang walay katubtuban, samtang nagapadayun, magadolot sang pag-uswag kag dugang nga himaya sa pagpahayag sang Amay kag ni Cristo.  Kaangay nga ang ihibalo nagadugang, nagauswag man ang gugma, pagtahud, kag kalipay.  Samtang nagadugang ang pagtoon sang tawo sa Dios, nagadaku man ang ila pagdayaw sa Iya karakter.  Sang ginbuksan ni Jesus sa atubangan nila ang kabugana sang Iya pagtubos kag makatalanhaga nga kadalag-an sa daku nga pagsumpunganay kay Satanas, ang mga tagiposoon sag gintubos napun-an sang hapiit nga debosyon, kag dala ang tuman nga kalipay nagpatunog sila sang arpa nga bulawan; kag napulo ka libo kag linibo sang linibo nga tingug ang naghiusa agud maamba sing tingub ang ambahanon sang pagdayaw….

“Ang daku nga pagsumpunganay natapos. Wala na ang sala kag ang makasasala.  Natinloan ang bug-os nga uniberso.  Ang isa ka pulso sang harmoniya kag kalipay nagapitik sa bug-os nga tinuga.  Gikan sa Iya nga nagtuga sang tanan, nagailig ang kabuhi kag kapawa kag kasadya, sa bug-os nga duug sang walay limit nga lugar.  Gikan sa pinakagamay nga atom pakadto sa pinakadaku nga kalibutan, ang tanan nga mga butang, may kabuhi kag walay kabuhi, sa ila wala nalipdan nga katahum kag himpit nga kalipay, nagpahayag nga ang Dios gugma.”—Ellen G. White, The Great Controversy. P. 678.

`Sa tanan nga makatilingala nga mga kamatuuran nga aton maton-an sa walay katubtuban, wala sang mas makapatalupangud sa aton sing labe sang sa pag-antus ni Cristo para sa aton.  Hunahunaa kun daw ano kadalum kag kadaku ini nga aton ini pagaton-an sa bug-os nga walay katubtuban.  Bisan subong, paano nimo maton-an nga maapresyar sing maayo ang kun ano nga nahimo ni Jesus para sa aton paage sa kruz?`