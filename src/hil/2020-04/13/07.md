---
title:  Dugang nga Pagtuon
date:  25/12/2020
---

Basaha ang sinulatan ni Ellen G. White, “The School of the Hereafter,” pp. 662-678, sa The Great Controversy.

“Ang leon nga aton ginakahadlukan kag ginakakulbaan diri magaluko upod sa carnero, kag ang tanan nga butang sa Bag-ong duta mangin paghidait kag harmoniya.  Ang mga kahoy sang Bag-ong Duta mangin matadlong kag mataas nga wala sang deperensia….

“Tuguti nga ang tanan nga mga matahum sa aton dutan-on nga puluy-an magapadumdum sa aton sang matin-aw nga suba kag berde nga latagon, ang nagahapayhapay nga mga kahoy kag nagailig nga tuburan, ang nagaidlak nga siudad kag napanaptan sang puti nga mga manugkanta sang aton langitnon nga puluy-an—ina nga kalibutan sang katahum nga wala sang pintor nga sarang makadrawing kag wala sang tawo nga sarang makalaragway.  Tuguti ang imo imahinasyon nga maglaragway sa puluy-an sang mga linuwas, kag dumduma nga mas mangin matahum pagid ini sang sa pinakamaayo nga malaragway sang imo imahinasyon.”—Ellen G. White, Heaven, pp. 133, 134.

“Ang kahadluk sa paghimo sang aton palaabuton nga panublion nga mangin daw tama ka materyalistik nagdul-ong sa kadam-an nga maglikaw sa kamatuuran nga nagabuyok sa aton sa pagtolok sini bilang aton puluy-an.  Si Cristo nagpasiguro sa Iya mga gintoton-an nga naglakat Sia sa pag-aman sang mansion para sa ila sa balay sang Amay.  Yadtong nagbaton sa mga pagtudlo sang Polong sang Dios indi mangin ignorante bahin sa langitnon nga puluy-an…. Ang pinolongan sang tawo indi makasarang sa paglaragway sang padya nga para sa mga matarung.  Mapahayag lamang ini sa sadtong magatolok sa sini.  Wala sang tawhanon nga panghunahuna nga sarang makahangup sa himaya sang Paraiso sang Dios.”—Ellen G. White, The Great Controversy, pp. 674, 675.

**Mga Pamangkot nga Pagadiskusyonan**

`Magtalupangud sing labi sa punto nga napahayag ni Pascal nahanungud sa katawhan nga daw wala nagasapak nahanungud sa kun ano ang madolot sang walay katubtuban.  Ano sa banta mo ang rason kun ngaa nga may katawhan nga kaangay sina?  Ngaa nga isa ini ka indi maayo nga kinaiya?`

`Magtalupangud sing labi bahin sa kun ngaa nga ang paglaum sang walay katubtuban nga kabuhi tama ka importante sa aton pagtoo.  Kun wala ina, ngaa nga wala na kita sang maangkon?`

`Hunahunaa ang nahanungud sa tanan nga mga makatilingala nga mga misteryo nga yara sa aton kalibutan.  Biology man ini, geology, astronomy, physics, chemistry—sa tanan nga bahin ang tagsa ka butang nangin mas tuman ka komplikado sang sa orihinal nga ginhunahuna sang tawo.  Para sa ehemplo, ang mga sayantipiko wala na nagaestorya nahanungud sa “simple nga porma sang kabuhi” tungud nakita nga bisan pa ang simple nga mga porma sang kabuhi indi gid tuman ka simple.  Ang tagsa ka bag-o nga resulta, tagsa ka bag-o nga matukiban, daw nagabukas lamang sang dugang pagid nga mga palamangkutanon para sa aton nga nagakinahanglan sang sabat.  Paano ini tanan makabulig sa aton nga mahangpan kun daw ano kadaku ang aton pagaton-an sa “eskwelahan sang pihak nga kinabuhi?`