---
title:  Ang Langit, Edukasyon, kag Nagapadayun nga Pagtoon
date:  19/12/2020
---

### Basaha para sa Pagtuon sini nga Semana
Juan 3:16,  1 Juan 5:13,  1 Timoteo 1:16, 1 Corinto 13:12,  Zacarias 13:6.

> <p>Salauluhon nga Teksto</p>
>  “ ‘Ang wala makit-i sang mata, kag wala mabatii sang idulungug,  	ukon wala mapainoino sa hunahuna sang tawo,  ini gin-aman sang Dios sa 	nagahigugma sa iya’ ” (1 Corinto 2:9).

Ang isa ka manugbinalaybay, nga nahadluk sa kamatayon, nagpamangkot nahanungud kun paano ang isa ka tawo magkabuhi nga wala “nakahibalo sing pat-ud kun ano ang madangtan, ano ang kamatayon, ano ang kalaglagan nga nagahulat sa tapos sang kamatayo?” Nahimo niya sa iya binalaybay ang iya gintawag nga GPP, ang Ginpasad nga Preparasyon para sa Pihak nga kinabuhi.  Apang paano ang isa ka tawo makapreparar para sa pihak nga kinabuhi kun wala sia gane nakahibalo kun ano ang matabo sa iya sini nga kabuhi?

Maayo nalang kay ang Bibleya naghatag sa aton sa daku nga paghangop bahin sa gintawag nga langit, bag-ong duta, kag ang pagtoon kag pagkabuhi nga aton pagahimoon sa bug-os nga walay katubtuban.  Kaangay sang aton nakita sa bug-os nga kwarter, ang GPP yari diri kag subong, sa sini nga kabuhi, kag ang tanan naton nga edukasyon—walay sa sapayan sang linya sa pagtoon—dapat magapreparar sa aton para sa sinang “pihak nga kinabuhi”.

Kun aton talupangdon, ang bisan ano nga eskwelahan sarang makahatag sang madamo nga mga maayo nga impormasyon, madamo sang maayo nga praktikal kag makabulig nga ihibalo.  Apang ano ang kaayohan nga mahimo sini kun ang isa ka tawo makaangkon sang tanan sina nga mga ihibalo apang madula niya ang kabuhi nga walay katubtuban?  Sa sini nga semana magatoon kita bahin sa kun ano ang masugid sang inspirasyon nahanungud sa pinakamaayo nga eskwelahan, isa ka eskwelahan nga nagapadayun sa walay katubtuban nga kun sa diin magatoon kag magatubo kita sa bug-os nga walay katapusan.  Sa sini nga eskwelahan sang pihak nga kinabuhi, makatoon kita sang mga butang nga indi kita makasugod sa paghanduraw sa sini nga kalibutan.

_*Ton-e ang leksyon sa sini nga semana sa paghanda para sa Inugpahuway, Disyembre 26._