---
title:  Ang mga guro ay nagsabi
date:   25/12/2020
---

### Bahin I:  Kabilogan nga Paglantaw

Ang kalabanan wala nakatalupangud sang pagpabaya nga ila ginahimo.  May yara sang indi magnubo sa isa ka dosena nga lalambuton ang yara sa aton sa isa ka adlaw, gikan sa paghimo sang buluhaton sa balay pakadto sa paghuman sang mga dapat gid taposon sa natalana nga tion.  Nangin masako kita sa sini nga mga hilikuton kag nagapangita sang pamaage para mahimo ini tanan.  Apang kun bahin sa pagkilala bahin sa lalambuton sang kabuhi kag pamaage sa paghimo sini, nagakapunaw kita.  Paano nga ang tawo nangin tuman nga nagakabalaka nahanungud sa madangtan sang ila paborito nga grupo sang manughampang apang wala nagasapak sa ila kaugalingon nga padulungan sa walay katubtuban ukon sang ila mismo pamilya? Si Jesus nga luyag magbungkag sang sini nga pagbaliwala nagsiling, “Kay ano bala ang mapulus sang tawo, nga maka-angkon sang bug-os nga kalibutan kag madula ang iya kalag?” (Marcos 8:36).

Yadtong nagpili nga indi magsakripisyo sa palaabuton sang ila mga kalag para lang sa temporaryo nga kalipayan indi gid mapaslawan.  Ang aton bag-o nga kabuhi mapun-an sang presensia sang Dios (Bug. 21:3), kag ang tagsa ka pisikal/espiritwal nga kinahanglanon masakdagan (Bug. 7:16, 17).  Tungud nga si Jesus naghatag sang tinion sa pagtudlo sa aton nahanungud sa Dios kag sang Iya kinaiya sang ari Sia diri sa duta, makasiling kita nga ang edukasyon magapadayun sa bug-os nga walay katubtuban.  Wala na sang mga kapaslawan, wala sang pagkataka, kag wala sang pagbaliwala.  “Ang mga tinuig sang walay katubtuban, magadala sang kauswagan kag dugang pagid nga pagpahayag sa kahimayaan sang Dios kag ni Cristo…. Samtang nagadugang ang paghibalo sang katawhan bahin sa Dios, nagadugang man ang ila pagdayaw sa Iya karakter.”—Ellen G. White, The Great Controversy, p. 678.

### Bahin II:  Komentaryo 

**Kasulatan**

Ang himaya nga nagahulat sa mga tinubos gikan sa duta indi mapasobrahan.  Una, wala na sang kasakit sa bisan ano nga sahe sini: wala sang paghibi, wala sang kasubo, wala sang kamatayon (Bug. 21:4).  Wala na sang mangin kabangdanan pa sang kasubo, tungud Sia nga nagapungko sa trono nagsiling, “yari karon, ginabag-o ko ang tanan nga butang” (Bugna 21:5).  Ang sala amo ang ginhalinan sang pag-antus, kag ang tagsa ka bahin sini ginwala na sa duug sang mga tinubos (Bugna 21:8).  Ikaduha, ang tanan naton nga nagligad ginpaumpawan, tungud nga ang Dios mismo ang “magapahid sang tagsa ka luha gikan sa [aton] mga mata” (Bug. 21:4).  Mangin “hari kag sacerdote kita sang Dios” (Bug. 1:6) upod ang mga prebilihiyo sa pagpungko upod sa Iya sa Iya trono (Bug. 3:21).  Ang isa ka tawo makapaminsar lamang sa kabugana sang pagsimba kag pagdayaw nga magailig sing kinabubut-on gikan sa tagiposoon nga napun-an sang pagpasalamat bangud sa kun ano ang nahimo para sa aton sang Dios kag sang Cordero.  Makita mo bala nga nagaintra kita sa beinte kwatro ka mga tigulang kag nagabutang sang aton mga purungpurung sa atubangan sang Iya tiil (Bug. 4:10)? Paano ang pinolongan makalaragway sa kaangay sina nga scenario?

**Ang Walay Katapusan nga Pagpabag-o sang Dios**

Kaangay kaayo sa sini nga polong, ano ang aton pagahimoon sa sinang bug-os nga tion? Bilang limitado nga tawo, nagalibog kita bahin sa konsepto sang walay katubtuban.  Ang aton eksperiensia subong nagapakita nga bisan pa ang mga butang nga tama katahum sang una madulaan sang katahum paglakat sang panahon.  

Ang rason kun ngaa nga ang bag-ong duta/langit indi mangin makatalaka tungud nga bisan pa “ang tagsa ka kalipayan may duug sa kabuhi, ang Dios…amo ang walay katubtuban nga pagbag-o.”  Wala sang pagduhaduha nga ang aton mga tagiposoon magapadayun sa walay katubtuban, mapun-an sang katingala samtang ginatolo naton Sia, nagapamati sa Iya, kag nagatoon gikan sa Iya.  Hunahunaa kun paano ang Balaan nga Kasulatan nagkuha sa pagtamud sang mga Judio kag mga kristohanon sa sulod sang linibo ka mga tinuig.  Karon talupangda nga sa kada adlaw nga upod ang Dios magahatag ini sa aton sang isa ka bag-o nga Bibleya—ang isa nga puno sang mga impormasyon nga wala naton naangkon sang una samtang nagatan-aw kita kun paano ang Dios nagapakig-angot liwat sa Iya tinuga kag nagapamolong sang kaalam sa linibo ka mga nagkalainlain nga mga sitwasyon.  Matingala kita.  Apang wala sang rason nga maghulat nga matingala sa Dios tubtub sa langit.  Si Abraham Heschel nagpakigbahin sini, “Wala gid sing isa ka tion sa akon kabuhi nga nangayo ako sa Dios para sa kadalag-an ukon kaalam ukon gahum ukon kabantugan.  Nangayo ako sang katingalahan kag ginhatag Niya ini sa akon.”

Gane, paano naton mahibaloan nga ang langit mangin labaw sang sa aton ginahandum? Tungud nga napahibalo kita para sa isa ka tinutuyo—sa pagkilala kag pagkalipay upod sa Dios sa walay katubtuban.  Gane, magluwas kun ang isa ka tawo magpaminsar nga ang Dios isa ka indi maayo nga engineer, indi kita dapat magkabalaka nahanungud sa pagkataka, ukon pagbaliwala sa aton walay katubtuban nga puluy-an.  Kaangay sang ginpamalangdunga ni C.S. Lewis, “Ang Dios nagtuga sa aton: nag-imbento sa aton kaangay nga ang tawo nag-imbento sang makina.  Ang salakyan nahimo nga magdalagan paage sa gasolina ukon krudo, kag indi ini magdalagan sing nagakaego kun gamitan mo sang iban nga enugtughong.  Karon ang Dios nagdesinyo sang tawo nga magdalagan paage sa Iya kaugalingon.  Sia mismo amo ang gasolina ukon krudo ang aton espiritu nadesinyo nga magsonog sini.”

**Kasulatan**

Makahaumhaum kita nga ang katingala nagabuyok sang pagtoon.  Sa liwat, gikan sa nagapanilag nga mga kabataan, daw ano ka masami nga ang tion sang katingalan ginasundan sang tuman nga pagpangusisa? “Wow! Tan-awa ina! Paano ina natabo?” ukon “Ngaa nahimo ina?” Ang isa pa ka bahin nga nagabuyok sang pagtoon amo ang misteryo.   Si Pablo nagkabig sang Iya kaugalingon bilang isa ka tulugyanan “sang mga tinago sang Dios” (tan-awa ang 1 Cor. 4:1).  Sin-o ang indi luyag mamati kag magtoon sang kun ano nga ehambal sang Dios?

Si Pablo nagpadayun sang ediya nga kun ang Ginoo magkari ang mga butang mangin maathag: “Busa dili kamo maghukom sing bisan ano sa wala pa ang tion, tubtub nga mag-abut ang Ginoo, nga magadala sa kapawa sang natago nga mga butang sang kadudulman kag magapahayag sang mga tinutuyo sang tagiposoon” (1 Cor. 4:5).  Suno sa kaundan, gintanyag niya ang ini nga ediya bilang isa ka depensa sa iya pagministeryo.  Bisan pa si Pablo nagamit sang sini nga ediya sa isa ka makitid nga kaundan, ang texto sarang maaplikar sa bug-os nga bahin sang mga butang nga indi naton mahangpan sing bug-os sa karon nga tion.  Ang mga butang gikan sa natuga nga kalibutan pa lamang mangin ginahalinan na sang indi matakus nga pagpangusisa nga magapaton kag magapatukib sa aton nga may kalipay sa bug-os nga walay katubtuban.  Kag kaangay sang napatalupangud na, ang wala gakahubsan nga mga plano, katuyuan, kag karakter sang Dios magahatag sang walay katubtuban nga kahigayunan para sa pagtoon.

Ang isa pa ka texto nga masami ginagamit para makapatalupangod sa indi malaragway nga himaya sang langit amo ini, “Ang wala makit-i sang mata, kag wala mabatii sang idulungug, ukon wala mapainoino sa hunahuna sang tawo, ini gin-aman sang Dios sa nagahigugma sa iya” (1 Cor. 2:9). 

Ang ini nga texto nagpakunyag sa kadam-an upod ang pagpaabot kun daw ano katahum ang langit.  Apang, ang sibu nga kaundan sang sini nga bersikulo wala nagsuporta sang ediya (1) nga wala sang nakakita kun ano ang ginaestoryahan kag (2) nga ang langit amo ang panguna nga ginapatuhuyan bilang amo ang napreparar sang Dios.  Una, ang sunod nga tinaga pagkatapos sang texto nga ginapamangkot amo nga “ang Dios nagpahayag sa sini sa aton paage sa Iya Espiritu.”  Gane, ang butang nga wala pa “nakita” ukon “nabatian” napahayag na karon kay Pablo kag sa iya kaupdanan paage sa Espiritu.  Nagapamolong bala ini nga si Pablo nagbaton sang isa ka panan-awan bahin sa langit?  Indi.  Ang mga bersikulo antes sang aton texto nagapamolong sang “kaalam sang Dios” nga natago sa isa ka “misteryo.”  Ang ini nga misteryo naangot sa pagbukas nga panghunahuna sang sini nga kapitulo, nga nagpamolong bahin kay Jesu Cristo, kag paglansang sa Iya.”  Ang isa ka hinali nga pag-usisa sang tinaga para sa “kaalam sang Dios, kag “tinago” sa sinulatan ni Pablo nagpaathag kun ano ang ginpamolong ni Pablo nahanungud kun ano ang iya ginahambal “wala pa makit-i sang mata, ukon mabatian sang idulungug.”  Nagpamolong sia sang maayong balita bahin sa nalansang nga Cristo kag sang iya sini matahum nga resulta (Efe. 1:9, 10;  Efe. 3:3-6; Col. 1:26, 27; Col. 4:3; Efe. 3:10, 11).  Ang labi kaid-id nga paghangop sang sining bantog nga texto wala nagapahilayo gikan sa himaya sang langit.  Nagdugang ini sa himaya sang paghibalo sa Dios kag sang Iya mga katuyuan kaangay sang nakita kay Jesu Cristo kag pagsiling nga sarang kita makaeksperiensia sang sini nga hamaya subong paage sa Espiritu.  Amo ini ang aton eksperiensia sang “langit” sa sini nga duta.

### Bahin III: Pag-aplikar sa Kabuhi                                   

Kun may isa lamang ka pakadtuan, ang ina nga pakadtuan indi malikawan bisan ano paman ang aton himoon.  Apang ang Bibleya maathag nga may yara sang duwa ka pakadtuan (Juan 5:29).  Nagapili kita; kag ang pagpili indi mangin mahapos.  Ang pag-aplikar sang sini nga pagpili isa ka daku nga paage para makasugod sa pagpangabuhi kada adlaw.  Sa baylo nga kaptan ang aton celfon kag tan-awon ang sosyal media, ukon magtan-aw sang mga balita sa una nga takna sang kaagahon, ngaa nga antes magtapak sa salog ang imo mga tiil indi ka makasiling sa kaangay sang mga yara sa edalum bahin sa tanan nga butang nga imo pagapilion bilang isa ka sumulunod ni Crito:

1.	Subong nga adlaw, magapili ako sa paglakat upod sang Dios. 
2.	Magapili ako nga mangin gintoton-an ni Cristo kag magatoon sang tanan nakon nga masarangan gikan sa Iya.
3.	Magapili ako nga tolokon kag kabigon ang iban kaangay sang nahimo ni Jesus.
4.	Magapili ako sang makapuno nga kalipay sang pagkabalaan labaw sa kalipayan sang sala.
5.	Magapili ako sang walay katububan nga kabuli labaw sang sa walay katubtuban nga kamatayon.
6.	Magapili ako nga pahanugutan ni Jesus nga Iya ako bag-ohon.  

Sa imo klase sa Sabbath School, pangabaya ang imo mga estudyante nga maghimo sing mga tinaga nga “magapili ako” sa matag-adlaw sang ila kabuhi.

Sa masami ang tanan nga butang nga aton nahibal-an, aton naton-an.  Ang ini nga ediya nagahimo sang edukasyon bilang pundasyon sa kabuhi.  Ang paghibalo nagadul-ong sa aton nga makilal-an ang nagaluwas nga kaalam sang maayong balita, ang edukasyon nagatandug sini tanan.  Kabahin sang kun ano nga nagahimo sang langit nga mangin “langit” amo nga ang pagtoon nagapadayun sa walay katubtuban.  Kun may Dios kita nga nahibaloan sa una nga 100 katuig, mahimo nga indi Sia Dios ukon Dios gid, ukon pareho nga sayup.  Salamat sa Dios, isa Sia ka Manugsakdag kag imahin sang katapusan kag malahalon nga dolot sa Iya tinuga, ang dolot sang walay katubtuban nga pagtoon.