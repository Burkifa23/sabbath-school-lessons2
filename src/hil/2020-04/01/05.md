---
title:  Pagbawi sang Nadula
date:  30/09/2020
---

Sang si Adan kag Eva nagpili sa pagsunod sang mensahe sang man-ug, sila nag-atubang, upod sang madamo nga iban pa nga resulta, sang pagpagwa sa ila gikan sa hulot-eskwelahan sang Dios. Hunahunaa kon ano ang nawala ni Adan kag Eva tungod sang ila sala. Kon aton mahangpan ang ila pagkahulog, mas mahapos naton mahangpan ang katuyoan sang edukasyon para sa aton sa presente nga panahon. Bisan sang pagpahalin sa ila, ang kabuhi sa dili himpit nga kalibutan nagadapit sa aton sa bag-o nga katuyoan para sa edukasyion.

Kon ang edukasyon antes sang Pagkahulog pamaagi sang Dios sa pagpakilala sang Iya kaugalingon kay Adan kag Eva upod sa Iya, sang Iya pamatasan, sang Iya kaayo, kag sang Iya gugma, niyan pagkatapos sang pagpahalin sa ila ang buluhaton sang edukasyon among pagbulig sa sang katawhan sa pagkilala liwat sadtong mga butang, subong man sang pagtuga liwat sang dagway sang Dios sa aton. Bisan sang ila lawasnon nga pagpalayo gikan sa presensya sang Dios, ang mga kaanakan sang Dios sarang makapalapit sa pagkilala sa Iya, sang Iya kaayo, kag sang Iya gugma. Pinaagi sa pangamoyo, pagpangalagad, kag pagtuon sang Iya Pulong, sarang kita makapalapit sa aton Dios subong sang ginhimo ni Adan kag ni Eva sa Eden.

Ang maayong balita ano nga tungod kay Jesus, kag sang plano sang pagpanubos, ang tanan indi mawala. May paglaum kita sang kaluwasan kag pagpasag-uli. Kag kalabanan sang Cristohanon nga edukasyon kihanaglan magatudlo sa mga estudyante kay Jesus kag kon ano ang Iya nahimo para sa aton kag ang pagpasag-uli nga Iya ginatanyag.

`Basaha ang 2 Pedro 1:3–11. Sa kapawa sang tanan nga nawala sang ang tawo nagbiya sa harden, ini nga mga dinalan nag-abot subong pagpalipay nga labi pa ang aton liwat maangkon. Ano ang ginsulat ni Pedro nga aton kinhanglan himoon agud aton maangkon ang pagpasag-uli sang dagway sang Dios sa aton kabuhi? `

Pinaagi kay Jesus, kita ginhatagan sang “tanan nga mga butang nahanungod sa kabuhi kag pagkadiosnon.” Daw ano nga saad! Ano ayhan yadtong iban nga mga butang? Si Pedro naghatag sa aton sing lista: pagtoo, pagkahalangdon, ihibalo, pagpugong sa kaugalingon, pagkalig-on, kag iban pa. talupangda man, nga ang ihibalo isa sang ginmensyonar ni Pedro. Ini nga painoino nagadul-ong sa paghunahuna sang edukasyon. Ang matuod nga edukasyon magadul-ong sa matuod nga ihibalo, ang ihibalo nahanungod kay Cristo, kag indi lamang nga mangin kaangay sa Iya, kita man magatindug sa pagpaambit sa iban sang aton ihibalo nahanungod sa Iya.

`Hunahunaa sa isa ka ti-on ang kamatuoran nga ang ginadumilian nga kahoy amo ang kaholy sang “pagkilala sang maayo kag malaut.” Ano ang ginasugid sini sa aton nahanungod sa kon ngaa indi tanan nga ihibalo maayo? Paano naton mahibaloan ang kalainan sa tunga sang maayo kag malain nga ihibalo?`