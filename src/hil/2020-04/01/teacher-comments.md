---
title:  Ang mga guro ay nagsabi
date:   02/10/2020
---

### Bahin I: Kabug-usan nga Pangtan-aw

Sa ginsuguran, wala sang mga eskwelahan kag mga unibersidad. Apang bisan wala sing mga libro, mga tilipunan para sa lectura, ukon mga electronic nga may mga internet, ihibalo—nga puno sang kaalam kag pagkaayo—sa gihapon may mga pag-istoryahanay. Pinaagi sa pagbunyag sang tun-og (Gen. 2:6), sarang naton mahangpan ang kon ano nga kaangay ang Dios, isa ka harden nga hulot-eskwelahan, kag duha ka preska mga mga duta nga mga estudyante, nga bag-o pa lamang ginbuhi sang Iya makahatag-kabuhi nga ginhawa (Gen. 2:7). Indi perme mahunahunaan nga ang Katamnan sang Eden subong isa ka hulot eskwelahansa diin ang Dios nagalingkod subong manunudla, apang ang leksyon sa sini nga semana magadul-ong sa aton sa sina nga direksyon.

Duha ka mga nagasampaw nga mga pagpanudlo ang nagsakot halin sa ginsuguran sang Genesis. Una, ang Genesis nagatugot sa aton sa paglakat sa sandalyas ni Adan kag ni Eva (ukon, sa baylo, sa mga agi sang ila mga tiil) kag makapamati sa sampaton nga mga klasi nga ginahimo sang Dios parti sa kasaysayan sang Pagpanuga, ang katuyoan kag mga katungdanan sang tawhanon nga pamilya (Gen 1:26-28), mga leksyon sa kinaiyahan, pagpamalandong nahanungod sa kaminyoon (Gen. 2:18), kag mga paandam batok sa kaaway kag sa ginadumilian nga kahoy (Gen. 2:17). Ikaduha, aton maton-an halin sa Genesis ang kasaysayan nga kinahanglan aton mabal-an subong aton basihan nga libro. Mga ihibalo sang kinaiya sang pagsulay sang man-ug, ang bayad sang walay-pagsalig kag paglapas, ang kinaiya sang Dios nga ginhangkat kag ginpakawalaysayop, kag ang naaman nga mga kinahanglanon para sa kaluwasan subong nasamo nga mga tema para sa pagtudlo kag pagpaminagbinag.

Ang paghibalo sang kasaysayan sang pundasyon sang bisan ano nga mga sanga sang mga pagtulon-an masami nagadala sang mas daku nga panan-aw kag detalyado nga paghangop. Kaangay sang walay ikabaylo sa mga halambalanon ni Euclid sa pagtulon-an sang geometri, ang paghangop sang una nga mga kapitulo sang Genesis kinahanglanon para mahangpan ang iban nga mga bahin sang Biblia kag ang bug-os nga estorya sang Pagpanubos.

### Bahin II: Komentaryo

**Pagkainosente kontra pagkamalimbungon**

Sa Genesis 3, ang pag-anbri nga paglaragway sang man-ug subong “malimbungon,” “mapahituon,” and “malalangon” (NET, ESV, KJV) nagapadaku sang isa ka importante kalainan sa tunga sang man-ug kag ni Adan kag sang iya asawa. Ang Hebreo nga pulong nga ginabadbad “malimbungon” (‘arum) naudan sang amo man nga mga tinaga kag mga tunug subong pagbadbad sang pulong nga Hebreo “hubo” (‘arom), nga sa diin ginagamit sa paglaragway kag Adan kag kay Eva sa una nga bersikulo. Sa mabaskug nga pagbasa sang Hebreo, ining arom/arum ginahambal sing maathag nga pabalik-balik kag nagapahibalo sa manugbasa kon ano nga pulong nga ginahambal ang ginagamit. Sa wala madugay aton nakita si Eva nga nagsulod sa panahon sang pagpasundayag, isa ka malibungon nga manugpatalang. Sia kag si Adan nagkaon sang prutas, kag wala na sing nangin kaangay pa sugod sadto.

Apang paano ini nahimo sang man-ug? Paano niya ginplastar ang 26 ka mga pulong sang pagpatalang sang walay sala nga tinuga, sing bug-os iya naangkon kag nagiyahan, sang pagrebelde batok sa Dios nga ang Iya kinaugali among putli nga gugma (1Juan 4:8)? Kon ano man ang nahimo sang man-ug, nangin epektibo ini. Pinaagi sa mahinalungon nga usisa, sang pag-estoryahanay sa tunga sang man-ug kag ni Eva, ikaw subong manunudlo makapakita kon paano ka mainalamon sang pamaagi ni Satanas-kag kon paano sa karon ini nangin epektibo, paglabay sang linibo ka mga tuig. 

**Ang Eskwelahan sang Eden kag ang Pagtilaw sang Pagkamatinumanon**

Ang Eden indi lamang isa ka simpli nga katamnan; isa yadto ka edukasyon:

“Ang Sistema sang edukasyon nga ginpundar halin sa ginsuguran sang kalibutan among nangin modelo sa tawo tubtub sa umalabot nga ti-on. Kasubong ilustrasyon sang iya mga prinsipyo isa ka modelo nga eskwelahan ang Garden sang Eden, ang puloy-an sang aton una nga mga ginikanan. Ang Garden sang Eden amo ang hulot-eskwelahan, ang kinaiyahan amo ang leksyon nga lebro, ang Manunuga mismo amo ang manunudlo, kag ang ginikanan sang panimalay sang katawhan ang mga estudyante.”- Ellen G. White, Education, p. 20.

Apang ang pagkamapinadayunon nga edukasyon ni Adan kag ni Eva nasandig sa ila walay pagbaylo nga pagkamaminatud-on sa tanan nga pagsulundan kag mga sogo sang ila balaan nga Manunudlo. “Samtang sila nagapabilin nga tangkod sa balaan nga kasugoan, ang ila ikasarang sa paghibalo, sa pagkalipay, kag sa paghigugma magapadayon sa pag-uswag. Sila padayon nga magaangkon sang bag-o nga mga manggad sang ihibalo, sa pagtukib sang mga lab-as nga mga tuburan sang kalipay, kag sa pagdawat sang dugang nga kaathag sang panghangop sang indi matakos, kag walay pagkapaslaw nga gugma sang Dios.”—Ellen G. White, Patriarchs and Prophets, page 51.

Gani, sa pagpasiguro sang ila pagkamainunungon, ang Dios magtilaw sang ila pagkamatinumanon. “kaangay sang mga manugtunda, ang mga nagpoyo sa Even ginbutang sa isa ka probisyon; ang ila malipayon nga kahimtangan mapabilin lamang sa kondisyon sang katutum sa kasugoan sang Manunuga. Sila sarang makatuman kag magakabuhi, ukon maglapas kag mawala. Ang Dios naghimo sa ila nga manugdawat sang bugana nga mga pagpakamaayo; apang kon ila isalikway ang Iya kabubut-on, Sia nga wala nagpalipas sang mga manugtunda nga nakasala, indi man makapalipas sa ila; ang paglapas makadula sang Iya mga dulot kag magadul-ong sa ila sing pag-antos kay kalaglagan.”-Page 53.

Ang katapusan nga pagtilaw nagalakip sang isa ka kahoy kag pagdumili. “Sa tunga sang katamnan, malapit sa kahoy sang kabuhi, nagatingdog ang kahoy sa pagkilala sang maayo kag sang malaut. Ini nga kahoy sing pinasahi gindesinyo sang Dios nga mangin saad sang ila pagkamatinumanon, patoo, kag gugma sa Iya. Sa sini nga kahoy ang Dios nagsogo sa aton una nga mga ginikanan nga indi magkaon, ukon bisan magtandog sini, kay sila mapatay. Sia naghambal sa ila nga sarang sila magkaon sang bunga sang tanan nga kahoy sa katamnan magluwas lamang sang isa, apang kon magkaon sila gikan sini nga kahoy mamatay sila nga totoo.”—Ellen G. White, The Story of Redemption, p. 24.

Ang Dios naghimo sing subra pa sa pagtudlo sa kay Adan kag kay Eva nga indi magtandog ukon magtilaw sang kahoy. Sia nagpadala sing manugtunda sa paghatag sa paris sing dugang nga pagtudlo, sa paghambal sa ila nga mas malig-on sila butok sa pagsulay kon nagaupod sang sa nagabulagay. “Ang manugtunda nagpaandam kay Eva sa pagbantay nga indi sia magbulag sa iya bana samtang sila nagahimo sang ila adlaw-adlaw nga buluhaton sa katamnan; upod sa iya bana mas malayo sia sa katalagman sang pagsulay sang sia magaisahanon. Apang naboyo sa iya makalilingaw nga hilikoton, wala niya matalupangdan nga sia nagpalayo na sa kilid sang iya bana. Sa iya nahantupan nga sia nagaisahanon, iya nabatyagan ang kabalaka sang katalagman, apang iya ginsalikway ang iya kahadlok, nagapati nga sia may ara igo nga kaalam kag kusog sa pagkilala sang malaut kag sa pagtindog batok sini. Sa walay pagtalupangod sang paadam sang manugtunda, sa dili madugay iya nakita ang iya kaugalingon nga nagatan-aw sa ginadumilian nga kahoy nga may nagasamo nga pagkatingala kag pagdayaw.”—Ellen G. White, Patriarchs and Prophets, pp. 53, 54.

Si Eva wala nagpaidalum sang iya pagkamausisaon sa pagtudlo nga may pagpaadam sang iya manunudlo nga mga manugtunda kag sa Dios, ang iya Agalon nga Manunudlo. “Nakita ni Eva ang iya kaugalingon nga nagatan-aw sa ginadumilian nga kahoy nga may nagasamo nga pagkatingala kag pagdayaw. Iya nakita ini nga labi ka hiligugmaon, kag nagarason sa iya kaugalingon ngaa nga ang Dios nagpamat-od sang pagdumili sa ila sa pagkaon ukon sa pagtandog sini. Karon kahigayonan na ni Satanas. Iya gintalupangod sia nga daw iya sarang matungkad ang iya hunahuna: ‘matuod, ang Dios nagsiling, indi kamo magkaon sang tagsa ka bunga gikan sa mga kahoy sa katamnan?”—Ellen G. White, The Story of Redemption, p. 32.

Ang pangbukas nga pamangkot sang man-ug isa ka balabag nga sa katapusan maglumpag sang panan-aw ni Eva kag magapaubos sing labi sa kon ano ang gintudlo sa iya nga iya pagahuptan kag pagakapyotan nga among matuod. “Sa pagpatalang nga pamangkot sang manunulay sia nagsabat: ‘sarang kami makakaon sang mga bunga sang kahoy sa katamnan: apang sa bunga sang kahoy nga yara sa tunga sang katamnan, ang Dios nagsiling, Indi kamo magkaon sini, ukon magtandog sini kay mamatay kamo. Kag ang man-ug naghambal sa babayi, Indi kamo mamatay nga totoo: kay ang Dios nakahibalo nga sa adlaw nga magkaon kamo gikan sa sini, niyan ang into mga mata mabuksan, kag mangin kaangay kamo sang Dios, nga makahibalo sang maayo kag malaut.’

“Pinaagi sa pag-ambit sa sini nga kahoy, sia nagpahayag, nga ila maangkon ang labing mataas nga kahimtang sang ila pagluntad kag makasulod sa mas masangkad nga latagon sang ihibalo. Sia mismo nagkaon sang ginadumilian nga bunga, kag subong resulta iya naangkon ang gahum sang paghambal. Kag iya ginsotsot nga ang Dios nagakaimon nga Iya gindumili ini sa ila, kay basi sila mangin kaangay sa Iya. Ini tungod sang iya makatilingala nga mga elemento, makahatag sang kaalam kag gahum, nga Iya gindumilian sila sa pagtilaw ukon sang pagtandug sini.”—Ellen G. White, Patriarchs and Prophets, page 54.  

Ini nga kasaysayan nagapakita sang edukasyon sa bug-os nga mga panan-aw. Ang panan-aw ni Eva antis sang pagkahulog napasad sa ihibalo sang Manunuga nga Dios nga nagahatag sing bugana para sa Iya tinuga, nga ginatulod lamang sang Iya indi dalok nga gugma. Ang ginadumilian nga kahoy nagatindog subong pagtilaw kag isa ka tanda nga si Adan kag si Eva, bisan may kahilwayan, indi magakinabuhi bulag sa Dios nga nagtuga sa ila. Apang ang man-ug nag pahamtang sang tuhay nga larawan sa kahuyang kag pagkainosente ni Eva. Pinaagi sa paggamit sang amo man nga mga impormasyon sa palibot, iya gin-interpretar ang mga butang sang katamnan sa bagay nga nagapakilala sa Dios subong: (1) labaw nga nagadumili sang mga butang nga maayo, (2) nagakahadlok sadtong makaangkon sang ihibalo-makahatag sing gahum gikan sa ginadumilian nga kahoy, kag (3) kulang sa pagpahibalo/pagpatalang subong indi mabatyagan nga mga igadulot sang kahoy. Ang isa sarang mabuyok sa pagduhaduha sang gugma sina nga Dios. Sa ti-on nga ang gugma indi mahangpan, niyan ang tawo magaduhaduha sang awtoridad sang mga pulong sang Dios, kag isa ini ka malip-ot lamang nga tikang padulong sa pag sikway sang Iya awtoridad. Ang misyon sang edukasyon sang Iglesia Adventista del Septimo Dia amo ang pagliso sini nga paglubag sang kinaiya sang Dios sa hunahuna sang Iya mga tinuga kag sa pagbaylo sini sang kamatuoran kon sin-o ang Dios. Bilang gintuga subong nagadala sang dagway sang Dios ini sing pinasahi nagapakatakus sa aton para sini nga buluhaton.  

### Bahin III: Pag-aplikar sa Kabuhi

1. Ang pag-ulopod sang kahuya, pagkahubo, kag kahadlok nasakop sa yabe nga hunahuna sa kasaysayan sang pagsulay. Ang pagkahubo kag ang indi pagkahuya amo ang nahauna nga pagpakilala sang una nga tawhanon nga paris antis sila nagsulod sa pagsulay (Gen. 2:25). Ang pagkatalupangod sang ila pagkahubo kag mahangpan nga kahuya amo ang una nga mga resulta sang paglapas (Gen. 3:7). Sa liwat, ang kahadlok kag kahuya amo ang gintunaan sang ila pagpanago sang ila nabatian ang tingug ni Adonai Elohim, ang Ginoong Dios (Gen. 3:9, 10). Ang Ginoo nagpamangkot kon paano nila nahibaloan nga hubo sila (Gen. 3:11). Wala sang gingamit nga pinulongan sa Hebreo para sa sala, pagrebelde, ukon kalautan sa sini nga kasaysayan. Ngaa sa imo hunahuna amo sini? Sa ano nga pamaagi nga ang kahuya kag kahadlok nangin importante sa katawhan? Paano ang pagkilala sa Dios kag sang Iya kaluwasan nagsabat sini nga mga isyo?
2. Ang mga katawhan sa gihapon nagatan-aw sang Dios sang mga Cristohanon subong tagadumili. Daw ano kasunsun aton nabatian, “Ano ang sayop sa pagbuhat” sini ukon sina? Ano ang labing maayon nga paagi sa pagpanas sining linibo na ka mag tuig nga kadugayon sining paghigko sa ngalan sang Dios? Ang isa ka paagi among pagpakita nga ang Dios sa gihapon nagadumili sang isa lamang ka butang sa Iya mga tinuga: ang sala. Ang kamatuoran nga ang isa ka kahoy nagadala sang linibo ka nagkalain-lain nga mga bunga wala nagkahulugan nga ang Dios nagadumili sa aton gikan sa linibo nga nagkalain-lain nga mga butang.