---
title:  Dugang nga Pagtuon
date:  16/10/2020
---

“Ang gugma, ang sadsaran sang pagpanuga kag sang pagpanubos, amo ang sadsaran sang matuod nga edukasyon. Ini ginhimo nga maathag sa kasugoan nga ginhatag sang Dios subong giya sa kabuhi. Ang una kag labing daku nga kasugoan amo, ‘Higugmaa ang Ginoo nga imo Dios sa bug- os mong tagiposoon, kag sa bug-os mong kalag, kag sa bug-os mong kusug, kag sa bug-os mong hunahuna’ Lucas 10:27. Ang paghigugma sa Iya, ang dili matungkad kag ang Isa nga labing maalam, sa bug-os nga kusog, kag hunahuna kag tagiposoon, nagakahulogan sang pinakataas nga pag-uswag sang tanan nga gahum. Ini nagakahulogan nga sa bug-os nga pagkatawo-ang lawas, ang hunahuna, subong man ang kalag-ang dagway sang Dios igapasag-uli.

“Kaangay sang nahauna ang ikaduha nga kasugoan- ‘Higugmaa ang imo isigkatawo subong sa imo kaugalingon.’ Mateo 22:39. Ang kasugoan sang gugma nagtawag sang pagpanugyan sang lawas, hunahuna, kag kalag sa pag-alagad sa Dios kag sa aton isigkatawo. Kag ini nga pag-alagad, samtang ginahimo kita nga pagpakamaayo sa iban, nagadala sang labing daku nga pagpakamaayo sa aton kaugalingon. Sa dipagkadalok nasandig ang tanan nga matuod nga pag-uswag. Pinaagi sa kaalwan sa pagpangalagad aton madawat ang pinakataas nga kultura sang tanan nga bahin sang lawas. Amat-amat nga bug-os kita nga mangin-umalambit sang balaan nga kinaiya. Kita mangintakos sang langit, tungod aton nadawat ang langit sa aton tagiposoon.”—Ellen G. White, Education, p. 16.

**Mga Pamangkot nga Pagadiskusyonan**

`Kaangay sang dumaam nga Israel, kita magahigugma sa Dios kag magakahadlok sa Dios sa amo man ti-on (Mat. 22:37, Bug. 14:7). Sa klasi, estoryahi maayo kon paano naton Dungan nga mahimo ang duha. Subong man, sabta ang pamangkot: Ngaa ining duha ka mga kasugoan wala nagapamatok sa isa kag isa?`

`Ano ang kalainan sang pagbutang sang talaksan kag paghimo sang pagsulondan? Sa imo inagihan, ang Adventista bala mas nabalaka sa pagbutang sang mataas nga mga talaksan sa sulod sang iya komunidad sang tumuloo ukon sa paghimo sang pagsulondan nga nagahiusa sang komunidad? Ano ang ginahambal sang Kasulatan nahanungod sa pagbutang sang mataas nga talaksan para sa kaugalingon? Sa isa ka panimalay? Sa isa ka iglesia?`

`Paano naton igoon ang insakto nga pagbalansi sa pagpakita sang pagkaimportante sang pagtuman sang kasugoan sang Dios kag, sa amo man nga ti-on, ang pagpakita nga ining pagtuman indi among basihan sang kaluwasan?`

`Basaha ang Salmo 119 kag talupangda kon pila ka bisis ang hunahuna sang pagtuman, kahilwayan mga kasugoan, mga pagsulondan kag mga sogo ginmitlag. Ang ang gusto ipahayag sang manunulat sang Salmo 119 nahanungod sini nga mga tema?`