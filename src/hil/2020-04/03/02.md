---
title:  Sa Pahigugma kag sa Pagkahadlok sa Dios
date:  11/10/2020
---

Ang libro sang Deuteronomio napun-an sang katapusan nga mga pulong ni Moses para sa Israel antes sang bag-o nga kaliwatan, sadtong magasulod na sa Dutang Saad. Apang antes sila magasulod sia may pila ka labing maathag nga mga pulong kag mga pagtudlo para sa ila.

`Basaha ang Deuteronomio 31:9–13. Ano ang kahulogan sang pagkahadlok sa Ginoo? `

Ang Dios matinuyuon gid nahanungod sang mga pamaagi nga Iya ginhatag ang Iya kasugoan sa Israel. Iya ginhimo ang tagsa ka probisyon agud ang Iya mga kasugoan indi malimtan. Sa sini nga paagi, ang Dios isa ka mainantuson nga manunudlo. Sia nagatudlo kag nagasulit kag nagapadala sang mga manalagna kag nagagamit sang Iya nga alagad sa paghatag sang Iya mensahe. Kag Iya ini ginhimo sing pabalikbalik. Matuod gid, indi bala nga kadamoan sang mga sinulatan sa Daan nga Testamento walay lain nga katuyoan kundi ang pagtudlo sang Iya katawhan sa pagsunod sang dalanon sang kabuhi?

Talupangda sa sini nga bersekulo kon paano si Moses nagpaathag sang pagkaimportante sang pahibalo sang kasugoan para sa umalabot nga henerasyon. Si Moses naglaragway sini nga pamaagi subong duha ka tikang. Una ang kabataan magapamati sang kasugoan, kag niyan sila “makatoon sa pagkahadluk sa Ginoo nga inyo Dios” (Deut. 31:13).

Una, nakabati sila, kag niyan, sila nakatuon sa pagkahadlok sa Dios. Buot silingon, ang paghibalo sang kasugoan nagapabutyag nga ang pagkahadlok indi mangin natural nga resulta sang pagkilala sang kasugoan. And pamaagi sang pagkahadlok sa Ginoo kinhanglan matu-an. Si Moses nagapaintiende nga ang ihibalo kag kahadlok mga proseso, indi isa ka relasyon sang gintunaan-kag-epekto.

Dugang pa, ano bala ang kahulugan sang “kahadlok sa Dios” samtang ang mga katawhan ginhambalan nga “higumaon mo ang Ginoo nga imo Dios sa bug-os mong tagiposoon, kag sa bug-os mong kalag, kag sa bug-os mong kausug” (Deut 6:5)? Siguro aton matandi ini sa pamaagi nga ang isa ka bata nagahigugma kag nagakahadlok sa isa ka maayo nga amay, amay nga nagapakita sang iya gugma kag kabalaka pinaagi sa pagkabuhi kon ano ang iya ginahambal. Sa sini nga amay, kon ikaw makahimo sang sayop, ikaw magaantos sang bayad sang sayop nga nahimo. Hoo, kita sarang, kag kinahanglan, makahigugma kag magakahadlok sa Dios sa isa ka ti-on. Indi ini sila nagasupak sa isa kag isa. Sa labi naton nga mahibaloan ang nahanungod sa Dios, mas labi nga kita magahigugma sa Iya tungod sang Iya pagkaayo; kag sa amo man nga bagay, kon mas labi naton mahibaloan ang nahanungod sa Dios, mas labi kita nga nagakahadlok man sa Iya, tungod aton makita kon daw ano Sia ka balaan kag matarung kag daw ano kita ka makasasala kag ka malaut, kag kon paano nga pinaagi lamang sa grasya-indi nagakabagay nga merito-nga wala kita nalaglag.

`Paano naton hangpon ang kahulogan sang paghigugma kag pagkahadlok sa Dios sa amo man nga ti-on?`