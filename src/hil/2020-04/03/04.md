---
title:  Agud Ikaw Magauswag
date:  13/10/2020
---

Sa bug-os nga Biblia, aton nabati-an ang iban nga mga bunga sang pagkilala-kag pagtuman sang kasugoan sang Dios.

`Basaha ang Josue 1:7, 8. Ano ang ginhambal sang Ginoo kag Josue, kag paano ang mga prinsipyo nga makita didto nga sarang magamit sa aton karon?`

Ang Ginoo naghambal kay Josue samtang sia magasulod sa Canaan: “Lamang magpakabakud kag magpakaisug gid, sa pagbantay sa paghimo sono sa bug-os nga kasogoan nga ginsogo sa imo sang akon alagad nga si Moises; dili ka maglipas gikan siini sa too ukon sa wala, agud nga may maayo ka nga kauswagan sa bisan diin ka makadto” (Josue 1:7).

Ini nga hunahuna sang kadalag-an subong bunga sang pagtuman mahimo nga daw nagapamatok sa pamaagi sang kadalag-an sono sa talaksang sang sa aton kalibautan karon. Madamo sa karon ang nagapati nga ang mga talandaan sang kadalag-an amo ang mga pagbag-o sang mga butang (innovation), pagkamatugahon (creativity), kag pagsalig sa kaugalingon. Para magmadinalag-on sa isa ka industriya sing masami nagkinahanglan sang pinasahi nga talent kag pag-atubang sang risgo.

Apang, sa mata sang Dios ang kadalag-an nagkinahanglan sang isa ka lain nga ginhalinan.

`Basaha ang Bugna 12:17, Bugna 14:12, Roma 1:5, Roma 16:26, Santiago 2:10–12. Ano ang ginahambal sini nga mga bersekulo sa aton, karon, nahanungod sa pagtuman sang kasugoan sang Dios? Ang buot silingon, bisan indi kita naluwas pinaagi sa pagtuman sang kasugoan sang Dios, ngaa labi gihapon ka importante nga aton ini bantayan?`

Daan nga Testamento, Bag-o nga Testamento, Daan nga Katipan, Bag-o nga Katipan-walay bali ini: subong mga Cristiano nga nagpati sa Biblia kita gintawag sa pagtuman sang kasugoan sang Dios. Ang paglapas sang kasugoan, nga ginakilala man nga sala, magadul-ong lamang sa kasakit, pag-antos, kag walay katubtuban nga kamatayon. Sin-o ang wala nakahibalo sa ila kaugalingon, ukon nakakita sa ila kaugalingon, sang resulta sang sala, ang resulta sang paglapas sang kasugoan sang Dios? Kaangay nga ang Israel magauswag sa pagtuman sang kasugoan sang Dios (bisan sila nagkinahanglan man sang grasya), wala man ini sing kalainan para sa aton karon. Gani, subong kabahin sang Cristohanon nga edukasyon kinahanglan kita magtuman sang kasugoan sang sang Dios subong sentro nga bahin sang kon ano ang kahulogan sang pagkabuhi sa pagtoo kag pagsalig sa grasya sang Dios.

`Ano ang imo kaugalingon nga naeksperiensiyahan sa resulta sang sala? Ano ang imo natun-an nga imo mapaambit sa iban agud, basi, nga sila indi sarang makahimo sang amo man nga sayop?`