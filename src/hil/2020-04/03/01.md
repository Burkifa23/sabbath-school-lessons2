---
title:  Ang Kasugoan subong Manunudlo
date:  10/10/2020
---

### Basaha para sa Pagtuon sini nga Semana
Deut. 6:5; Deut. 31:9–27; Rom. 3:19–23; Bug. 12:17; 14:12; Mar. 6:25–27; Heb. 5:8.

> <p>Salauluhon nga Teksto</p>
> “Higumaon mo ang Ginoo nga imo Dios sa bug-os mong tagiposoon, kag sa bug-os mong kalag, kag sa bug-os mong kausug” (Deuteronomio 6:5).

Sa paandam sa mga taga Galacia batok sa legalismo, si Pablo nagsulat: “kay kon may kasogoan nga nahatag nga makabuhi, niyan ang pagkamatarung nanginpaagi kuntani sa kasogoan gid” (Gal. 3:21). Matuod, kon ang bisan ano nga kasugoan makahatag sang kabuhi, ini amo ang kasugoan sang Dios. Apang ang punto ni Pablo amo, para sa aton nga mga makasasala, bisan ang kasugoan sang Dios indi makahatag sang kabuhi. Ngaa? “Apang gintakpan sang kasulatan ang tanan nga butang sa idalum sang sala, agud nga ang saad paagi sa pagtoo sa kay Jesu- Cristo mahatag sa mga nagatoo” (Gal 3:22).

Apang, kon ang kasugoan indi makahatag sang kabuhi sa makasasala, ano bala ang katuyoan sini, magluwas sa pagpakita sang aton pagkakinahanglanon sang grasya? Ang kasugoan bala, niyan, para sa negatibo lamang nga katuyoan, ara lang bala ina sa pagpakita sang aton sala?

Indi; ang kasugoan napahamtang sa pagtudlo sa aton pakadto sa dalan sang kabuhi, nga makita lamang dira kay Jesus. Ini man ang buot silingon kon ano ang matuod nga edukasyon, sa pagtudlo sa aton pakadto sa pagkabuhi sa grasya, sa pagtoo, kag sa pagtuman kay Cristo. Amo ini ang rason nga sa sini nga semana aton pagatun-an ang papel sang kasugoan sang Dios sa kabug-osan nga palamangkutanon sa Cristohanon nga edukasyon. Samtang kita nagahimo sini, aton tan-awon kon ano ang mahimo sang kasugoan, bisan indi ini makaluwas, sa pagtudlo sa aton nahanungod sa pagtoo, nahanungod sa grasya, kag nahanungod sa gugma sang aton Dios para sa nahulog nga katawhan.

_* Tun-i ang leksyong sini nga semana para sa pag-aman sa Sabado, Octobre 17_