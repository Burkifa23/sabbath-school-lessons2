---
title:  Ang Katahum sang Pagkabalaan
date:  30/11/2020
---

`Ang Salmo 96:6 mabasa nga nagasiling, “O magsimba sa Ginoo sa katahum sang pagkabalaan nga; magkurug sa atubangan niya, bug-os nga duta” (NKJV).  Paano naton hangpon ang ini nga konsepto, “sa katahum sang pagkabalan”?  Ano ang mangin kahulugan sini sa isa ka kristohanon, kag paano ini makaapekto sa kun ano ang aton ginatudlo nahanungud sa sining kag sa katahum nga masami nakaupod sa sini?`

Bisan pa nahambal na nga “ang katahum yara sa mata sang nagatolok,” indi kita dapat malipat kun sin-o ang nagtuga sang mata sa sinugdan (tan-awa ang Hul. 20:12).  Bisan pa nga dapat kita magmahinalongon nga indi magsimba sa mga tinuga (tan-awa ang leksyon kagapon), gikan sa katahum sang tinuga makatoon kita nahanungud sa Dios kag sa pagkamatuud, sang Iya gugma sa katahum.  Kun ang aton nahulog sa pagpakasala nga kalibutan matahum gyapon, sin-o ang makahanduraw kun daw kaangay sa ano ini antes ang pagpakasala?  kag nagatudlo ini sa aton nga sa pagkamatuud ang Dios amo ang Manunuga sang katahum.

Ang pagtoon sa mga sining kag siensia sarang kag dapat makapapalapit sa aton sa karakter kag tagiposoon sang Dios.  Tungud nga isa kita ka bahin sa kaugalingon nga binuhatan sa sining kag siensia sang Dios, sarang man kita makatoon sing dugang nahanungud sa aton kaugalingon nga pagkatawo dira kay Cristo.

“Gusto sang Dios nga ang Iya mga kaanakan mag-apresyar sang Iya binuhatan kag magkalipay sa simple nga katahum nga Iya nadesinyo sa aton dutan-on nga puluy-an.  Isa Sia ka mahigugmaon sa katahum, kag labaw sa tanan nga mga makita nga katahum ginahigugma Niya ang katahum sang karakter; gusto Niya nga magpatubo kita sang pagkaputli kag pagkasimple…”—Ellen G. White, Steps to Christ, p. 85.

`Basaha ang Genesis 3:6.  Ano ang ginatudlo sini sa aton nahanungud kun paano nga kun katahum lamang ang tan-awon indi gid masiling gilayon nga ini maayo ukon balaan? Tan-awa man ang Hulubaton 6:25,  31:30.`

Sa tanan nga butang nga nahimo sang Dios, may yara kita sang kaaway nga nagpatiko kag naghalit sini.  Indi na kita matingala niyan nga ang katahum kag konsepto sang katahum sarang man magamit batok sa aton.  Gane, elabi nagid sa mga sining, ang kristohanon nga edukasyon nga nagiyahan sang Balaan nga Kasulatan, dapat magbulig sa aton nga magmahinalongon sa paghangup nga indi tanan nga matahum masiling gilayon nga maayo ukon balaan.

`Ano ang pipila ka mga “matahum” nga mga butang nga indi balaan ukon maayo?  Ukon, ano ang matahum nga mga butang nga sarang mahimo nga indi balaan kag malain, depende sa sitwasyon?  Ano nga talaksan ang aton ginagamit agud mahibaloan ang kinalain sini?`