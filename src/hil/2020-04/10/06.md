---
title:  Ang Dios Nagsabat kay Job
date:  03/12/2020
---

`Basaha ang Job 38.  Ano ang ginatudlo sini sa aton nahanungud sa Dios, indi lamang bilang Manunuga kundi bilang Manugsakdag sang tanan nga kabuhi?  Paano ang ining importante nga kamatuuran makaapekto kun paano naton hangpon ang sining kag siensia?`

“Madamo ang nagatudlo nga ang mga bagay may yara sang kaugalingon nga ikasarang—nga may yara ini sang kaugalingon nga enerhiya; kag nga ang nagakatabo palibut may yara sang permanente nga pagsolondan nga kun sa diin ang Dios mismo indi sarang makaupang.  Isa ini ka sayup nga siensia, kag wala ginasuportahan sang Polong sang Dios.  Ang mga yara sa palibut mga alagad sang iya Manunuga…. Ang mga bagay sa palibut nagapamatuud sang isa ka kaalam, presensia kag aktibo nga enerhiya nga nagapanghikot sa sini kag paage sa iya mga pagsolondan.  May yara sa palibut sang nagapadayun nga pagpanghikot sang Amay kag Anak.  Si Cristo nagsiling, ‘Ang akon Amay nagapangabudlay tubtub karon, kag nagapangabudlay ako.’ Juan 5:17.”—Ellen G. White, Patriarchs and Prophets, p. 114.

Ang makasusubo kay kaangay sang una nga napahayag, tuman kadaku nga bahin sa siensia ang nagahimo sang atheistic kag materyalistik nga paghaumhaum.  Nagakahulugan ini nga ang sayantipiko magatan-aw sa isa ka butang nga may tuman nga katahum, tuman ka komplikado, bisan pa pareho nga matahum kag komplikado, apang nagakabig sila nga naggwa ini paage sa tyansa, nga wala sang palaabuton ukon katuyuan nga yara sa likod sini.

Sa pagkamatuud, amo ini permi ang ginaangkon sang siensia.  Ang kabuhi sa duta, bisan pa sa iya bug-os nga katahum kag kakomplikado—gikan sa mga alibangbang pakadto sa tawo—ginapahayag bilang resulta lamang sang mga kemikal nga naporma paage sa tyansa kag nahimo nga kabuhi mga binilyon na katuig ang nagligad, nga paage sa ginatawag nila nga random mutation kag natural selection, nahimo na nga amo ini ang tanan nga nagakabuhi, nagagiho kag nagaginhawa subong.

Ang siensia, nga napundar subong, nagapakigbais nga ang ediya bahin sa isa ka Gamhanan nga Manunuga isa ka “indi sayantipiko,” tungud nga indi ini sarang mausisa paage sa siensia, gane isa ini ka pagpati nga indi nila mapakig-angutan.  Ang ini nga paghangup wala ginatudlo sang siensia (sa pagkamatuud, ang siensia daw nagatudlo sang baliskad: ang tanan nga katahum kag katingalahan sa kalibutan, sa pagkamatuud nagapatuhoy sa isa ka Manunuga), kundi sa baylo, ginapahayag nila ang tinindugan sang mga sayantipiko mismo.

Apang, ang problema amo nga ang Kasulatan nagatudlo nga ang Dios wala lamang nagtuga sang tanan nga butang kundi ginasakdagan man Niya ang tanan nga butang.  Nagakahulugan ini nga ang bisan ano nga matuud nga kristohanon nga edukasyon sa siensia dapat mangin lain ang paghangup sang sa ginatudlo sang siensia.  Sa indi malikawan, matabo gid ang pagsumpakiay, elabi na kun bahin sa ginhalinan sang tanan.