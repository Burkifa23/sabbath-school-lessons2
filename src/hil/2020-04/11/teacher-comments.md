---
title:  Ang mga guro ay nagsabi
date:   11/12/2020
---

### Bahin I:  Kabilogan nga Paglantaw

Ang pagtrabaho isa sa tatlo ka dalagku nga hilimoon antes pa ang pagpakasala nga nagpadayun tubtub sa aton sitwasyon pagkatapos sang pagpakasala (Gen. 2:15), ang duwa pa nga iban amo ang pagbantay sa Inugpahuway (Gen. 2:2, 3) kag pag-asawahay (Gen. 2:21-24).  Gane ang pagtrabaho, ukon ang pag-angkon sang buluhaton, nagikan gid sa isa ka walay sala nga paraiso.  Ang ining tatlo ka mga hilimoon, kun mahimo sa idalum sang pagtuytuy sang Dios, isa ka gamay nga pag-eksperiensia sang dumaan nga Eden ukon palaabuton nga Eden, sa bisan diin man sini nga deriksyon nga ginadala ang tawo sa iya pagpamalandung.  Kaangay sang tagsa ka butang sa sini nga kalibutan, ang pagtrabaho may yara man sang iya sini masinalaypon nga bahin nga sarang man naton mahibal-an.  Ang maayong balita amo nga ang Dios yara sa pagpasag-uli kag nahanda sing bug-os agud himoon ang aton ginahimo subong nga mangin isa ka plataporma para sa kristohanon nga pagtubo kag pagpanaksi.

Magagamit kita sang kalabanan sa aton kabuhi bilang hamtong para sa pagtrabaho.  Gane, kun indi naton maupod ang aton pagpakigsaad sa Dios sa aton hilikuton, mangin indi nagakaego nga tion sa aton kabuhi ang aton magamit nga wala naghingalit sa pagkabuhi nga nagasentro sa Dios.  Sarang kita makapasalamat nga ang laygay nga “maglakat sa Espiritu” sarang maliso pakadto sa isa ka saad nga nagasiling, kun nagalakat man kita sa opisina, sa duug nga ginaobrahan, ukon sa uma, si Cristo sarang mangin yara sa aton tagiposoon kag sa aton kiliran sa bug-os nga tion (tan-awa ang Galacia 5:25).  

Dugang pagid nga pagpadasig ang paghibalo nga ang bisan ano nga trabaho nga aton ginahimo, indi lamang ang relihiyoso nga buluhaton, sarang matuytuyan sang Espiritu.  Ang Dios nagpamolong kay Moises nga pun-an niya si Bezalel sang “Espiritu sang Dios” agud makaporma sia sang metal, kahoy, bato, kag tela sa paghimo sang tabernakulo (Exodo 35:31-35).  Kun sarang mapakamaayo sang Dios ang buluhaton ni Bazalel paage sa Espiritu, sarang man Niya mapakamaayo ang aton ginahimo.  

### Bahin II:  Komentaryo

**Kasulatan**

Mahapos makapaminsar sang ediya sa aton hunahuna nga daw biblikanhon apang indi gale.  Ang dumaan kag palaabuton nga paraiso nagaserbe nga ehemplo.  Kun kita ang pahanugutan nga magdesinyo sang Eden ukon sang bag-ong duta, ang una naton nga mapaminsaran amo ang paghimo sini bilang isa ka duug nga makalilipay kag matawhay.  Para sa iban, ang isa ka duug nga tayuyun ang pagsimba Dios amo lamang ang paraiso.  Madamo ang posible nga indi maglakip sang “pagtrabaho” sa una ukon sa ulihi nga puluy-an para sa kaanakan sang Dios.  Apang amo ini:

“Ang Ginoong Dios nagkuha sang tawo kag nagbutang sa iya sa katamnan sang Eden sa pagpanguma kag pagbantay sini” (Gen .2:15).  Si Isaias naglaragway sang bag-ong langit kag bag-ong duta bilang isa ka duug nga kun sa diin ang aton abilidad sa pagpanguma mangin kinahanglanon liwat, “magatanum sila sing mga ulubasan kag magakaon sang bunga nila” (Isa. 65:21).  Ang “Pagtrabaho” sa subong nga panahon masami nga nagaserbe bilang isa ka nagatublag kag nagabalabag sa aton ginahandum nga pagpakigrelasyon, lakip na ang aton relasyon sa Dios.  Paano niyan ang “pagtrabaho” mangin kabahin sang pinakamaayo.  

Sa pagpasimple sini, ang “pagtrabaho” bala nagasablag gikan sa pagsimba ukon pagpakig-upod sa Dios?  Ang ina nga pamangkot pareho sa pagpamangkot nga nagasiling, “kun ang Dios lang gid ang kinahanglan ni Adan, ngaa gintuga pa Niya si Eva? Kulang pa bala ang Dios?” Makita nga ang aton Dios nga Manunuga nakahibalo gid kun ano ang pinakamaayo para sa Iya kaugalingon nga tinuga.  Ang Dios naghatag sa aton una nga mga ginikanan sang pipila ka mga butang nga nagakinahanglan sang ila pagtamud kag tinion—ang mga kasapatan, ang makita nga katahum sa palibut, ang responsibilidad sa “pagtugub sang duta” (Gen. 1:28), “pagdumala” sa mga tinuga (Gen. 1:28), kag ang “pagpanugma” kag “pagbantay” sang Hardin sa Eden (Gen. 2:15).  Ang ining balaan nga pagpangabudlay gintuyo sang Dios, kag maathag nga indi Niya ini ehatag sa aton kun makapapilegro ini sa aton pagkamalapit sa Iya kag sa isa kag isa.  Sarang kita makaangkon sang “pagpakig-upod” sa Dios bisan pa nagahimo kita sang iban pa nga mga hilimoon, sa kaangay man nga nagakalipay kita sa tinion upod sa aton hinigugma sa paghimo sang mga hilikuton nga nagaupdanay sing tingub.

Sa subong nga panahon ang duug nga “ginapangabudlayan” maathag nga indi na kaangay sa duug sang una nga isa ka walay kasaypanan kag orihinal nga paraiso nga natuga sang Dios.  Apang wala ina nagakahulugan nga ang pagbatyag sang “paghiliupod” indi na mangin isa ka matuud nga lalambuton para sa aton eksperiensia.  Mahimo nga ang simple nga testimonya nga namitlang sa kasulatan nga nagsiling “paglakat upod sa Dios” (tan-awa ang Gen. 5:22, Gen. 6:9, Gen. 48:15) naglaragway sa mapinadayunon nga pagpakig-upod nga sarang naton maangkon upod sa aton Ginoo, bisan pa sa aton pagtrabaho.

**Kasulatan**

Hunahunaon naton ang nahaungud sa sini nga bersikulo:  “Kag gintawag ni Moises si Bezalel kag si Oholiab kag ang tagsa ka tawo nga sampaton nga sa ila tagiposoon ginbutangan sang Ginoo sing kaalam, ang tagsatagsa nga ang iya tagiposoon nagtandug sa iya sa pagkadto sa buluhaton sa paghimo sini” (Exodo 36:2).  Talupangda ang dugang nga polong nga nabutang sa katapusan nga tinaga sa sini nga bersikulo: nagtandug, nagpalapit/nag-atubang, sa paghimo.  Magatalupangud kita una sa sining Hebreo nga tinaga sang nagtandug sa tagiposoon (nasa’ + lev) kag tuguti ini sa pagpahibalo sa aton bahin sa kinaiya sang buluhaton nga ila nahimo.  Ang polong nga “nagtandug” isa ka naandan nga polong nga naggwa sang 650 ka beses sa Daan nga Katipan kag nagakahulugan sa pagtib-ong ukon pagdala.  Apang kun sugpunan ini sang “tagiposoon” mangin isa ini ka pagpahayag nga makahulugan nga nagalaragway sang ayhan isa ka maayo nga butang ukon isa ka malain nga butang.  Ang bahin sa “maayo nga butang” nga mga bersikulo amo ang masunod (ang “malain nga butang” yara sa katapusan sang diskusyun):

“Kag nag-abut sila, ang tagsatagsa nga ang iya tagiposoon nagtandug sa iya, kag ang tagsatagsa nga may kbubut-on sa iya espiritu, kag nagdala sang dolot sa Ginoo nga sa buluhaton sang layanglayang nga tiliponan” (Exodo 35:21).

“Kag ang tanan nga babayi nga sampaton nagbolong sa ila mga kamut, kag nagdala sang ginbolong nila, sang purpura, sang escarlata, kag sang lino nga m anipis; ang tanan nga babayi nga natandug sang ila tagiposoon sa kaalam nagbolong sang bulbul sang mga kanding” (Exodo 35:25, 26).

Dugang ini sa mga texto bahin kay Bezalel, kag ina tanan mga positibo nga texto nga “nagatandug sang tagiposoon” sa Dann nga Katipan.  Ang iba nga bersyon sang Bibleya naghugpong sang “nagtandug” sa konsepto sang “pagbuluntaryo, kinabubut-on, natandug” (NET, ESV).  Talupangda nga ang ini nga mga bersikulo may yara sang pagkapareho: tanan sila may kaangtanan sa sanctuario, ginalakipan sila tanan sang kaalam kag ikasarang, kag ginalakipan sila tanan sang kinabubut-on nga wala sang pagpamilit.  Ang ini nga bahin nagatudlo sa aton sa sining sang pagpadaku sang aton kalipay sa kun ano nga buluhaton ang aton ginahimo.  Una, ang pag-angkon sang ikasarang kag pag-uswag sa kun ano ang aton propesyon nangin isa ka personal nga pagpakamaayo para sa aton samtang nagatubo ang aton ikasarang kag “kaalam”.  Ikaduha, ang paghimo sang aton buluhaton para mapahamuut ang Ginoo, kaangay sang mga babayi nga naghimo sang hilo gikan sa bulbul sang kanding para sa tabernakulo sang Dios, pagbag-o sang aton paminsaron gikan sa pagkalapyo sa mga kabudlayan sang aton mga trabaho kag sa baylo sina magdumdum nga ang trabaho nga aton ginahimo (kag kun paano naton himoon ini) amo ang aton dolot sa Ginoo.  “Bisan ano ang inyo himoon, himoa ninyo sing tinagiposoon, subong nga sa Ginoo kag indi nga sa mga tawo” (Col. 3:23).  Ikatatlo, sa kapawa sang una nga duwa ka bahin, ang aton trabaho indi dapat mangin kaangay sang siod nga ginatinguhaan naton nga palayoan, kundi isa ka butang nga sarang naton mahimo gikan sa tagiposoon—natandug nga tagiposoon.  Gane, kun mag-obra kita, (1) dapat kita magtrabaho para sa kahimayaan kag dungug sang Ginoo, (2) dapat naton gamiton ang ikasarang nga iya nahatag sa aton, kag (3) dapat naton himoon ang aton tanan nga buluhaton nga may mainalwanon nga espiritu kag mabinatyagon nga tagiposoon.

Magatalupangud kita liwat sa katapusan nga bahin sang aton sadsaran nga texto, “ang tagsatagsa nga ang iya tagiposoon nagtandug sa iya sa pagkadto sa buluhaton sa paghimo sini.”  Ang isa pa ka polong nga takus talupangdon amo ang polong nga “sa pagkadto.”  Ang ini nga polong sa orihinal qarav nagakahulugan sa pagpalapit kag nagamit sa bahin sang pagpalapit sa halaran para magdolot sang halad (Lev. 9:8).  Nagkapareho man ang ginhalinan sang sini nga polong sa paghalad, halimbawa, isa ka cordero nga halad (Lev. 3:7).  Apang ano ang ginhalad ni Bezalel kag sang mga babayi?  Naghalad sila sang ila pagtrabaho, ila panahon, kag ila ikasarang.  Nagakahulugan nga sila mismo sa ila kaugalingon amo ang halad.  Wala bala ini nagapahayag sang Roma 12:1? “Busa ginapakilooy ko sa inyo, mga kauturan, bangud sang mga kalooy sang Dios, sa pagdolot sang inyo mga lawas subong nga halad nga buhi, balaan kag kalahamut-an sa Dios, nga amo ang inyo espirituhanon nga pagsimba” (Roma 12:1).  Ang imahin makita nga nagaangut sa aton ginabuhat, kaugalingon, kag aton pagsimba sing tingob sa isa ka masangkad nga paghiusa.

Natabuan nga sa ginatawag nga Septuagint (ang Griego nga pagbadbad sang Daan nga Katipan) ang Hebreo nga polong qarav (pagpalapit) nabadbad nga prosporeuomai.  Sing makagalanyat, ang ini nga polong naggwa sing isa ka beses sa Bag-ong Katipan, kag ginalakipan ini sang duwa ka lalaki nga nagpalapit kay Jesus (Marcos 10:35).  Ang makasusubo, wala sila nagpalapit sa pagsimba ukon sa pagserbisyo kundi sa pagserbisyo sa kaugalingon.  Ining duwa amo si Santiago kag Juan, kag ginpalapitan nila si Jesus agud magpangabay para sa posible nga pinakamataas nga posisyon para sa ila (Marcos 10:37).  Gane, bangud sa sini nga bersikulo makahimo kita sang konklusyon sa pagtolok sa “malain” nga pagamit sang “pagtandug sa tagiposoon.”  Dumduma, literal ini nga nagakahulugan sang “pagbayaw sa tagiposoon,” kag kaangay sa masiling sang isa ka tawo, ang tagiposoon nga nabayaw sarang mangin matinaastaason kag maiyaiyahon nga tagiposoon (2 Hari 14:10).  Si Santiago kag Juan nagpalapit sa Dios indi para sa pagsimba kundi para simbahon, indi para mag-alagad kundi para alagaron.  Sa sini nga hitabo, si Santiago kag Juan kabaliskaran sang mga babayi nga nagatahi sang bulbul sang kanding para sa tabernakulo.

### Bahin III:  Pag-aplikar sa Kabuhi

**Pamalandunge kag Diskusyune**:

1.	Paano ayhan kun kwaon naton ang polong nga pagtrabaho gikan sa aton bukabolaryo kag sa baylo buslan ini sang mga polong nga pag-alagad para sa Dios sa tagsa ka tion nga mag-estorya kita nahanungud sa aton mga obra? Paano magbag-o ang aton pagtamud?
2.	Ang pag-angkon sang labing maayo (kaalam/ikasarang), mainalwanon nga pag-alagad, kag pagpabilin sa Dios sa aton atubangan samtang nagahimo sang matag-adlaw naton nga gina-obra isa ka halangdon nga buluhaton.  Ano ang aton sarang mahimo agud mapakita sa realidad ang ini nga panghunahuna nga kun sa diin ang pagtrabaho mangin isa ka mainuswagon nga eksperiensia?
3.	Nakaage kana bala nga nalipay ka sa isa buluhaton nga gintan-aw ini sang iban bilang kaangay sang isa ka trabaho apang para sa imo isa yadto ka matawhay nga kalipayan?  Paano ina mangin posible?
4.	Paano ang Adventista nga edukasyon makapadasig sang isa ka mas biblikanhon nga pana-awan sang bokasyon nga baliskad sang sa kalibutanon nga panan-awan sa isa ka trabaho nga ginabuyok lamang bangud sang pinansyal nga rason? 
5.	Nagahandum kapa bala sa bag-ong langit kag bag-ong duta sa imo paghibalo nga ang “buluhaton” mangin isa ka bahin sang aton walay katubtuban nga kabuhi? Ngaa, ukon ngaa indi?
6.	Paano ang paghibalo nga ang “buluhaton” mangin kabahin sang aton palaabuton para sa malawig nga tinion makadugang sang importansia sa kamatuuran nga ang Inugpahuway mangin isa man ka permanente nga eksperiensia sa aton walay katubtuban nga kabuhi (Isa. 66:23)?  