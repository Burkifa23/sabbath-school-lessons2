---
title:  Ang Pagtrabaho kag Pagkalabaw
date:  08/12/2020
---

`Basaha ang Exodo 25:10—30:38.  Ano ka pat-ud ang Dios sang ginhambalan Niya si Moises nga tukuron ang isa ka tabernakulo para sa pagsimba?  Ano ang ginasugid sini sa aton nahanungud sa karakter sang Dios?`

Sang naghambal ang Dios kay Moises nga magtukod sang isa ka layanglayang “para sa Iya,” pwede makasiling si Moises nga, “wala problema Ginoo a! nagatukod man ko permi sang mga layanglayang halin sang nagpalagyo ko sa Egipto mga 40 katuig ang nagligad…. Tagae lang ko sang panahon!” Para sa bisan sin-o nga tawo nga nagakabuhi sa kultura sang Midianhon sa sina nga panahon, ang pagpatindug sang layanglayang isa lang ka mahapos nga bagay.  Pwede niya mahimo ini nga may tabon pa ang mata, gamit lamang ang reflex sang kamut kag ang iya paminsaron.  Ang posible nga wala ginpaabot ni Moises amo ang tama ka detalyado nga sulundan (nga tane tuman lang kasimple nga estruktura kun wala ini) gindugangan pagid sang isa ka malaba nga “listahan kun paano ini himoon” bahin sa tagsa ka kagamitan sa sulud, kag ang para man sa panapton sang sacerdote—lapitlapit 150 kag punto por punto nga mga sulundan.  Sa pag-obra sang isa ka simple nga lamesa, kinahanglan sundon ni Moises ang pito ka pamaage sa paghimo sini (Exodo 25:23-30).

Ang pagtamud sa detalye nga ginpahayag sang Dios sa pagtukod sang Iya layanglayang (kag bahin man sa mga pagtuyuty sa ulihi para sa mga pagsolondan sa paghalad) nagapakita sang isa ka espiritu nga nagalabaw, isa ka handum nga makahimo sang isa ka ginatawag nga obra-maestra.  Ang mga materyales may maatas nga kalidad, ang desinyo walay kasaypanan, ang pag-obra dapat mangin tama katahum—ang mensahe tama kaathag: “ Sa Dios, ang palagpat nga obra wala ginabaton!”

Apang, bisan pa nga ang lalambuton tuman kataas kun tan-awon, ang Dios mismo nagsakdag indi lamang sang pagpadasig sa ila kundi sang ila man kinahanglanon agud mahimo ini.  Mabasa naton sa Exodo 31:1-6, 35:30—36:1 nga ang Dios mismo ang naghatag sa katawhan sang kinahanglanon nga ikasarang.  Ang ini nga kalalakin-an “napun-an sang Espiritu,” nga naghatag sa ila sang ikasarang kag ihibalo sa tana nga sahe sang pagpamanday, agud nga ang pagtukod sang tabernakuo kag sang iya sini mga kagamitan mahimo suno sa “nasugo sang Dios” (Exodo 36:1).  Dugang pa, ang pareho man nga duwa ka pinuno sa pagdesinyo nasangkapan sang “ikasarang sa pagtudlo” (Exodo 35:34) agud ang ila ihibalo kag ikasarang tayuyun nga magapabilin sa kumyunidad sang Israel.  Bisan pa nga ang ining duwa ka tawo nasambit sa estorya bilang mga pinuno nga napili sang Dios, ang iban nga katawhan nakabaton man sang pareho nga mga hiyas kag nagpakig-upod sa pag-obra (Exodo 36:2).

Gane, ang pagkahulog naton sa pagpakasala indi mangin isa ka nagakaego nga rason para indi mahimo sing maayo ang bisan ano nga buluhaton.  Ang Dios nagapaabot sa aton nga maghimo permi sang aton pinakamaayo, agud nga ang aton mga talento, ikasarang, panahon, kag edukasyon magamit sing maayo para sa daku nga katuyuan.