---
title:  Ang Pagtrabaho kag Pagkatulugyanan
date:  10/12/2020
---

“Ang bisan ano nga makita nga himoon sang imo kamut, himoa ini sa imo gahum” (Manugwali 9:10).  Ang pinakaalam sa mga tawo nagamit sang sini nga mga polong sang paglaygay bahin sa pagkatulugyanan sa tagsa ka aspeto sang kabuhi.

Sang ginpamangkot nga magkomento bahin sa kristohanon nga pagkatulugyanan, madamo ang nagasentro sang ila panghunahuna sa pinansyal nga responsibilidad sang kristohanon.  Bisan pa nga ang kwarta isa ka importante nga aspeto sang pagkatulugyanan, ang pagpatuhoy lamang sini sa kwarta tama ka hapaw.  Sa organisado nga pagtoon, ang pagkatulugyanan nagapatuhoy sa responsibilidad sa pagdumala agud mapauswag kag magamit sing nagakaego ang kun ano nga yara sa aton.

Sa iglesia, ano nga mga butang ang nahatag sa aton sang Dios?  Si Pedro maathag nga nagpahayag nga ang tagsa ka persona may mga hiyas nga napaambit sang Manunuga; kag ginpatuhuyan niya ang mga nakaambit nga mga kristohanon bilang isa ka “balaan nga pagkasacedote” (1 Pedro 2:5) nga mga responsibilidad sa Dios para sa ila pagkatulugyanan sang tanan nga mga hiyas sang Dios kaangay sang: kwarta, tion, enerhiya, talento, kag iban pa.

`Basaha ang Manugwali 9:10 kag 1 Corinto 10:31.  Ano ang mensahe para sa aton nga yara sa sini nga mga bersikulo nahanungud kun paano kita maghimo sang buluhaton kag paano naton matudloan ang katawhan sa paghimo sang buluhaton?`

Ang isa ka naandan nga peligro sang kabuhi subong amo ang posibilidad sa pagbahinbahin sang nagkalainlain nga mga aspeto sang pagkabuhi.  May isa lamang ka paghimo sang buluhaton sa kabuhi, isa ka pagkabuhi sa pamilya, isa ka espirituhanon nga pagkabuhi, kag isa man ka kabuhi sa pagpatawhay.  Ang posibilidad sa pagbahinbahin sang sini nga mga aspeto sang kabuhi agud gamay lamang ukon wala sang mag-agaw sa panahon sang isa kag isa sa ila mahandum sa pipila ka mga sitwasyon.  Para sa ehemplo, indi maayo nga dal-on pa ang trabaho sang isa ka tawo sa balay agud makaupang ini sa mga responsibilidad sa pamilya.  Indi man dapat ang pagpatawhay makapanubo sang aton panahon para sa Dios.

Apang, ang ina nga limitasyon indi dapat maaplikar sa katungdanan nga mahimo sa aton espirituhanon nga kabuhi.  Ang buluhaton sang kristohanon nagatubo gikan sa pagpakighalobilo kag pagpangabudlay upod sa Dios.  Ang buluhaton isa ka paage nga kun sa diin mapakita naton ang presensia sang Dios.  Ang pagbahinbahin sang aton relihiyoso nga kabuhi, ang paglimit sa Dios sa isa ka adlaw, isa ka oras, ukon bisan pa sa isa ka bahin sang pagkabuhi, isa ka pagsikway sa presensia sang Dios sa iban pa nga mga aspeto sang kabuhi.

`Duwa ka pamangkot:  Una, pamangkota ang imo kaugalingon kun sa pagkamatuud nagahimo ka sa pagbahinbahin sang imo espiritwal nga kabuhi.  Ikaduha, kun nahimo mo ini, paano nimo maton-an nga pahanugutan ang espiritwalidad nga pagdumala sa tanan mo nga ginahimo?`