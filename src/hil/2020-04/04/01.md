---
title:  'Ang mga Mata sang Ginoo: Ang Bug-os nga Panan-aw sang Biblia'
date:  17/10/2020
---

### Basaha para sa Pagtuon sini nga Semana
Hulubaton 15:3; Job 12:7–10; Efeso 6:12; Bugna 20:5, 6; Juan 1:1–14; Marcos 12:29–31.

> <p>Salauluhon nga Teksto</p>
> “Ang mga mata sang Ginoo yara sa tagsa ka duug, nga nagabantay sang malaut kag maayo.” (Hulubaton 15:3).

Ang taga Poland nga manugbalaybay nga si Czeslaw Milosz nagsulat sang isa ka binalaybay, nga nagsugod sang iya pagsulat nahanungod sa imahinasyon nga mga sapat: nagahambal nga mga rabit, nagahambal nga mga skweril, kag iban pa. Sila “may ara madamo nga kaparihas sa tuod nga mga sapat,” sia nagsulat, “kaangay sang aton mga hunahuna sa kalibutan nga may ara man sa tuod nga kalibutan.” Niyan sa pagtapos sang binalaybay, sia nagsulat: “Hunahunaa ini kag magkurog.”

Ang “pagkurog” mangin isa ka maparas nga pulong, apang matuod ini nga sa pagkamatuod, madamo sang mga ginahunahuna sang tawo nahanungod sa kalibutan mahimo nga sayop sing bug-os. Halimbawa, sa subra 2,000 ka mga tuig madamo nga mga pinakamaalam sa kalibutan kag labing-edukado nga mga tawo naghunahuna nga ang kalibutan napahamtang nga wala nagagiho sa tunga sang uniberso. Karon, madamo sang pinakamaalam kag labing-edukado nga mga tawo nagahunahuna nga ang mga tawo nagtuhaw gikan sa original nga isa ka sipli nga porma sang kabuhi.

Subong mga tawo nga mga tinuga, wala naton ginatulok ang kalibutan gikan sa walay ginadampigan nga posisyon. Aton ini ginatan-aw, lamang kag perme, pinaagi sa salaam nga nakaapekto kon paano kita magpatpat kag maghangop sang kalibutan sa palibot naton. Ang salaan ginatawag nga isa ka kabug-osan nga panan-aw (worldview), kag ini labi ka importante nga igatudlo sa mga pamatan-on, kag bisan pa sa mga mas edaran na nga mga miembro sa iglesia, ang kabug-osan nga panan-aw sang Biblia

_*Tun-i ini nga leksyon sang semana sa pag-aman para sa Sabado, Octobre 24_