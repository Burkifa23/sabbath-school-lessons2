---
title:  Ang Kasugoan sang Dios
date:  22/10/2020
---

Sang naglabay nga mga tuig, sa Pransia, ang pungsod nagabais sa palamangkutanon sang pamatbat nga kamatayon: kinahanglan bala ini dulaon? Ang mga nagaduso sa pagdula sini nagtawag sa bantog nga manunulat kag pilosoper nga ginangalanan Michel Foucault kag nagpangabay sa iya sa pagsulat sang editoryal para sa ila. Ang iya ginhimo, sa baylo, iya ginduso ang indi pagdulaon ang silot nga kamatayon, apang para sa pagdula sang bug-os nga sistema sang pagbilango kag tugotan nga ang tanan nga mga binilango hilwayon.

Ngaa? Tungod para kay Michel Foucault ang tanan nga sistema sang moralidad mga tawhanon lamang nga mga hinimoan, ang mga tawhanon nga mga idiya ginbutang lamang sang mga tawo nga yara sa gahum agud sa pagkontrolar sang mga tawo. Gani, ining mga pagsulondan moral wala sing matuod nga pagkalehitimo.

Kon daw ano man kasubra ang iya tinindugan, ang aton nakita diri isa ka makatarunganon nga resulta sang indi na bag-o nga problema. Si Moses nag-atubang sini sa dumaan nga Israel linibo ka mga tuig na ang naglabay. “‘Dili ninyo paghimoon sono sa tanan nga butang nga ginahimo naton diri sini nga adlaw, ang tagsa ka tawo bisan ano nga matarung sa iya kaugalingon nga mga mata’” (Deut. 12:8; Tan-awa ang Hukom. 17:6, Hulubaton. 12:15).

Apang, kon indi naton paghimoon ang insakto bisan sa aton lamang kaugalingon nga mga mata-buot silingon, kita sa aton kaugalingon indi matarung, balaan, kag may igo nga pagpat-od sa pagkilala kon ano ang insakto nga moral-niyan paano naton mahibaloan kon ano ang aton himoon? Ang sabat, sa pagkamatuod, ang Dios nga nagtuga sa aton naghatag sa aton sang kasugoan moral para igakabuhi. Seguro ang aton mga mata indi makakita sang insakto, apang mahimo ini sang Dios sa tanan nga ti-on.

`Ano ang ginatudlo sa aton sini nga mga teksto nahanungod sa moral nga pagginawi? Deut. 6:5, Marcos 12:29–31, Bug. 14:12.`

Kon aton himoon ang pagpanubos nga mangin sentro sang aton Cristohanon nga panan-aw, niyan (sono sa aton nakita sang naglabay nga semana) ang kasugoan sang Dios, ang Napulo ka sugo, mangin sentro man. Tapos sang tanan, sa ano kita gintubos kon indi sa sala, nga amo ang paglapas sang kasugoan (Roma 3:20)? Ang maayong balita sa pagkamatuod mangin wala sing kahulogan kon layo sa kasugoan sang Dios, nga among isa ka rason nga aton nahibaloan nga ang kasugoan sa gihapon nagapabilin para sa aton, bisan wala ini sing ikasarang sa pagluwas sa aton. (Amo ining rason nga kinahanglan naton ang maayong balita.)

Gani, ang tanan nga edukasyon sang Iglesia Adventista del Septimo Dia kinhanglan magtudlo sing labi sang ginatawag ni Ellen G. White “ang pagkamapinadayonon sang kasugoan” (The Great Controversy, p. 63), nga nagalakip sang Inugpahuway. Kon ang edukasyon indi nagabulig sa aton sa pagpasag-uli sang dagway sang Dios sa aton bisan pa kon mahimo sa sini nga kabuhi, niyan bisan sa pinakauna nga halintang ang kasugoan sang Dios kinahanglan bayawon, sa kapawa sang ehemplo ni Cristo, subong pagsulondan moral nga nagapakita sa aton kon ano gid sa pagkamatuod ang matarung sa mata sang Dios.