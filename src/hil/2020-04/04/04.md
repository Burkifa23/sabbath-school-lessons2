---
title:  Ang Biblikal nga Panan-aw
date:  20/10/2020
---

Subong sang ginhambal sa introduksion, wala sa aton sang nagatan-aw sa kalibutan nga wala sing dinampigan sang tinindugan. Halimbawa, ang wala nagapati nga may dios nagatolok sang balangaw sa kahawaan kag wala sang nakita kundi ang natural nga panghitabo. Wala ini sing kahulongan magluwas kon ano ang nadesisyonan nga ihatag sang tawo sa sini. Sa pihak nga bahin, ang iban nagatan-aw sini gikan sa biblikanhon nga panan-aw kag nagatan-aw nga indi lang ini isa ka natural nga panghitabo, ang tubig kag ang kapawa nag-upod, kundi isa ka liwat nga pagpamatuod sang saad sang Dios nga indi na Niya paglaglagon ang kalibutan pinaagi sa tubig (Gen. 9:13–16). “Daw ano ka daku ang pagpaubos sang Dios kag ang Iya kalooy para sa Iya masinalaypon nga mga tinuga sa pagbutang sang matahum nga balangaw sa mga panganud subong handumanan sang Iya katipan sa mga tawo.... Isa yadto ka katuyoan sang Dios para mga kaanakan sa masunod nga mga kaliwatan sa pagpamangkot sang kahulogan sang arko nga nagadupa sa kalangitan, ang ila mga ginikanan magsulit sang estorya sang Anaw, kag magasugid sa ila nga ang Labing Mataas nagbawod sang arko kag nagbutang sini sa mga panganud subong kasigurohan nga ang mga tubig indi liwat maglapaw sa kalibutan.”—Ellen G. White, Patriarchs and Prophets, p. 106.

Para sa mga Adventista del Septmo Dia, ang Biblia nagapabilin subong tulun-an nga sadsaran sang aton pagtoo. Ini nagatudlo sang kabug-osan nga panan-aw, ang “salaan,” sa diin kita magatan-aw kag magaintiendi sang kalibutan, nga mahimong isa ka makaluluya kag koplicado nga duug. Ang Biblia nagtuga sang talan-awan para aton mas mahangpan ang reyalidad nga nakita naton ang aton kaugalingon sa sini, diin kita kabahin, kag sing masami ini nagumon kag nagapalibog sa aton.

`Ano nga mga kamatuoran ang makita sa masonod nga mga teksto nga mas makabulig sa aton sa paghangop sang realidad diin kita nagaluntad? Efe. 6:12; Marcos 13:7; Rom. 5:8; Rom. 8:28; Manugwali 9:5; Bug. 20:5, 6.`

Subong mga Adventista del Septmo Dia, kinahanglan kita magpabilin nga malig-on sa mga pagtulon-an sang Biblia, kay amo ini ang napahayag nga kamatuoran sang Dios sa mga tawo, nagasaysay sa aton sang madamo nga mga butang parti sa kalibutan nga kon wala ang Biblia indi naton ini mahangpan. Gani, ang tanan nga Cristohanon nga edukasyon kinahanglan nakagamot kag napasad sa pulong sang Dios, kag ang bisan ano nga pagtulon-an nga batok sini kinahanglan isalikway.

`Ano ang iban nga mga pagtulon-an sang Biblia nga batok sa iban nga mga pagpati nga ginahuptan sang katawhan? Ano ang ginatudlo sining kalainan nahanungod sa kon daw ano ka importante ang pagpabilin nga matutum sa Pulong sang Dios?`