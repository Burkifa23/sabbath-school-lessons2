---
title:  Ηη Υυπολοιπη Ιιστορια
date:  10/02/2021
---

Ησαΐας 37:21-28

Σύμφωνα με τον Σενναχειρείμ, όπως αναφέρεται και στα χρονικά του, κατέκτησε σαράντα έξι οχυρωμένες πόλεις, πολιόρκησε την Ιερουσαλήμ και έκανε τον Εζεκία τον Ιουδαίο, «φυλακισμένο στην Ιερουσαλήμ, τη βασιλική του κατοικία, σαν πουλί στο κλουβί.» Παρά την έντονη προτίμηση του για την προπαγάνδα, ως προέκταση του μνημειώδους εγωισμού του, ούτε σε κάποιο κείμενο, αλλά ούτε και σε καμία εικόνα, δεν ισχυρίζεται ότι έχει κατακτήσει την Ιερουσαλήμ. Από μία άποψη, αυτή η παράλειψη είναι εκπληκτική, δεδομένης της αμείλικτης δύναμης του Σενναχειρείμ και του γεγονότος ότι ο Εζεκίας είχε πρωτοστατήσει σε μία επανάσταση εναντίον του. Οι επαναστάτες κατά της Ασσυρίας είχαν μπροστά τους σύντομη ζωή και φοβερό θάνατο.

Οι μελετητές παραδέχονται πως, ακόμη και αν δεν είχαμε το κείμενο της Αγίας Γραφής, πάλι θα αναγκαζόμασταν να δεχτούμε πως πρέπει να είχε γίνει κάποιο θαύμα. Το γεγονός ότι ο Σενναχειρείμ επένδυσε τους τοίχους του παλατιού του με ανάγλυφες, χαραγμένες εικόνες που απεικονίζουν παραστατικότατα την επιτυχημένη του πολιορκία στη Λαχείς, φαίνεται να οφείλεται στην ανάγκη του για κάποιο μηχανισμό που θα έσωζε τη φήμη του. Αν δεν ήταν η χάρη του Θεού, τα ανάγλυφα αυτά θα έδειχναν την Ιερουσαλήμ! Ο Σενναχειρείμ δεν είπε την υπόλοιπη ιστορία, αλλά την αναφέρει η Αγία Γραφή.

`Ποια είναι η υπόλοιπη ιστορία; Ησ. 37:21-37.`

Ως απάντηση στην προσευχή πλήρους πίστης του Εζεκία, ο Θεός του έστειλε ένα μήνυμα πλήρους βεβαίωσης για τον Ιούδα, γεμάτο οργή κατά του περήφανου Ασσύριου βασιλιά που είχε τολμήσει να προκαλέσει τον θεϊκό Βασιλέα των βασιλέων, Ησ. 37:32. Στη συνέχεια, ο Θεός εκπλήρωσε άμεσα την υπόσχεση Του να υπερασπίσει την Ιερουσαλήμ, Β’Βασ. 19:35-37, Β’Χρον. 32:21,22, Ησ. 37:36-38.

Μία μεγάλη κρίση χρειάζεται ένα μεγάλο θαύμα και πράγματι, έτσι έγινε! Οι νεκροί ήταν πολλοί: 185.000. Έτσι, ο Σενναχειρείμ δεν μπορούσε να κάνει τίποτα άλλο, παρά να γυρίσει πίσω, όπου βρήκε το θάνατο (συγκρίνετε την προφητεία του Ησαΐα στο 37:7 με το εδ.38).

«Ο Θεός των Εβραίων είχε υπερισχύσει επάνω από τον υπερόπτη Ασσύριο. Η τιμή του Κυρίου είχε αποκατασταθεί στα μάτια των γειτονικών εθνών. Στην Ιερουσαλήμ η καρδιά του λαού είχε γεμίσει από ιερή χαρά.» Ε. Χουάιτ, Π.Β. σ. 248,249.

Αν ο Σενναχειρείμ είχε κατακτήσει την Ιερουσαλήμ, θα είχε διασκορπίσει το λαό κατά τέτοιο τρόπο, ώστε ο Ιούδας θα είχε χάσει την ταυτότητα του, όπως συνέβη στο Βόρειο Ισραήλ. Από μία άποψη, λοιπόν, δεν θα υπήρχε Ιουδαϊκός λαός από τον οποίον θα γεννιόταν ο Μεσσίας. Η ιστορία τους θα είχε τελειώσει εκεί. Ο Θεός, όμως, κράτησε την ελπίδα ζωντανή.

`ΣΚΕΨΗ: Τι θα λέγατε σε κάποιον ο οποίος, μη πιστεύοντας ακόμη στην Αγία Γραφή ή το Θεό της Αγίας Γραφής, ρωτά το εξής: ήταν δίκαιο αυτοί οι Ασσύριοι στρατιώτες, που απλά έτυχε να γεννηθούν εκεί, να πεθάνουν έτσι μαζικά; Πώς κατανοείτε, εσείς προσωπικά, τις πράξεις του Κυρίου εδώ;`