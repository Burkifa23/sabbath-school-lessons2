---
title:  Εεπιπτωσεις
date:  07/02/2021
---

Ησαΐας 36:1

`Τι συνέβη στον Ιούδα; Β’Βασ. 18:13, Β’Χρον. 32:1, Ησ. 36:1.`

Όταν πέθανε ο άπιστος Άχαζ, τον διαδέχτηκε ο πιστός γιος του Εζεκίας, ο οποίος κληρονόμησε ένα βασίλειο που είχε χάσει όλη του την ανεξαρτησία. Έχοντας εξαγοράσει την Ασσυριακή βοήθεια εναντίον της συμμαχίας Συρίας – Ισραήλ, ο Ιούδας εξαναγκάστηκε να συνεχίσει να πληρώνει για «προστασία», με τη μορφή φόρου υποτέλειας στην Ασσυρία, Β’Χρον. 28:16-21. Όταν ο Ασσύριος βασιλιάς Σάργκον Β’ πέθανε σε κάποιο μακρινό πεδίο μάχης και τον διαδέχθηκε ο Σενναχειρείμ το 705 π.Χ. η Ασσυρία φάνηκε να είναι ευάλωτη. Μαρτυρίες από Ασσυριακά γραπτά και την Αγία Γραφή, αποκαλύπτουν ότι ο Εζεκίας άρπαξε αυτή την ευκαιρία για να επαναστατήσει (συγκρίνετε με Β’Βασ. 18:7) ενεργώντας επιθετικά ως ο αρχηγός των μικρών εθνών της περιοχής του σε μια επανάσταση εναντίον της Ασσυρίας.

Δυστυχώς γι’ αυτόν, ο Εζεκίας είχε υποτιμήσει την αντοχή της δύναμης της Ασσυρίας. Το 701 π.Χ. και έχοντας υποτάξει άλλα τμήματα της αυτοκρατορίας του, ο Σενναχειρείμ κινήθηκε βίαια εναντίον της Συρίας – Παλαιστίνης με φοβερή δύναμη και κατέστρεψε τον Ιούδα.

`Πώς προετοιμάστηκε ο Εζεκίας για να αντιμετωπίσει την Ασσυρία; Β’Χρον. 32:1-8.`

Όταν ο Εζεκίας είδε ότι ο Σενναχειρείμ σκόπευε να κατακτήσει την Ιερουσαλήμ, την πρωτεύουσα, έκανε εκτεταμένες προετοιμασίες για μία κατά μέτωπο σύγκρουση με την Ασσυρία. Ενίσχυσε τις οχυρώσεις του, εξόπλισε και οργάνωσε καλύτερα το στρατό του και αύξησε την ασφάλεια των υδάτινων πόρων της Ιερουσαλήμ, Β’Βασ. 20:20, Β’Χρον. 32:30. Η αξιοσημείωτη σήραγγα νερού του Σιλωάμ, στην οποία υπάρχει επιγραφή που εξηγεί πως κατασκευάστηκε, σχεδόν σίγουρα δημιουργήθηκε κατά την προετοιμασία του Εζεκία για μία πιθανή πολιορκία.

Το ίδιο σημαντική με τη στρατιωτική και την οργανωτική ηγεσία, ήταν και η πνευματική ηγεσία που παρείχε ο Εζεκίας, καθώς προσπάθησε να ενισχύσει το ηθικό του λαού του, εκείνο τον τρομακτικό καιρό. «Ο βασιλιάς όμως του Ιούδα ήταν αποφασισμένος να κάνει το μέρος του στην προετοιμασία για την προβολή αντίστασης κατά του εχθρού. Και όταν είχε εκτελέσει κάθε τι που η ανθρώπινη εφευρετικότητα και ικανότητα μπορούσε να επιτελέσει, συγκέντρωσε τότε τις δυνάμεις του και τους συνέστησε να έχουν θάρρος.» Ε. Χουάιτ, Π.Β. σ. 242.

`ΣΚΕΨΗ: Αν εμπιστεύονταν τόσο πολύ τον Κύριο ο Εζεκίας, γιατί έκανε τόσες μεγάλες προσπάθειες από μόνος του; Τα έργα του αναιρούσαν την πίστη του; Δείτε Φιλ. 2:12,13 σχετικά με τη συνεργασία με το Θεό, ο οποίος παρέχει την πραγματικά αποτελεσματική δύναμη.`