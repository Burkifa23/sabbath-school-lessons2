---
title:  Ππροπαγανδα
date:  08/02/2021
---

Ησαΐας 36:2-20

Οι ηγέτες της Ασσυρίας δεν ήταν απλώς βίαιοι, αλλά και ευφυείς. Στόχος τους ήταν ο πλούτος και η εξουσία, όχι μόνο η καταστροφή (συγκρίνετε με Ησ. 10:13,14). Γιατί να χρησιμοποιήσεις βία για την κατάκτηση αγαθών μιας πόλης, όταν μπορείς να πείσεις τους κατοίκους να παραδοθούν; Έτσι, ενώ πολιορκούσε τη Λαχείς, ο Σενναχερείμ έστειλε τον Ραβ-σάκη, έναν αξιωματούχο του να κερδίσει την Ιερουσαλήμ μέσω προπαγάνδας.

`Ποια επιχειρήματα χρησιμοποίησε ο Ραβ-σάκης για να τρομοκρατήσει τον Ιούδα; Ησ. 36:2-20 δείτε επίσης Β’Βασ. 18:17-35, Β’Χρον. 32:9-19. `

Τα επιχειρήματα του Ραβ-σάκη ήταν δυνατά. Δεν μπορείτε να εμπιστευτείτε τους Αιγύπτιους επειδή είναι αδύναμοι και αναξιόπιστοι. Δεν μπορείτε να βασιστείτε στον Κύριο για βοήθεια, επειδή ο Εζεκίας Τον πρόσβαλλε αφαιρώντας τους υψηλούς τόπους και τα θυσιαστήρια στον Ιούδα, για να πηγαίνει ο λαός να λατρεύει στον ναό στην Ιερουσαλήμ. Για την ακρίβεια, ο Κύριος είναι με το μέρος των Ασσύριων και είπε στον Σεναχερείμ να καταστρέψει τον Ιούδα. Δεν έχετε εκπαιδευμένους άνδρες να μπορούν να διαχειριστούν 2000 ίππους.

Για να αποφύγετε την πολιορκία στην οποία δεν θα έχετε τροφή και νερό, παραδοθείτε και θα σας φερθούμε καλά. Ο Εζεκίας δεν μπορεί να σας σώσει, και επειδή οι θεοί των άλλων χωρών που η Ασσυρία κατέκτησε δεν τους έσωσαν, μπορείτε να είστε σίγουροι πως και ο δικός σας Θεός δεν θα σας σώσει.

`Έλεγε ο Ραβ-σάκης την αλήθεια;`

Επειδή σε αυτά που έλεγε, υπήρχε αρκετή δόση αλήθειας, τα επιχειρήματα του ήταν πειστικά. Όμως, υπήρχαν και άλλα δύο επιχειρήματα που στήριζαν τα λεγόμενα του. Πρώτον, μόλις είχε φτάσει από την Λαχείς, μόλις 40 χιλιόμετρα μακριά, όπου οι Ασσύριοι έδειχναν τι συνέβαινε σε μία ισχυρά οχυρωμένη πόλη, αν αυτή τολμούσε να τους αντισταθεί. Δεύτερον, είχε μαζί του ένα ισχυρό τμήμα του Ασσυριακού στρατού, Ησ. 36:2. Γνωρίζοντας τη μοίρα των στρατών και των πόλεων (συμπεριλαμβανομένης και της Σαμάρειας, της πρωτεύουσας του Βόρειου Ισραήλ: Β’Βασ. 18:9,10) που είχαν υποκύψει στην Ασσυρία, κανένας Ιουδαίος δεν θα είχε λόγο να αμφιβάλει ότι από μία ανθρώπινη οπτική γωνία, η Ιερουσαλήμ ήταν καταδικασμένη (συγκρίνετε με Ησ. 10:8-11). Επίσης, ο Ραβ-σάκης είχε δίκιο όταν είπε ότι ο Εζεκίας είχε καταστρέψει διάφορα θυσιαστήρια, με σκοπό η λατρεία να γίνεται στο ναό της Ιερουσαλήμ (Β’Βασ. 18:4, Β’Χρον. 31:1). Είχε, όμως, προσβάλει αυτή η μεταρρύθμιση τον Κύριο, ο οποίος ήταν η μόνη ελπίδα που είχε απομείνει στο λαό Του; Θα τους έσωζε; Μπορούσε να τους σώσει; Μόνο ο Θεός θα έδινε απάντηση σε αυτή την ερώτηση!

`ΣΚΕΨΗ: Έχετε βρεθεί ποτέ σε «παρόμοια» κατάσταση, στην οποία από μία άποψη, όλα φαίνονταν να έχουν χαθεί; Ποια είναι η μόνη σας πηγή; Αν θέλετε, μπορείτε να μοιραστείτε με την τάξη αυτή σας την εμπειρία, πώς το αντιμετωπίσατε και ποιο ήταν το τελικό αποτέλεσμα.`