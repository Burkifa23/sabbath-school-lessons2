---
title:  Υυψηλες Σσκεψεις Κκαι Οοδοι
date:  08/03/2021
---

Ησαΐας 55:6-13

`Γιατί λέει ο Θεός ότι οι σκέψεις και οι οδοί Του είναι υψηλότερες των δικών μας, «όσον είναι υψηλοί οι ουρανοί από της γης» εδ.8,9; Τι σημαίνει αυτό;`

Αναμφίβολα, ο Θεός που δημιούργησε ένα σύμπαν στο οποίο ακόμη και κάποια από τα απλούστερα πράγματα περιλαμβάνουν μυστήρια που ο νους μας δεν μπορεί να φανταστεί, είναι ένας Θεός οι οδοί του οποίου είναι πέρα από οτιδήποτε μπορούμε να κατανοήσουμε ποτέ πλήρως. Ως εκ τούτου, η γνώση της άπειρης ανωτερότητας Του θα πρέπει να καθιστά ευκολότερο για μας να λαμβάνουμε ταπεινά τη βοήθεια Του. Δείτε Ησ. 57:15.

`Διαβάστε Ησ. 55:6-9. Σε ποιο πλαίσιο μιλά ο Κύριος για το πώς οι οδοί Του και οι σκέψεις Του είναι υψηλότερες από όσο μπορούμε να φανταστούμε; Τι λέει ότι κάνει, που είναι τόσο δύσκολο να κατανοήσουμε εμείς;`

Από όλα τα μυστήρια του σύμπαντος, αναμφίβολα, το σπουδαιότερο είναι το σχέδιο της σωτηρίας, ένα μυστήριο που με το ζόρι μπορούμε να αρχίσουμε να καταλαβαίνουμε. (Δείτε Εφεσ. 6:19.) Το γεγονός ότι ο Δημιουργός του Σύμπαντος ντύθηκε την ανθρώπινη φύση, έζησε μία ζωή θλίψεων και δοκιμασιών για να πεθάνει για εμάς, να γίνει θυσία για την αμαρτία προκειμένου να μας συγχωρέσει και να μας δείξει έλεος, είναι μία αλήθεια που θα συγκινεί την καρδιά των δημιουργημάτων σε όλη την αιωνιότητα.

«Το θέμα της λύτρωσης είναι αυτό που οι άγγελοι επιθυμούν περισσότερο να κοιτάξουν. Θα είναι το αντικείμενο της μελέτης και η δοξολογία των λυτρωμένων στην αιωνιότητα. Δεν αξίζει λοιπόν την προσεκτική σκέψη και μελέτη μας τώρα;… Το θέμα είναι ανεξάντλητο. Η μελέτη της ενσάρκωσης του Χριστού, η εξιλεωτική θυσία Του, και το μεσιτικό Του έργο, θα καταλαμβάνει το νου του επιμελούς μελετητή  όσο υπάρχει χρόνος, και μπροστά στα αμέτρητα χρόνια θα ομολογήσει, ‘‘Μέγα είναι το μυστήριο της Θεότητας.’’» Ε. Χουάιτ, My Life Today, σ. 360.

`ΣΚΕΨΗ: Σκεφτείτε κάθε κακό που έχετε κάνει: τους ανθρώπους που πληγώσατε, τα άσχημα λόγια που ξεστομίσατε, τις φορές που απογοητεύσατε τους άλλους, και φυσικά τον εαυτό σας. Παρόλα αυτά, μέσω του Ιησού, μπορείτε να λάβετε συγχώρεση για όλα αυτά, και να σταθείτε, τώρα, τέλειοι και δίκαιοι ενώπιον του Θεού. Εάν αυτό δεν είναι μυστήριο, τότε ποιο είναι;`