---
title:  Ννα Ααγορασουμε Κκατι Δδωρεαν;
date:  07/03/2021
---

Ησαΐας 55:1-7

`Διαβάστε αυτό το εδάφιο; «Ω, πάντες οι διψώντες, έλθετε εις τα ύδατα και οι μη έχοντες αργύριον, έλθετε, αγοράσατε και φάγετε!» Ησ. 55:1. Ποια αντίφαση βλέπετε εδώ;`

Ας υποθέσουμε ότι παίρνετε τρόφιμα και στέκεστε στο δρόμο μιας μεγάλης πόλης, λέγοντας στους πεινασμένους άστεγους που βρίσκονται εκεί: «Εσείς που δεν έχετε χρήματα, ελάτε, αγοράστε και φάτε!» Πώς μπορούν να αγοράσουν, αν δεν έχουν χρήματα;

Όμως, αν προσθέσετε τα λόγια «άνευ αργυρίου και άνευ τιμής» εδ.1, όπως πρόσθεσε και ο Ησαΐας, το νόημα γίνεται σαφέστερο. Ο Ησαΐας κάνει έκκληση στους ανθρώπους να αποδεχθούν ελεύθερα τη συγχώρεση, εδ.7. Η λέξη «αγοράστε» τονίζει ότι αυτό που προσφέρει ο Θεός στους ανθρώπους για να ικανοποιήσουν τις ανάγκες και τις επιθυμίες τους είναι πολύτιμο και έτσι η λήψη του απαιτεί κάποια συναλλαγή. Ο Θεός προσφέρει δωρεάν τη συγχώρεση στο πλαίσιο μιας αποκατεστημένης σχέσης διαθήκης με το λαό Του, όχι όμως επειδή ήταν δωρεάν και για Εκείνον: Εκείνος την αγόρασε με το φοβερό, αιματηρό τίμημα του ίδιου Του του Υιού. Αν και παρέχεται δωρεάν σε εμάς, είχε ένα φοβερό κόστος για τον Ίδιο.

`Ποιο ήταν το τίμημα για τη σωτηρία μας; Δείτε Α’ Πετρ. 1:18,19.`

`Πώς μπορούμε να συγκρίνουμε την προσέγγιση του Ησαΐα για τη σωτηρία με την προσέγγιση της Καινής Διαθήκης για τη σωτηρία; Εφεσ. 2:8,9.`

Ο Ησαΐας ενσωματώνει το ευαγγέλιο στην Παλαιά Διαθήκη, που είναι το ίδιο ευαγγέλιο με αυτό στην Καινή Διαθήκη. Δεν υπήρχε σωτηρία «παλαιάς διαθήκης» βάσει έργων, η οποία αντικαθίσταται από τη «νέας διαθήκης» σωτηρία βάσει χάριτος. Από τότε που ο Θεός υποσχέθηκε έναν Απελευθερωτή στον Αδάμ και την Εύα (Γεν. 3:15), υπάρχει μόνο ένας τρόπος σωτηρίας: κατά χάρη μέσω πίστης (Εφεσ. 2:8), «το δε χάρισμα του Θεού, ζωή αιώνιος δια Ιησού Χριστού του Κυρίου ημών» Ρωμ. 6:23. Από τον αρχαίο Γκιλγκαμές και τα ηρωικά του κατορθώματα κατά τη μάταιη αναζήτηση της αιώνιας ζωής, μέχρι τους σύγχρονους ηθοποιούς που πιστεύουν στη μετενσάρκωση, οι άνθρωποι έχουν δοκιμάσει κάθε πιθανό δρόμο προς τη σωτηρία, αλλά χωρίς αποτέλεσμα. Γι’ αυτό χρειάζονται να γνωρίζουν τον Ιησού και αυτά που Εκείνος έχει κατορθώσει για αυτούς στο σταυρό.

`ΣΚΕΨΗ: Η σωτηρία παρέχεται δωρεάν, γιατί δεν υπάρχει τίποτα που μπορούμε να κάνουμε για να την κερδίσουμε. Τα έργα μας δεν θα είναι ποτέ αρκετά για να μας σώσουν. Όμως, ταυτόχρονα, μπορεί να μας κοστίσουν τα πάντα. Τι σημαίνει αυτό; Δείτε Ματθ. 10:39, Λουκ. 9:23, 14:26 και Φιλ. 3:8.`