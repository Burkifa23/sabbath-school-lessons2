---
title:  Οο Ββασιλιας Ππεθανε. Ζζητω Οο Ββασιλιας!
date:  03/01/2021
---

`Το Ησ. 6:1 μιλά για το θάνατο του βασιλιά Οζία. Διαβάστε και Β’Χρον. 26. Ποια η σημασία του θανάτου του βασιλιά Οζία;`

Το θάνατο αυτού του βασιλιά, μπορούμε να τον δούμε από πολλές οπτικές γωνίες.

1.	Αν και η βασιλεία του Οζία ήταν μακρόχρονη και ευήμερη, «αλλ’ αφού εκραταιώθη, επήρθη η καρδία αυτού εις διαφθοράν» και προσπάθησε να προσφέρει θυμίαμα στο ναό, Β’Χρον. κς’16. Όταν οι ιερείς, σωστά, τον σταμάτησαν γιατί δεν είχε αυτή την εξουσία ως ιερατικός απόγονος του Ααρών, εδ.18, ο βασιλιάς οργίστηκε. Εκείνη τη στιγμή, όταν ο βασιλιάς αρνήθηκε την επίκριση, ο Κύριος, του έστειλε αμέσως λέπρα, από την οποία υπέφερε, «έως της ημέρας του θανάτου αυτού και κατώκει εν οίκω κεχωρισμένω, λεπρός διότι απεκόπη από του οίκου του Κυρίου» εδ.21. Τι ειρωνεία που ο Ησαΐας είδε ένα όραμα του αγνού, αθάνατου θεϊκού βασιλέα στον οίκο Του την ίδια χρονιά που πέθανε ο ακάθαρτος ανθρώπινος βασιλιάς.

2.	Υπάρχει μία έντονη αντίθεση μεταξύ Οζία και Ησαΐα. Ο Οζίας προσπάθησε να φτάσει την αγιότητα υπεροπτικά, για το λάθος λόγο (περηφάνια) και αντίθετα, κατέστη τελετουργικά ακάθαρτος και έτσι απεκόπη από την αγιότητα. Ο Ησαΐας, από την άλλη, επέτρεψε στην αγιότητα του Θεού να τον αγγίξει. Παραδέχτηκε ταπεινά την αδυναμία του και θέλησε την ηθική αγνότητα, την οποία και έλαβε, Ησ. 6:5-7. Όπως και ο τελώνης στην παραβολή του Ιησού, έφυγε δικαιωμένος: «διότι πας ο υψών εαυτόν, θέλει ταπεινωθή, ο δε ταπεινών εαυτόν, θέλει υψωθή» Λουκ. 18:14.

3.	Υπάρχει μία εκπληκτική ομοιότητα μεταξύ του λεπρού σώματος του Οζία και της ηθικής κατάστασης του λαού του: «… δεν υπάρχει εν αυτώ ακεραιότης, αλλά τραύματα, και μελανίσματα, και έλκη σεσηπότα» Ησ. 1:6

4.	Ο θάνατος του Οζία το 740 π.Χ. σηματοδοτεί μια μεγάλη κρίση στην ηγεσία του λαού του Θεού. Ο θάνατος οποιουδήποτε απόλυτου ηγέτη καθιστά τη χώρα του ευάλωτη, κατά τη μεταβατική περίοδο εξουσίας. Ο Ιούδας όμως βρίσκονταν σε ιδιαίτερο κίνδυνο, γιατί πριν λίγα χρόνια, το 745 π.χ. στο θρόνο της Ασσυρίας είχε ανέβει ο Θεγλάθ-φελασάρ Γ’, ο οποίος ακολούθησε αμέσως το δρόμο του πολέμου και έκανε το έθνος του μία υπερδύναμη που απείλησε την ανεξαρτησία όλων των εθνών στην Εγγύς Ανατολή. Σε αυτή, λοιπόν, την ώρα της κρίσης, ο Θεός ενθάρρυνε τον Ησαΐα, δείχνοντας στον προφήτη ότι Εκείνος είχε ακόμη τον έλεγχο.

`ΣΚΕΨΗ: Διαβάστε προσεκτικά το Β’Χρον. 26:16. Με ποιους τρόπους, αντιμετωπίζει ο καθένας μας αυτό το ενδεχόμενο για το ίδιο πράγμα; Πώς το να εμμένουμε στο σταυρό μπορεί να μας προστατέψει από αυτή την παγίδα;`