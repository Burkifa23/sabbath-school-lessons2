---
title:  Ηη Γγεννηση Ττου Εευαγγελισμου
date:  16/02/2021
---

`Ποιο γεγονός περιγράφεται στο Ησ. 40:9-11;`

Αργότερα στον Ησαΐα εμφανίζεται ένας αγγελιοφόρος καλών αγγελιών για την Ιερουσαλήμ (Ησ. 41:27, 52:7). Αλλά στο Ησ. 40:9 ο αγγελιοφόρος που αναγγέλλει «Ιδού, ο Θεός υμών!», στα Εβραϊκά φαίνεται πως είναι γυναίκα.

Στον Ψαλμ. 68:6 ο Δαβίδ δοξάζει τον Θεό επειδή «κατοικίζει εις οικογένειαν τους μεμονωμένους• εξάγει τους δεσμίους εις αφθονίαν». Αν και αυτά τα λόγια βρίσκουν εφαρμογή στην Έξοδο από τα Αιγυπτιακά δεσμά, ο Ησαΐας χρησιμοποιεί την ίδια ιδέα για την διακήρυξη της δεύτερης «Εξόδου» από την Βαβυλωνιακή αιχμαλωσία.

Στο μεταξύ, η περικοπή Ησ. 40:3-5 βρίσκει εφαρμογή στον Ιωάννη τον Βαπτιστή, ο οποίος προετοίμασε τον δρόμο για τον Χριστό, τον αιώνιο Λόγο που ενσαρκώθηκε για να κατοικίσει μαζί με τους ανθρώπους (Ιωάν. 1:14).

Νωρίτερα και από τον Ιωάννη, υπήρχαν και άλλοι που μετέφεραν τα καλά νέα για την έλευσή Του. Από τους πρώτους ήταν ο Συμεών και η Άννα, οι ηλικιωμένοι που είδαν τον Ιησού στον ναό όταν ήταν βρέφος (Λουκ. 2:25-38). Όπως οι αγγελιοφόροι του Ησαΐα, έτσι και εδώ έχουμε έναν άνδρα και μία γυναίκα. Ο Συμεών ανυπομονούσε για την παρηγοριά που θα λάμβανε ο Ισραήλ στο πρόσωπο του Μεσσία (εδ. 25,26).

Υπό το φως της προφητείας του Ησαΐα, δεν είναι τυχαίο ότι η Άννα η προφήτισσα ήταν η πρώτη που ανακοίνωσε δημόσια στο ναό στους κατοίκους της Ιερουσαλήμ ότι ο Κύριος είχε έρθει: «Και αύτη φθάσασα εν αυτή τη ώρα, εδοξολόγει τον Κύριον και ελάλει περί αυτού προς πάντας τους προσμένοντας λύτρωσιν εν Ιερουσαλήμ» (εδ. 38). Εδώ έχουμε τη γέννηση του Χριστιανικού ευαγγελισμού όπως τον γνωρίζουμε: τη διακήρυξη δηλαδή του ευαγγελίου, της καλής αγγελίας ότι ο Ιησούς Χριστός φέρνει τη σωτηρία. Αργότερα, ο Χριστός εμπιστεύτηκε σε μία άλλη γυναίκα, τη Μαρία τη Μαγδαληνή, τα καλά νέα της θριαμβευτικής Του ανάστασης (Ιωάν. 20:17,18) που πιστοποιούν ότι η αποστολή Του στη γη εκπληρώθηκε. Η σάρκα είναι όπως το χορτάρι, αλλά ο Λόγος του Θεού που έγινε σάρκα, είναι αιώνιος! (δείτε Ησ. 40:6-8)

`ΣΚΕΨΗ: Δείτε Ησ. 40:11. Τι είδους εικόνες παρουσιάζονται εδώ; Γράψτε μία παράγραφο για το πώς εσείς, προσωπικά, έχετε βιώσει την καθοδήγηση από τον Κύριο. Γιατί είναι καλό να θυμάστε τον τρόπο που σας έχει καθοδηγήσει ο Κύριος;`