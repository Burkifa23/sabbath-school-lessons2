---
title:  Ττα Ααποτελεσματα Ττης Ααμαρτιας
date:  14/03/2021
---

Ησαΐας 59

Στο Ησ. 58:3, οι άνθρωποι ρώτησαν το Θεό: «Δια τί ενηστεύσαμεν, λέγουσι, και δεν είδες; εταλαιπωρήσαμεν την ψυχήν ημών, και δεν εγνώρισας;»

Αντίθετα, στο Ησ. 59:1, υπονοείται ένα άλλο ερώτημα: «Γιατί ζητάμε το χέρι του Κυρίου να μας σώσει, αλλά Εκείνος δεν το κάνει; Γιατί κράζουμε προς Εκείνον και Εκείνος δεν ακούει;» Ο Ησαΐας απαντά πως ο Θεός μπορεί και να ακούσει και να σώσει (εδ.1). Το ότι δεν κάνει κανένα από τα δύο, είναι ένα εντελώς άλλο θέμα.

`Διαβάστε Ησ. 59:2. Ποιο μήνυμα δίνεται εδώ, το οποίο απαντά στο ερώτημα του εδαφίου 1;`

Ο Θεός επιλέγει να «αγνοεί» το λαό Του, όχι επειδή αυτή είναι η επιθυμία Του, αλλά επειδή «αι ανομίαι σας έβαλον χωρίσματα μεταξύ υμών και του Θεού υμών» (εδ.2). Ιδού μια από τις σαφέστερες δηλώσεις στην Αγία Γραφή σχετικά με το αποτέλεσμα της αμαρτίας πάνω στη σχέση Θεού με τους ανθρώπους. Στο υπόλοιπο κεφ. 59:ο Ησαΐας αναλύει αυτό το θέμα, το οποίο συναντάται σε όλη την ανθρώπινη ιστορία: Η αμαρτία μπορεί να καταστρέψει τη σχέση μας με τον Κύριο και να μας οδηγήσει, έτσι, στην αιώνια καταστροφή – όχι επειδή η αμαρτία απομακρύνει το Θεό από κοντά μας, αλλά επειδή απομακρύνει εμάς από το Θεό.

`Διαβάστε Γέν. 3:8. Πώς το παράδειγμα αυτό, αποκαλύπτει την αρχή που εκφράζεται στην παραπάνω παράγραφο;`

Η αμαρτία είναι κυρίως μια απόρριψη του Θεού, μια απομάκρυνση από Εκείνον. Η πράξη της αμαρτίας στην πραγματικότητα υποθάλπεται επειδή δεν είναι μόνο μια απομάκρυνση από το Θεό, αλλά το αποτέλεσμα της πράξης κάνει τον αμαρτωλό να απομακρυνθεί ακόμη περισσότερο από τον Κύριο. Η αμαρτία, μας χωρίζει από το Θεό, όχι επειδή ο Θεός δεν θα προσέγγιζε τον αμαρτωλό, αλλά επειδή η αμαρτία, μας κάνει να απορρίπτουμε τη Θεϊκή Του προσέγγιση προς εμάς. Για αυτό είναι τόσο σημαντικό να μην ανεχόμαστε καμία αμαρτία στη ζωή μας.

`ΣΚΕΨΗ: Με ποιους τρόπους έχετε βιώσει το φαινόμενο της απομάκρυνσης από το Θεό, που προκαλεί η αμαρτία; Ποια είναι, από τη δική σας εμπειρία, η μόνη λύση αυτού του προβλήματος;`