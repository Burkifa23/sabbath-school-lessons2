---
title:  Πποιος Εειναι Σσυγχωρημενος;
date:  15/03/2021
---

Το κεφ. 59:του Ησαΐα, παρουσιάζει μια ανησυχητική εικόνα του προβλήματος της αμαρτίας. Ευτυχώς, η Αγία Γραφή παρουσιάζει επίσης την ελπίδα της λύτρωσης. Το πρώτο ερώτημα είναι «Πόσοι από μας έχουν αμαρτήσει;» Η Αγία Γραφή είναι κατηγορηματική: Όλοι μας. Ως εκ τούτου, η σωτηρία δεν μπορεί να βασιστεί στην έλλειψη της αμαρτίας. Πρέπει να βασιστεί στη συγχώρεση (Ιερ. 31:34). Ο Παύλος συμφωνεί. Όλοι έχουμε αμαρτήσει (Ρωμ. 3:9-20, 23) και έτσι δεν μπορεί να υπάρξει διάκριση (Ρωμ. 3:22). Εκείνοι που δικαιώνονται μπορούν να κριθούν ως δίκαιοι, μόνο επειδή λαμβάνουν εκ πίστεως το δώρο της δικαιοσύνης του Θεού μέσω της θυσίας του Χριστού.

`Διαβάστε Ρωμ. 3:21-24. Τι μας λένε αυτά τα εδάφια για το πώς σωζόμαστε; Ποια ελπίδα θα πρέπει να μας δώσουν κατά την κρίση;`

Οι περισσότεροι άνθρωποι νομίζουν ότι το ερώτημα κατά την κρίση είναι: Ποιος έχει αμαρτήσει; Αυτό, όμως, το ερώτημα δεν χρειάζεται να τεθεί, γιατί όλοι έχουν αμαρτήσει. Αντίθετα, το ερώτημα είναι: Ποιος είναι συγχωρημένος; Ο Θεός είναι δίκαιος, όταν δικαιώνει «τον πιστεύοντα εις τον Ιησούν» (Ρωμ. 3:26). Ο αποφασιστικός παράγοντας κατά την κρίση είναι: ποιος έχει λάβει και συνεχίζει να λαμβάνει συγχώρεση, έχοντας πίστη στον Ιησού; Τώρα, το ότι σωζόμαστε βάσει έργων αληθεύει, όχι όμως με την έννοια ότι τα έργα, μας σώζουν. Αν ίσχυε αυτό, τότε η πίστη ακυρώνεται (Ρωμ. 4:14). Αντίθετα, τα έργα μας αποκαλύπτουν αν έχουμε σωθεί αληθινά (Ιακ. 2:18).

`Γιατί δεν μπορούν να μας σώσουν τα έργα μας, είτε τώρα είτε κατά την κρίση; Δείτε Ρωμ. 3:20,23.`

Είναι αργά για να λυτρώσουν κάποιον τα καλά έργα ή η υπακοή στο νόμο. Ο σκοπός του νόμου σε έναν αμαρτωλό κόσμο δεν είναι να σώσει, αλλά να δείξει την αμαρτία. Αντιθέτως, «η πίστη δι’ αγάπης ενεργουμένη» (Γαλ. 5:6), η αγάπη που ρέει στην καρδιά από το Άγιο Πνεύμα του Θεού (Ρωμ. 5:5), δείχνει ότι ένα πρόσωπο έχει ζωντανή πίστη στον Ιησού (συγκρίνετε με Ιακ. 2:26).

Τα έργα είναι μια εξωτερικευμένη έκφραση, μία ανθρώπινη εκδήλωση μιας σώζουσας πίστης. Έτσι, μια αληθινή Χριστιανική εμπειρία είναι αυτή όπου η πίστη εκφράζεται με μια καθημερινή αφοσίωση στον Κύριο, η οποία αποκαλύπτεται με την υπακοή στο νόμο. Κατά την κρίση, ο Θεός χρησιμοποιεί τα έργα ως απόδειξη για τα πλάσματά Του, τα οποία δεν μπορούν να διαβάσουν τις σκέψεις πίστης όπως Εκείνος. Για το μετανοημένο όμως άτομο, μόνο τα έργα που έπονται της μετάνοιας, όταν η ζωή ενδυναμώνεται από το Χριστό και το Άγιο Πνεύμα, έχουν σχέση κατά την κρίση. Η προηγούμενη ζωή αμαρτίας, έχει ήδη πλυθεί με το αίμα του Αμνού (δείτε Ρωμ. 6).