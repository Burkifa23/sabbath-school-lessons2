---
title:  Ααλλη Μμια Εευκαιρια
date:  12/01/2021
---

Ησαΐας 7:10-13

Ο Άχαζ δεν ανταποκρίθηκε στο κάλεσμα πίστης του Ησαΐα. Έτσι, ο Θεός με έλεος έδωσε στο βασιλιά άλλη μία ευκαιρία, λέγοντας του να ζητήσει ένα σημείο «ή εις το βάθος ή εις το ύψος άνω» εδ.11. Ιδού μία από τις μεγαλύτερες προσκλήσεις σε πίστη που έχουν δοθεί ποτέ σε ανθρώπους. Αντίθετα με τις λοταρίες και τα λαχεία, ο Θεός δεν έθεσε κανένα περιορισμό με ψιλά γράμματα. Ούτε περιόρισε την προσφορά Του στο μισό Του βασίλειο, όπως έκαναν οι ηγεμόνες όταν έφταναν το ανώτερο σημείο της γενναιοδωρίας τους (συγκρίνετε Εσθήρ 5:6, 7:2, Μαρκ. 6:23). Ήταν έτοιμος και πρόθυμος να κενώσει όλον τον ουρανό και τη γη για έναν κακό βασιλιά, αν αυτός πίστευε! Θα μπορούσε ο Άχαζ να είχε ζητήσει ως σημάδι ένα βουνό από χρυσάφι ή τόσους στρατιώτες όσοι οι κόκκοι της άμμου.

`Γιατί αντέδρασε έτσι ο Άχαζ; Εδ.12.`

Με μία πρώτη ματιά, η απάντηση του Άχαζ φαίνεται ευλαβική και με σεβασμό. Δεν θα δοκίμαζε το Θεό, όπως είχαν κάνει αιώνες πριν οι Ισραηλίτες, κατά τις περιπλανήσεις τους στην έρημο, Έξ. 17:2, Δευτ. 6:16. Η διαφορά όμως είναι πως τώρα ο Θεός είναι Εκείνος που καλεί τον βασιλιά να Τον δοκιμάσει (συγκρίνετε με Μαλ. 3:10). Το να δέχονταν το εκπληκτικά γενναιόδωρο δώρο Του, θα Τον ευχαριστούσε, δεν θα δοκίμαζε την υπομονή Του. Ο Άχαζ, όμως, δεν ήταν καν πρόθυμος να επιτρέψει στο Θεό να τον βοηθήσει να πιστέψει. Κλείδωσε την πόρτα της καρδιάς του για να κλείσει την πίστη από έξω.

`Διαβάστε Ησ. 7:13. Τι λέει εδώ ο Ησαΐας;`

Ο Ησαΐας υπέδειξε πως ο βασιλιάς, αρνούμενος να δοκιμάσει το Θεό, υποστηρίζοντας εξωτερικά πως δεν ήθελε να Τον αποκάμει, έκανε στην πραγματικότητα ακριβώς αυτό. Το χειρότερο όμως σε αυτό το εδάφιο, είναι το γεγονός πως εδώ ο Ησαΐας αναφέρεται στο «Θεόν μου», ερχόμενος σε σαφή αντίθεση με το εδ. 11, όπου ο προφήτης είπε στον βασιλιά να ζητήσει ένα σημείο από τον Κύριο «τον Θεόν σου». Όταν αρνήθηκε ο Άχαζ τη θεϊκή προσφορά, απέρριψε τον Κύριο από το να είναι Θεός του. Ο Κύριος ήταν ο Θεός του Ησαΐα, αλλά όχι του Άχαζ.

`ΣΚΕΨΗ: Τι μας διδάσκει το σημερινό μάθημα σχετικά με την υπομονή του Θεού και την προθυμία Του να μας σώσει όλους; Τι μας λέει, επίσης, για την τύφλωση και τη σκληρότητα της ανθρώπινης καρδιάς, όταν δεν είναι πλήρως παραδομένη στον Κύριο; Τελικά, ακόμη και αν ο Θεός είχε δώσει οποιοδήποτε σημάδι, είχε ζητήσει ο Άχαζ, νομίζετε πως ο βασιλιάς θα πίστευε; Εξηγήστε την απάντηση σας.`