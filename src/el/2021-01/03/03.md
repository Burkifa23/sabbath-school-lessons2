---
title:  Ααποπειρα Ααναχαιτισης
date:  11/01/2021
---

Ησαΐας 7:3-9

Ενώ ο Άχαζ ζύγιζε τις πολιτικές επιλογές που είχε για να αντιμετωπίσει την απειλή από το Ισραήλ και τη Συρία, ο Θεός γνώριζε μερικά πράγματα που δεν ήξερε εκείνος. Πρώτον, ο Θεός ήταν Εκείνος που είχε επιτρέψει να του συμβούν αυτά τα προβλήματα, έτσι ώστε να τον πειθαρχήσει και να τον συνεφέρει (Β’Χρον. 28:5,19). Επίσης, αν και η έκκληση για βοήθεια από τον Θελγάθ–φελνασάρ φαίνονταν λογική και ελκυστική από ανθρώπινη άποψη, ο Θεός γνώριζε πως θα έφερνε το βασίλειο του Ιούδα κάτω από τον έλεγχο ενός ξένου κράτους, από το οποίο δεν θα μπορούσε ποτέ να ξεφύγει.

Ο κίνδυνος ήταν πάρα πολύ μεγάλος. Έτσι, ο Θεός έστειλε τον Ησαΐα να σταματήσει τον βασιλιά (προφανώς, καθώς εκείνος επιθεωρούσε τις προμήθειες νερού της Ιερουσαλήμ, προετοιμαζόμενος για ενδεχόμενη πολιορκία) και να τον πείσει να μην έρθει σε επαφή με τον Ασσύριο ηγέτη.

`Γιατί είπε ο Κύριος στον Ησαΐα να πάρει μαζί του τον γιο του, Σεάρ–ιασούβ; Ησ. 7:3`

Ο Άχαζ θα ξαφνιάζονταν όταν τον χαιρετούσε ο Ησαΐας και του παρουσίαζε τον γιο του, ο οποίος ονομάζεται «Ένα πιστό υπόλοιπο θα επιστρέψει». Πιστό υπόλοιπο ποιου; Θα επιστρέψει από που; Επειδή ο πατέρας του παιδιού ήταν προφήτης, το όνομα ακούγονταν σαν δυσοίωνο μήνυμα από το Θεό σχετικά με ανθρώπους που αιχμαλωτίζονται. Ή είχε να κάνει με την επιστροφή στο Θεό υπό την έννοια της μετάνοιας (το ρήμα «επιστρέφω» έχει επίσης και τη σημασία της μετάνοιας); Το μήνυμα από το Θεό προς τον Άχαζ ήταν: σημαίνει αυτό που θέλεις εσύ να σημαίνει! Επέστρεψε από τις αμαρτίες σου ή αιχμαλωτίσου και από την αιχμαλωσία θα επιστρέψει ένα πιστό υπόλοιπο. Η απόφαση είναι δική σου!

`Πώς το μήνυμα του Θεού παρουσιάζει την κατάσταση του βασιλιά; Εδ. 4-9.`

Η απειλή από τη Συρία και το Ισραήλ θα περνούσε και ο Ιούδας θα γλίτωνε. Οι δυνάμεις που στον Άχαζ φαίνονταν σαν τεράστια, ορμητικά ηφαίστεια, στα μάτια του Θεού δεν ήταν παρά «δύο ουρές καπνιζόντων δαυλών» εδ.4, δεν υπήρχε λόγος να απευθυνθεί  ο Άχαζ στην Ασσυρία για βοήθεια.

Για να πάρει όμως τη σωστή απόφαση, έπρεπε να εμπιστευτεί τον Κύριο και τις υποσχέσεις Του. Έπρεπε να πιστέψει για να στερεωθεί, εδ.9. Οι λέξεις για το «πιστεύητε» και «στερεωθή» είναι από την ίδια Εβραϊκή ρίζα από την οποία προέρχονται επίσης οι λέξεις για την «αλήθεια» (αυτό που είναι αξιόπιστο) και την λέξη «Αμήν» (επιβεβαίωση αυτού που είναι αληθινού). Ο Άχαζ έπρεπε να είναι βέβαιος για να καταστεί ασφαλής, χρειάζονταν να στηριχθεί για να είναι αξιόπιστος.

`ΣΚΕΨΗ: Κοιτάξτε το τελευταίο μέρος του Ησαΐα 7:9. Γιατί η πίστη και η πεποίθηση είναι τόσο σημαντικές για να «στερεωθεί» κανείς; Να στερεωθεί σε τι; Πώς εφαρμόζεται αυτή η αρχή στη ζωή του Χριστιανού;`