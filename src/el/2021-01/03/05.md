---
title:  Ττο Σσημειο Εενος Υυιου
date:  13/01/2021
---

Ησαΐας 7:14

Η προσφορά για ένα σημείο «ή εις το βάθος ή εις το ύψος άνω» εδ.11, δεν συγκίνησε τον Άχαζ. Έτσι, όταν λέει ο Θεός πως θα δώσει ο ίδιος ένα σημάδι, εδ.14, περιμένουμε να έχει εκπληκτικές διαστάσεις, που μόνο η θεϊκή φαντασία μπορεί να επινοήσει. Συγκρίνετε Ησ. 55:9, Α’Κορ. 2:9.

Έκπληξη! Το σημείο είναι ένας υιός. Πώς, όμως, μία νεαρή γυναίκα που γεννά ένα παιδί και το ονομάζει «Εμμανουήλ» μπορεί να αποτελεί ένα σημείο βιβλικών διαστάσεων;

`Ποια είναι η γυναίκα και ποιο είναι το παιδί της;`

Η Παλαιά Διαθήκη δεν υποδεικνύει πουθενά μία εκπλήρωση αυτού του σημαντικού σημείου, όπως είχε κάνει για τα σημεία που είχαν δοθεί σε άλλους ανθρώπους, όπως ο Γεδεών, Κριτ. 6:36-40. Ιδού, λοιπόν, μερικές από τις πιθανές εκπληρώσεις, βάσει της Παλαιάς Διαθήκης και μόνο:

1.	Επειδή η λέξη «παρθένος» αναφέρεται σε νεαρή γυναίκα σε ηλικία γάμου, πολλοί θεωρούν πως πρόκειται για μία παντρεμένη γυναίκα που ζει στην Ιερουσαλήμ, ίσως η γυναίκα του Ησαΐα. Το Ησ. 8:3 αναφέρει όντως τη γέννηση ενός γιου του Ησαΐα από την «προφήτισσαν» (αναφερόμενος στη σύζυγο του, τα προφητικά μηνύματα της οποίας περιείχαν, τουλάχιστον, τα παιδιά της, (συγκρίνετε Ησ. 7:3, 8:18). Όμως, ο γιος αυτός ονομάστηκε Μαχέρ–σαλάλ–χας–βαζ, Ησ. 8:1-4, όχι Εμμανουήλ. Παρόλα αυτά, τα σημεία των δύο αγοριών είναι παρόμοια ως προς το ότι πριν φτάσουν στο στάδιο όπου θα μπορούν να επιλέξουν το κακό ή το καλό, η Συρία και το βόρειο Ισραήλ θα καταστρέφονταν, Ησ. 7:16, 8:4.

2.	Κάποιοι λένε πως ο Εμμανουήλ είναι ο Εζεκίας, γιος του Άχαζ, ο οποίος έγινε ο επόμενος βασιλιάς. Πουθενά όμως δεν του αποδίδεται το όνομα Εμμανουήλ.

3.	Επειδή ο Εμμανουήλ είναι κάπως μυστηριώδης και το όνομα του, που μεταφράζεται ως «ο Θεός μαζί μας», αναφέρεται στην παρουσία του Θεού, θα μπορούσε να είναι το ίδιο πρόσωπο με τον ιδιαίτερο Υιό που προφήτευε στα κεφ. 9:και 11:ο Ησαΐας. Αν είναι έτσι, η εξυψωμένη Του περιγραφή ως θεϊκός, (Ησ. θ’6) και «η ρίζα του Ιεσσαί», (Ησ. 11:10) ξεπερνά οτιδήποτε θα μπορούσε να αποδοθεί ακόμη και στον καλό βασιλιά Εζεκία.

4.	Μια (φυσιολογική) γέννα μιας ανύπαντρης γυναίκας που βρίσκεται σε ηλικία γάμου, θα είχε ως αποτέλεσμα ένα νόθο παιδί από παράνομη ερωτική σχέση (δείτε Δευτ. 22:20,21). Γιατί να αναφερθεί ο Θεός σε ένα τέτοιο παιδί ως σημείο που θα εμπνεύσει πίστη;

Αντίθετα η Καινή Διαθήκη, ως Εμμανουήλ αναγνωρίζει τον Ιησού, Ματθ. 1:21-23, ο οποίος γεννήθηκε με θαυματουργό και αγνό τρόπο από μία ανύπαντρη αλλά αρραβωνιασμένη παρθένα. Ο Ιησούς είναι επίσης ο θεϊκός Υιός, Ησ. 9:6, Ματθ. 3:17, καθώς και ο «κλάδος» και η «ρίζα» του Ιεσσαί, Ησ. 11:1, 10, Αποκ. 22:16. Ίσως ένας προγενέστερος «Εμμανουήλ», η ανάπτυξη του οποίου απέδειξε στον Άχαζ την επικαιρότητα των προφητικών εκπληρώσεων, λειτούργησε ως προάγγελος του Χριστού. Δεν γνωρίζουμε. Ξέρουμε όμως αυτό που πρέπει να γνωρίζουμε: «ότε όμως ήλθε το πλήρωμα του χρόνου, εξαπέστειλεν ο Θεός τον Υιόν αυτού, όστις εγεννήθη εκ γυναικός» Γαλ. 4:4, για να μας δώσει την παρουσία του Θεού μαζί μας.

`ΣΚΕΨΗ: Μείνετε στην πραγματικότητα του ερχομού του Χριστού στην ανθρωπότητα. Τι είδους παρηγοριά μπορεί να μας δώσει αυτή η πραγματικότητα, σε ένα κόσμο που φαίνεται ψυχρός, τρομαχτικός και άσπλαχνος;`