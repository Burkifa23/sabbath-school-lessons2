---
title:  Ννεοι Οουρανοι Κκαι Ννεα Γγη
date:  21/03/2021
---

`Διαβάστε Ησ. 65:17-25. Τι είδους αποκατάσταση υπόσχεται εδώ ο Κύριος;`

Ο Θεός υπόσχεται μια νέα δημιουργία, ξεκινώντας με τα λόγια: «Επειδή, ιδού, νέους ουρανούς κτίζω, και νέαν γην και δεν θέλει είσθαι μνήμη των προτέρων, ουδέ θέλουσιν ελθεί εις τον νουν» Ησ. 65:17. Σε αυτή την αξιοσημείωτη προφητεία, ο Κύριος υπόσχεται να κτίσει «την Ιερουσαλήμ αγαλλίαμα, και τον λαόν αυτής ευφροσύνην» εδ.18. Ο Θεός θα τους απαντά πριν ακόμη Τον καλέσουν, εδ.24.

`Όσο όμορφη και αν είναι, γιατί δεν αποτελεί αυτό μια εικόνα της τελικής μας αποκατάστασης, της τελικής μας ελπίδας;`

Μέχρι στιγμής, έχουμε μία ήρεμη εικόνα μακροζωίας στη Γη της Επαγγελίας. Παρ’ ότι όμως οι άνθρωποι ζουν περισσότερο, εξακολουθούν να πεθαίνουν. Που είναι η ριζική μεταμόρφωση της φύσης που περιμένουμε με τη δημιουργία των «νέων ουρανών» και της «νέας γης»; Το επόμενο εδάφιο λέει: «ο λύκος και το αρνίον θέλουσι βόσκεσθαι ομού και ο λέων θέλει τρώγει άχυρον ως ο βους, άρτος δε του όφεως θέλει είσαι το χώμα εν όλω τω αγίω μου όρει δεν θέλουσι κάμνει ζημίαν ουδέ φθοράν, λέγει Κύριος» εδ.25.

Για να γίνουν τα σαρκοφάγα ζώα, όπως τα λιοντάρια, φυτοφάγα, απαιτείται μια επαναδημιουργία για να αποκατασταθεί ο κόσμος στην ιδανική του κατάσταση, όπως ήταν πριν η αμαρτία φέρει στην Εδέμ το θάνατο.

Αυτό που βλέπουμε εδώ στο Ησ. 65, είναι το Θεό να παρουσιάζει τη δημιουργία «νέων ουρανών» και «νέας γης» ως μία διαδικασία, μία σειρά από βήματα, που ξεκινά με την επαναδημιουργία της Ιερουσαλήμ. Συγκρίνετε με το Ησ. 11, όπου ο Μεσσίας θα έφερνε δικαιοσύνη (εδ.1-5). Τότε τελικά, θα υπάρξει ειρήνη στο παγκόσμιο «άγιο όρος» του Θεού. Οι εικόνες που χρησιμοποιούνται στο Ησ. 11:είναι παρόμοιες με αυτές του κεφ. 65: «Και ο λύκος θέλει συγκατοικεί μετά του αρνίου… και ο λέων θέλει τρώγει άχυρον καθώς ο βους» Ησ. 11:6,7. Αν και το «άγιο όρος» του Κυρίου θα ξεκινούσε με το Όρος Σιών στην Ιερουσαλήμ, αυτό ήταν μόνο ένας προάγγελος, ένα σύμβολο αυτού που ο Θεός υπόσχεται να κάνει, τελικά, σε ένα νέο κόσμο με το λυτρωμένο λαό Του.

`ΣΚΕΨΗ: Υποθέστε ότι οι περισσότεροι άνθρωποι αντί για 60, 70, 90 ή 100 χρόνια να ζούσαν ένα εκατομμύριο χρόνια ή περισσότερο. Γιατί και πάλι, το θεμελιώδες πρόβλημα της ανθρωπότητας δεν θα λύνονταν; Γιατί η μόνη απάντηση στις βαθύτερες ανθρώπινες ανάγκες μας είναι η αιώνια ζωή;`