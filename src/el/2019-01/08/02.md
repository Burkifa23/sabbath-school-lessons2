---
title: 'Η Γυναικα Και Ο Δρακος'
date: 17/02/2019
---

`Διαβάστε Αποκ. 12:1-4. Ο Ιωάννης είδε σε όραμα μία έγκυο γυναίκα και έναν δράκο. Ποια είναι η γυναίκα, και τι μας διδάσκουν αυτά τα εδάφια;`

Στην Αγία Γραφή η γυναίκα συμβολίζει τον λαό του Θεού (Β’Κορ. 11:2): η αγνή αντιπροσωπεύει τους πιστούς, ενώ η πόρνη τους αποστάτες Χριστιανούς. Η γυναίκα στην Αποκ. 12:αρχικά συμβολίζει το Ισραήλ, από το οποίο ήρθε ο Μεσσίας (εδ.12:1-5), αλλά στα εδ.13-17 αντιπροσωπεύει την εκκλησία που γεννά το πιστό υπόλοιπο. Η γυναίκα φαίνεται να φορά τον ήλιο και κάτω από τα πόδια της να έχει το φεγγάρι. Ο ήλιος στην Αγία Γραφή συμβολίζει την δόξα του χαρακτήρα του Χριστού, την δικαιοσύνη Του (Μαλ. 4:2). Ο Χριστός είναι «το φως του κόσμου» (Ιωάν. 8:12), και ο λαός Του καλείται να αντικατοπτρίσει αυτό το φως στον κόσμο (Ματθ. 5:14-16). Το φεγγάρι, ο μικρότερος φωστήρας (Γεν. 1:16) δείχνει τις υποσχέσεις της Παλαιάς Διαθήκης και σε όσα προμήνυε για το έργο του Χριστού την εποχή του ευαγγελίου.

Το άλλο σύμβολο που είδε ο Ιωάννης στο όραμά του, ήταν ένας τρομερός κόκκινος δράκος. Ο δράκος αργότερα φαίνεται ότι είναι «ο όφις ο αρχαίος, ο καλούμενος Διάβολος, και ο Σατανάς» (Αποκ. 12:9). Από το εδάφιο φαίνεται ότι με την ουρά του έριξε το ένα τρίτο των αστέρων από τον ουρανό στη γη. Η ουρά συμβολίζει την απάτη (Ησ. 9:14,15, Αποκ. 9:10). Πέφτοντας από την υψηλή του θέση στον ουρανό (Ησ. 14:12-15), ο Σατανάς κατάφερε να εξαπατήσει το ένα τρίτο των αγγέλων. Οι έκπτωτοι άγγελοι είναι οι δαίμονες που βοηθούν τον Σατανά ενάντια στον Θεό και στο έργο Του για σωτηρία (δείτε Α’Τιμ. 4:1). Η Αποκάλυψη περιγράφει τον δράκο με επτά κεφάλια και δέκα κέρατα, σύμβολα των πρακτόρων του Σατανά στη γη – της ειδωλολατρικής Ρώμης (Αποκ. 12:4) και του πνευματισμού (Αποκ. 16:13). «Διευθετείται ότι ο δράκοντας είναι ο Σατανάς (Αποκ. 12:9). Αυτός ήταν ο ηθικός αυτουργός που εξώθησε τον Ηρώδη να θανατώσει το Σωτήρα. Αλλά ο κύριος συντελεστής του Σατανά στον πόλεμο εναντίον του Χριστού και του λαού Του κατά τα πρώτα χρόνια της χριστιανικής εποχής, ήταν η Ρωμαϊκή αυτοκρατορία με την επικρατούσα θρησκεία της την ειδωλολατρία. Ενώ λοιπόν ο δράκοντας κατά πρώτιστο ρόλο παριστάνει το Σατανά, συμβολίζει κατά δευτερεύουσα έννοια την ειδωλολατρική Ρώμη.» Ε. Χουάιτ, Τ.Π.Σ. σ. 523.

`Διαβάστε Αποκ. 12:9. Πώς σχετίζεται η προφητεία στη Γέν. 3:15 με την προσπάθεια του δράκοντα να «καταφάγει το τέκνον» της γυναίκας «όταν γεννήση»; (Αποκ. 12:4)`

Από την αρχή ο Σατανάς περίμενε τον Μεσσία – το Παιδί που έμελλε να γεννηθεί, για να εξοντώσει. Όταν εντέλει ο Μεσσίας γεννήθηκε, ο Σατανάς χρησιμοποίησε την ειδωλολατρική Ρώμη για να Τον θανατώσει (δείτε Ματθ. 2:13-16). Αλλά «το τέκνον αυτής ηρπάσθη προς τον Θεόν και τον θρόνον αυτού» (Αποκ. 12:5).