---
title: 'Ο Σατανας Ριχνεται Στη Γη'
date: 18/02/2019
---

`Διαβάστε Αποκ. 12:7-9 σχετικά με τον πόλεμο στον ουρανό. Ποια ήταν η φύση του πολέμου που οδήγησε στην αποπομπή του Σατανά από τον ουρανό;`

Όταν ο Σατανάς επαναστάτησε ενάντια στη διακυβέρνηση του Θεού, ξεκινώντας την Μεγάλη Διαμάχη, διώχθηκε από τον ουρανό. Ήθελε τον θρόνο του ουρανού και να γίνει «όμοιος του Υψίστου» (Ησ. 14:12-15). Επαναστάτησε ανοικτά στον Θεό, αλλά νικήθηκε και εξορίστηκε στη γη. Επειδή όμως εξαπάτησε τον Αδάμ και την Εύα, σφετερίστηκε την κυριαρχία του Αδάμ στη γη (Λουκ. 4:6). Αποκάλεσε τον εαυτό του άρχοντα αυτού του κόσμου (Ιωάν. 12:31), και διεκδίκησε το δικαίωμα να βρίσκεται στα ουράνια συμβούλια ως αντιπρόσωπος της γης (Ιώβ 1:6-12). Ωστόσο, όταν ηττήθηκε στον Σταυρό, ο Σατανάς και οι έκπτωτοι άγγελοι περιορίστηκαν στη γη μέχρι και την ημέρα που θα λάβουν την τιμωρία (Β’Πέτρ. 2:4, Ιούδα 6). Με το θάνατό Του, ο Ιησούς εξαγόρασε το απολωλός και ο πραγματικός χαρακτήρας του Σατανά αποκαλύφθηκε στο σύμπαν. «Ο Σατανάς είδε ότι το προσωπείο του είχε καταρρακωθεί. Το σύστημά του είχε εντελώς ξεσκεπαστεί μπροστά στους αναμάρτητους αγγέλους και στο ουράνιο σύμπαν. Είχε αποκαλυφθεί σαν ανθρωποκτόνος. Προκαλώντας τη χύση του αίματος του Υιού του Θεού, βγήκε εντελώς από την καρδιά των ουράνιων υπάρξεων. Από τότε το έργο του περιορίσθηκε.» Ε. Χουάιτ, Ζ.Χ. σ. 734. Ενώπιον όλου του σύμπαντος, η κυριαρχία της γης μεταφέρθηκε από τον Σατανά στον Ιησού, ο Οποίος ανακηρύχθηκε ως ο νόμιμος κυρίαρχος της γης (Εφεσ. 1:20-22, Φιλιπ. 2:9-11). 

Ο Ιησούς προείπε: «Τώρα είναι κρίσις του κόσμου τούτου, τώρα ο άρχων του κόσμου τούτου θέλει εκβληθή έξω» (Ιωάν. 12:31).

Με την κρίση αυτή στο Σατανά, «έγεινεν η σωτηρία και η δύναμις και η βασιλεία του Θεού ημών, και η εξουσία του Χριστού αυτού» (Αποκ. 12:10). Ο Σατανάς είναι περιορισμένος στο να βλάψει τον λαό του Θεού. Επειδή όμως γνωρίζει ότι «ολίγον καιρόν έχει» (εδ. 12), κάνει ό,τι μπορεί για να προκαλέσει στη γη, θλίψη, πόνο, και καταστροφή.

`Σκεψη: Σύμφωνα με την Αποκ. 12:11, πώς μπορούμε να αμυνθούμε ενάντια στον Διάβολο; (δείτε επίσης Εφεσ. 6:10-18).`