---
title: Κρατωντας Τους Ανεμους
date: 03/02/2019
---

`Διαβάστε Αποκ. 7:1-3 και Β’Πέτρ. 3:9-14. Τι βλέπει εδώ ο Ιωάννης; Για πόσο καιρό οι άγγελοι θα έπρεπε να συγκρατούν τους ανέμους; Τι θα συμβεί όταν ολοκληρωθεί η σφράγιση των πιστών;`

Στην Παλαιά Διαθήκη, οι άνεμοι είναι οι κρίσεις του Θεού προς τους ασεβείς (Ιερ. 23:19,20, Δαν. 7:2). «Όταν οι άγγελοι του Θεού παύουν να συγκρατούν τους θυελλώδεις ανέμους των ανθρωπίνων παθών, όλα τα ανταγωνιστικά στοιχεία θα αφεθούν ελεύθερα.» Ε.Χουάιτ, Τ.Π.Σ.σ.733. Αυτές οι καταστρεπτικές δυνάμεις συγκρατούνται από Θεϊκή επέμβαση έως ότου ολοκληρωθεί η σφράγιση του λαού του Θεού.

Στην αρχαιότητα, η σφραγίδα έδειχνε κατά κύριο λόγο την κυριαρχία-ιδιοκτησία. Η έννοια της συμβολικής σφράγισης στην Καινή Διαθήκη έχει να κάνει με το ότι, «γνωρίζει ο Κύριος τους όντας αυτου» (Β’Τιμ. 2:19). Ο Θεός αναγνωρίζει το λαό Του και τον σφραγίζει με Άγιο Πνεύμα (Εφεσ. 1:13,14, 4:30). Στο τέλος του κόσμου, η σφραγίδα στο μέτωπο δίνεται στα πιστά παιδιά του Θεού που τηρούν τις εντολές Του (Αποκ. 14:1,12). Δεν πρόκειται για ένα ορατό σημείο στο μέτωπο, αλλά όπως αναφέρει και η Ε. Χουάιτ είναι «η στερέωση στην αλήθεια, διανοητικά και πνευματικά, ώστε να μην μπορούν να παρασυρθούν». Last Day Events, σ. 220. Από την άλλη, εκείνοι που είναι με το θηρίο, λαμβάνουν το χάραγμά του (Αποκ. 13:16,17).

Η πιστότητα του σφραγισμένου λαού του Θεού δοκιμάζεται σε κάθε γενιά. Στην τελική κρίση, η πίστη τους θα δοκιμαστεί ως προς την τήρηση των εντολών του Θεού (δείτε Αποκ. 12:17, 14:12). Συγκεκριμένα, η τέταρτη εντολή θα είναι η δοκιμασία υπακοής στον Θεό (Αποκ. 14:7). Το Σάββατο, όπως ήταν το σημείο του λαού του Θεού κατά τους Βιβλικούς χρόνους (Ιεζ. 20:12,20, Εβρ. 4:9,10), έτσι θα είναι και το σημείο αφοσίωσης στον Θεό κατά την τελευταία κρίση. Στον έσχατο καιρό, η σφράγιση θα είναι επίσης σημείο προστασίας από τις καταστρεπτικές δυνάμεις των τελευταίων επτά πληγών (δείτε Ιεζ. 9:1-11 για να γίνουν πιο κατανοητές οι εικόνες στην Αποκ. 7:1-3). Επομένως, το ερώτημα που τίθεται στην Αποκ. 6:17 έχει και την απόλυτη απάντηση: οι σφραγισμένοι του Θεού θα είναι εκείνοι που θα προστατευτούν και θα αντέξουν την ημέρα της οργής του Κυρίου.

`Σκεψη: Ο Παύλος μας προειδοποιεί να μη λυπούμε το Πνεύμα Άγιο με το οποίο σφραγιστήκαμε (Εφεσ. 4:30). Τι σημαίνει αυτό; Πώς μπορούμε να λυπήσουμε το Άγιο Πνεύμα; Τι επιλογές μπορούμε να κάνουμε ώστε να μη λυπήσουμε το Άγιο Πνεύμα;`