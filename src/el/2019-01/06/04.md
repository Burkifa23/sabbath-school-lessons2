---
title: Το Αναριθμητο Πληθος
date: 05/02/2019
---

`Διαβάστε Αποκ. 7:9,10. Ποια ομάδα αγίων βλέπει ο Ιωάννης σ’ αυτό το σημείο; Πώς περιγράφονται και από πού έρχονται; Τι φωνάζουν μπροστά στον θρόνο του Θεού;`

Ο Ιωάννης βλέπει ένα μεγάλο πλήθος που κανείς δεν μπορούσε να αριθμήσει, οι οποίοι είναι «οι ερχόμενοι εκ της θλίψεως της μεγάλης, και έπλυναν τας στολάς αυτών, και ελεύκαναν αυτάς εν τω αίματι του Αρνίου» (Αποκ. 7:14). Πρόκειται λοιπόν για μία ιδιαίτερη ομάδα ανθρώπων οι οποίοι παρά τις δυσκολίες που πέρασαν παρέμειναν πιστοί στον Ιησού, και η πίστη τους αυτή συμβολίζεται από το γεγονός ότι φορούν το ένδυμα της τέλειας δικαιοσύνης Του. Η θλίψη είναι ένας όρος που συναντάμε συχνά στην Αγία Γραφή και παραπέμπει στα όσα υποφέρουν οι πιστοί για την πίστη τους (Έξ. 4:31, Ψαλμ. 9:9, Ματθ. 24:9, Ιωάν. 16:33, Ρωμ. 5:3). Γι’ αυτό, αν και ορισμένοι Αντβεντιστές σχολιαστές βλέπουν αυτήν την ομάδα σαν μία άλλη εκπροσώπηση των 144.000, θα μπορούσαμε να πούμε ότι αυτό το πλήθος αφορά όλους τους λυτρωμένους ανά τους αιώνες που υπέφεραν για την πίστη τους. 

Στην περιγραφή του Ιωάννη για το αναρίθμητο πλήθος βλέπουμε, όπως και σε όλη την Αγία Γραφή, την σωτηρία μέσω χάρης. Το μόνο που έχουν να αξιώνουν οι λυτρωμένοι για σωτηρία, αιώνια ζωή, νέους ουρανούς και νέα γη, είναι η δικαιοσύνη του Χριστού που έλαβαν μέσω χάρης. 

«Πλησιέστερα στον θρόνο βρίσκονται εκείνοι οι οποίοι ήταν άλλοτε ένθερμοι οπαδοί του Σατανά, αλλά οι οποίοι ‘‘ως δαυλός απεσπαμένος από πυρός’’, ακολούθησαν μετά το Σωτήρα τους με βαθιά, ακλόνητη αφοσίωση. Έπονται σε σειρά όσοι επέδειξαν έναν τέλειο χριστιανικό χαρακτήρα, ενώ ζούσαν μέσα σ’ ένα περιβάλλον ψεύδους και απιστίας, όσοι τίμησαν το νόμο του Θεού όταν ο υπόλοιπος χριστιανικός κόσμος τον ανακήρυσσε άκυρο, και κατόπιν τα εκατομμύρια των πιστών όλων των αιώνων που μαρτύρησαν για την πίστη τους. Τελικά έρχεται ο ‘‘όχλος ο πολύς τον οποίον ουδείς δύναται να αριθμήση εκ παντός έθνους και φυλών και λαών και γλωσσών…  ενώπιον του θρόνου και ενώπιον του Αρνίου, ενδεδυμένοι στολάς λευκάς, έχοντες φοίνικας εν ταις χερσίν αυτών.’’ (Αποκ. 7:9). Ο αγώνας τους έληξε, τη νίκη τους την κέρδισαν. Το δρόμο τον τελείωσαν, το βραβείο τους το έλαβαν. Ο θρίαμβός τους συμβολίζεται με τα κλαδιά του φοίνικα στα χέρια τους, ενώ οι λευκές στολές είναι το έμβλημα της άσπιλης δικαιοσύνης του Χριστού που τώρα γίνεται δική τους.» Ε. Χουάιτ, Τ.Π.Σ. σ.792,793.

`Σκεψη: Είμαστε καλυμμένοι με τη δικαιοσύνη του Χριστού, ένα δώρο πίστης. Πώς μπορούμε όμως να διατηρήσουμε αυτήν την πίστη στις θλίψεις και στις δοκιμασίες; Πώς μπορούμε να διατηρήσουμε την πίστη μας σε στιγμές ευκολίας και ευημερίας; (Δείτε Δευτ. 8:11-17).`