---
title: Εκεινοι Που Ακολουθουν Το Αρνιο
date: 06/02/2019
---

`Διαβάστε Αποκ. 14:1-5. Ποια είναι τα τρία κύρια χαρακτηριστικά των 144.000; Πώς αυτά τα χαρακτηριστικά σχετίζονται με την περιγραφή των αγίων των εσχάτων ημερών στην Αποκ. 14:12;`

Στην Αποκ. 14:4,5 δίνεται η περιγραφή των 144.000 που εναρμονίζεται μ’ αυτήν των πιστών των εσχάτων ημερών, τους «φυλάττοντες τας εντολάς του Θεού και την πίστιν του Ιησού» (Αποκ. 14:12). Αν και βιώσαν την οργή του Σατανά στην τελική κρίση, παρέμειναν στερεοί λόγω της στενής τους σχέσης με τον Ιησού. 

`Σύμφωνα με την Αποκ. 17:5, υπό ποια έννοια οι 144.000 δεν μολύνθηκαν με γυναίκα; Πώς η αγνότητα του χαρακτήρα τους σχετίζεται με το γεγονός ότι έχουν λυτρωθεί από τη γη ως «απαρχή εις τον Θεόν»; (Αποκ. 14:4)`

Η σεξουαλική ανηθικότητα είναι σύμβολο της απιστίας στον Θεό. Στην Αποκ. 17:5 διαβάζουμε για την πόρνη Βαβυλώνα και τις κόρες της, με τις οποίες οι άνθρωποι του κόσμου πόρνευσαν (δείτε Αποκ. 18:3). Ωστόσο, οι 144.000 παρέμειναν αφοσιωμένοι στον Χριστό και πρόβαλλαν αντίσταση στις βέβηλες σχέσεις με την Βαβυλώνα και τις αποστάτισσες εκκλησίες. Γι’ αυτό, οι 144.000 ακολουθούν το Αρνίο όπου πηγαίνει (Αποκ. 14:4). Επιπλέον, οι 144.000 περιγράφονται ως εκείνοι που «ηγοράσθησαν από των ανθρώπων απαρχή εις τον Θεόν και εις το Αρνίον» (εδ.4). Στον αρχαίο Ισραήλ τα πρωτογεννήματα ήταν η καλύτερη σοδειά και προσφερόταν στον Θεό (Αρ. 18:12). Ο όρος «απαρχή» ως προς τους σωσμένους, μπορεί να δείχνει ότι ξεχωρίζουν από τον κόσμο (Ιακ. 1:18), στην Αποκάλυψη όμως οι 144.000 είναι ξεκάθαρα μία ιδιαίτερη ομάδα επειδή θα αναληφθούν χωρίς να γευθούν θάνατο (Α’Κορ. 15:50-52). Επομένως, είναι τα πρωτογεννήματα του μεγάλου θερισμού των σωσμένων ανά τους αιώνες (δείτε Αποκ. 14:14-16).

`Σκεψη: Πώς μπορούμε, ακόμη και άθελά μας, να διαπράξουμε πνευματική μοιχεία; Γιατί αυταπατόμαστε εάν νομίζουμε ότι δεν διατρέχουμε αυτόν τον κίνδυνο;`