---
title: Το Ανοιγμα Της Πρωτης Σφραγιδας
date: 27/01/2019
---

`Διαβάστε Αποκ. 6:1-8 μαζί με Λευιτ. 26:21-26 και Ματθ. 24:1-14. Αξιοσημείωτο σ’ αυτά τα εδάφια είναι οι κοινές λέξεις. Τι καταλαβαίνουμε για τη σημασία των τεσσάρων πρώτων σφραγίδων σύμφωνα μ’ αυτούς τους παραλληλισμούς;`

Τα γεγονότα των επτά σφραγίδων πρέπει να κατανοηθούν στα πλαίσια των κατάρων της Παλαιάς Διαθήκης: μάχαιρα, πείνα, θανατικό και άγρια θηρία (Λευιτ. 26:21-26). Ο Ιεζεκιήλ αναφέρεται σ’ αυτές ως τις τέσσερις τρομερές κρίσεις του Θεού (Ιεζ. 14:21). Ήταν οι πειθαρχικές κρίσεις με τις οποίες ο Θεός ήθελε να αφυπνίσει τον λαό Του και να τους συνετίσει επειδή παρέβηκαν τη διαθήκη. Με παρόμοιο τρόπο οι τέσσερις αναβάτες είναι τα μέσα που ο Θεός χρησιμοποιεί για να κρατήσει τα παιδιά Του αφυπνισμένα μέχρι την επιστροφή του Ιησού. Υπάρχουν επίσης στενοί παραλληλισμοί μεταξύ των τεσσάρων πρώτων σφραγίδων και του Ματθ. 24:4-14 όπου ο Ιησούς εξήγησε στους μαθητές Του τι θα συμβεί στον κόσμο. Οι τέσσερις αναβάτες είναι τα μέσα που χρησιμοποιεί ο Θεός για να κρατήσει το λαό Του στο σωστό δρόμο θυμίζοντάς τους ότι ο κόσμος αυτός είναι προσωρινός, δεν είναι η κατοικία τους. Αν και πρόκειται για συμβολισμούς, τα εδάφια 6:1,2 μιλάνε για νίκη. Μας θυμίζουν την περικοπή στην Αποκ. 19:11-16 όπου ο Χριστός καθήμενος σε λευκό ίππο, έρχεται κατά τη Δευτέρα Παρουσία μαζί με τις ουράνιες στρατιές των αγγέλων για να απελευθερώσει τους πιστούς. Ως σύμβολο αγνότητας, το λευκό συνδέεται συχνά με τον Χριστό και τους ακολούθους Του. Ο καθήμενος στον λευκό ίππο «είχε τόξον και εδόθη εις αυτόν στέφανος» (εδ.6:2), θυμίζοντάς μας την εικόνα του Θεού στην Παλαιά Διαθήκη όπου, έφιππος, νικά με το τόξο Του τους εχθρούς του λαού Του (Αββ. 3:8-13, Ψαλμ. 45:4,5). Ο στέφανος που δίνεται στον αναβάτη είναι στεφάνι νίκης (Αποκ. 2:10, 3:11). Ο αναβάτης αυτός είναι κατακτητής και «εξήλθε νικών, διά να νικήση». Η πρώτη σφραγίδα περιγράφει τη διάδοση του ευαγγελίου που ξεκίνησε δυναμικά την Πεντηκοστή, κατά την οποία ο Χριστός άρχισε να επεκτείνει τη βασιλεία Του. Όπως τότε, και σήμερα υπάρχουν πολλά εδάφη να κατακτηθούν και πολλοί άνθρωποι να γίνουν ακόλουθοι του Ιησού μέχρι την απόλυτη νίκη με την ένδοξη επιστροφή Του. Προφητικά, η περίοδος της πρώτης σφραγίδας αντιστοιχεί στο μήνυμα της εκκλησίας της Εφέσου, και περιγράφει την αποστολική περίοδο του 1ουαιώνα όπου το ευαγγέλιο διαδόθηκε ραγδαία στον κόσμο (Κολ. 1:23).

`Σκεψη: Γιατί πρέπει πάντοτε να θυμόμαστε ότι με τον Χριστό είμαστε στην πλευρά του νικητή, ανεξαρτήτου καταστάσεων;`