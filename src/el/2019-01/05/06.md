---
title: Το Ανοιγμα Της Εκτης Σφραγιδας
date: 31/01/2019
---

Στην πέμπτη σφραγίδα βλέπουμε τον λαό του Θεού που υποφέρει άδικα σε έναν εχθρικό κόσμο, να ζητά την επέμβαση του Θεού. Ο καιρός στον οποίο ο Θεός θα επέμβει ως απάντηση στις προσευχές του λαού Του, έφτασε.

`Διαβάστε Αποκ. 6:12-14 μαζί με Ματθ. 24:29,30 και Β’Θεσ. 1:7-10. Τι βλέπουμε εδώ;`

Τα τελευταία τρία σημεία της έκτης σφραγίδας είχαν ειπωθεί από τον Ιησού στο Ματθ. 24:29,30. Θα λάμβαναν χώρα κοντά στο τέλος της «θλίψεως της μεγάλης» (Αποκ. 7:14), το 1798, ως προάγγελοι της Δευτέρας Παρουσίας. Όπως και στην προφητεία του Χριστού στο Ματθ. 24:, ο ήλιος, το φεγγάρι, τα αστέρια, και ο ουρανός αναφέρονται κυριολεκτικά. Η χρήση των όρων ως και καθώς, μας παραπέμπουν σε πραγματικά γεγονότα – «Ο ήλιος έγεινε μέλας ως σάκκος τρίχινος, και η σελήνη έγεινεν ως αίμα. Και οι αστέρες του ουρανού έπεσαν εις την γην, καθώς η συκή ρίπτει τα άωρα σύκα αυτής, σειομένη υπό μεγάλου ανέμου» (εδ.12,13). Οι Χριστιανοί του Δυτικού κόσμου είδαν την εκπλήρωση των λόγων του Ιησού στα εξής γεγονότα: το 1755 με τον σεισμό στη Λισσαβώνα, στις 19 Μαΐου 1780 με την σκοτεινή ημέρα που επηρέασε την ανατολική Νέα Υόρκη και την νότια Νέα Αγγλία, και στις 13 Νοεμβρίου 1833 με την τρομερή πτώση μετεωριτών στον Ατλαντικό Ωκεανό. Η εκπλήρωση αυτής της προφητείας οδήγησε στην αναζωπύρωση και στη συνειδητοποίηση ότι ο καιρός της επιστροφής του Χριστού πλησιάζει.

Διαβάστε Αποκ. 6:15-17. Επίσης, Ησ. 2:19, Ωσηέ 10:8 και Λουκ. 23:30. Σ’ όλες αυτές τις σκηνές βλέπουμε πανικόβλητους ανθρώπους να προσπαθούν να ξεφύγουν την έλευση του Χριστού. Ζητούν από τις πέτρες και τα όροι να τους κρύψουν «από προσώπου του καθημένου επί του θρόνου, και από της οργής του Αρνίου» (εδ.6:16). Ο καιρός για απόδοση δικαιοσύνης έφτασε, με τον Χριστό να έρχεται «να ενδοξασθή εν τοις αγίοις αυτού» (Β’Θεσ. 1:10). Το τέλος των ασεβών περιγράφεται στα εδ. 19:17-21.

Η σκηνή ολοκληρώνεται με την ρητορική ερώτηση των ασεβών: «Ήλθεν η ημέρα η μεγάλη της οργής αυτού, και τις δύναται να σταθή;» (Αποκ. 6:17, δείτε επίσης Ναούμ 1:6, Μαλ. 3:2). Η απάντηση βρίσκεται στην Αποκ. 7:4 – εκείνοι που θα μπορέσουν να σταθούν θα είναι οι σφραγισμένοι του Θεού.

`Σκεψη: «Τις δύναται να υπομείνη την ημέραν της ελεύσεως αυτού;» (Μαλ. 3:2). Πώς θα απαντούσατε μέσα από την Αγία Γραφή;`