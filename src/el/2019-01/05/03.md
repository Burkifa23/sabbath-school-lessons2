---
title: Η Δευτερη Και Η Τριτη Σφραγιδα
date: 28/01/2019
---

`Διαβάστε Αποκ. 6:3,4. Τι αντιπροσωπεύουν, όσον αφορά το ευαγγέλιο, ο κόκκινος ίππος και ο αναβάτης του;`

Το κόκκινο είναι το χρώμα του αίματος. Ο αναβάτης έχει ένα μεγάλο σπαθί και την άδεια να πάρει την ειρήνη από τον κόσμο, ανοίγοντας έτσι τον δρόμο για αιματοχυσίες (Ματθ. 24:6).

Η δεύτερη σφραγίδα περιγράφει τις συνέπειες της απόρριψης του ευαγγελίου στην αρχή του 2ουαιώνα. Στον πνευματικό αυτό πόλεμο, καθώς ο Χριστός επιτίθεται με το κήρυγμα του ευαγγελίου, οι δυνάμεις του κακού προβάλλουν ισχυρή αντίσταση. Έτσι, αναπόφευκτα ξεκινά διωγμός. Ο αναβάτης δεν προκαλεί τους σκοτωμούς, αλλά αποσύροντας την ειρήνη από τη γη, έρχονται ως αποτέλεσμα (Δείτε Ματθ. 10:34).

`Διαβάστε Αποκ. 6:5,6 μαζί με Λευιτ. 26:26 και Ιεζ. 4:16. Σύμφωνα με την περιγραφή του μελανού ίππου και του αναβάτη, σε ποια πραγματικότητα, όσον αφορά το κήρυγμα του ευαγγελίου αναφέρεται;`

Ο αναβάτης του μελανού ίππου κρατά μία ζυγαριά για τρόφιμα. Εδώ γίνεται μία ανακοίνωση: «Μία χοίνιξ σίτου δι' εν δηνάριον, και τρεις χοίνικες κριθής δι' εν δηνάριον» (εδ.6:6). Το σιτάρι, το λάδι, και το κρασί, ήταν είδη βασικής ανάγκης για εκείνη την εποχή (Δευτ. 11:14). Η κατανάλωση άρτου με προσεκτική μέτρηση του σιταριού παραπέμπει σε μεγάλη έλλειψη ή σε πείνα (Λευιτ. 26:26, Ιεζ. 4:16). Στις ημέρες του Ιωάννη, το δηνάριο ήταν το ημερομίσθιο (Ματθ. 20:2). Υπό φυσιολογικές συνθήκες, κάλυπτε τις ημερήσιες βασικές ανάγκες μιας οικογένειας. Ωστόσο, μία συμφορά όπως η πείνα, θα οδηγούσε στην αύξηση των φυσιολογικών τιμών. Στην τρίτη σφραγίδα φαίνεται πως ένα ημερομίσθιο κάλυπτε τις ημερήσιες ανάγκες ενός μόλις ατόμου. Για την επαρκή σίτιση μιας μικρής οικογένειας, θα χρειαζόταν κριθάρι, το οποίο θεωρούταν τροφή των φτωχών.

Στην τρίτη σφραγίδα φαίνονται οι περαιτέρω συνέπειες της απόρριψης του ευαγγελίου, ξεκινώντας τον 4ο αιώνα, την εποχή που η εκκλησία άρχισε να αποκτά πολιτική εξουσία. Εφόσον ο λευκός ίππος αντιπροσωπεύει το κήρυγμα του ευαγγελίου, ο μελανός ίππος δείχνει την απουσία του ευαγγελίου και την προσφυγή στις ανθρώπινες παραδόσεις. Το σιτάρι στην Αγία Γραφή είναι σύμβολο του Λόγου του Θεού (Λουκ. 8:11). Η απόρριψη του ευαγγελίου αναπόφευκτα οδηγεί στην πείνα για τον Λόγο του Θεού όπως προφήτεψε και ο Αμώς (Αμώς 8:11-13).