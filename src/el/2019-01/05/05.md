---
title: Το Ανοιγμα Της Πεμπτης Σφραγιδας
date: 30/01/2019
---

`Διαβάστε Αποκ. 6:9,10. Τι είδε εδώ ο Ιωάννης;`

Στην Αγία Γραφή, η λέξη ψυχή δηλώνει την ολότητα του ανθρώπου (Γέν. 2:7). Το μαρτύριο του πιστού λαού του Θεού απεικονίζεται με το αίμα της θυσίας που έρρεε στη βάση του θυσιαστηρίου του ολοκαυτώματος στο επίγειο Αγιαστήριο (Έξ. 29:12, Λευιτ. 4:7). Ο λαός του Θεού υπέφερε άδικα και θανατώθηκε για την πίστη του στο ευαγγέλιο. Κράζουν στον Θεό ζητώντας να τους δικαιώσει. Αυτά τα εδάφια αφορούν την αδικία που υπάρχει εδώ στη γη, δεν έχουν να κάνουν με την κατάσταση των νεκρών. Άλλωστε, δεν φαίνεται να απολαμβάνουν την χαρά του Παραδείσου.

`Διαβάστε Αποκ. 6:11 μαζί με Δευτ. 32:43 και Ψαλμ. 79:10. Πώς ανταποκρίθηκε ο ουρανός στις προσευχές των μαρτύρων του Θεού;`

Στους μάρτυρες αγίους δίνονται λευκές στολές που αντιπροσωπεύουν την δικαιοσύνη του Χριστού που οδηγεί στη δικαίωσή τους – είναι το δώρο Του σε εκείνους που δέχονται την χάρη Του (Αποκ. 3:5, 19:8). Στη συνέχεια, τους λέγεται ότι πρέπει να αναπαυθούν έως ότου «συμπληρωθώσι» οι αδερφοί τους που πρόκειται να φονευθούν όπως κι αυτοί. Είναι αξιοσημείωτο ότι με τον όρο «συμπληρωθώσι» δεν γίνεται αναφορά σε κάποιο νούμερο που πρέπει να φτάσουν οι άγιοι μάρτυρες, αλλά έχει να κάνει με την πληρότητα, την ολοκλήρωση του χαρακτήρα τους. Ο λαός του Θεού ολοκληρώνονται με το ένδυμα της δικαιοσύνης του Χριστού και όχι με τις δικές τους αρετές (Αποκ. 7:9,10). Οι άγιοι μάρτυρες δεν θα αναστηθούν ούτε θα δικαιωθούν, μέχρι την Δευτέρα Παρουσία του Χριστού (Αποκ. 20:4).

Η πέμπτη σφραγίδα βρίσκει ιστορική εφαρμογή στην περίοδο της Μεταρρύθμισης, όπου εκατομμύρια πιστοί μαρτύρησαν λόγω της πίστης τους (Ματθ. 24:21). Επίσης, περιλαμβάνει τον λαό του Θεού που μαρτύρησε από την εποχή του Άβελ (Γέν. 4:10) μέχρι και την ημέρα που ο Θεός θα εκδικηθεί «το αίμα των δούλων αυτού» (Αποκ. 19:2).

`Σκεψη: «Έως πότε, ω Δέσποτα» είναι η κραυγή των πιστών ανά τους αιώνες. Και ποιος δεν έχει αδικηθεί στη ζωή; Τι ελπίδα βρίσκουμε στην πέμπτη σφραγίδα ξέροντας ότι μία μέρα θα αποδοθεί δικαιοσύνη;`