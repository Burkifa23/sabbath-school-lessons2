---
title: 'Αξιον Ειναι Το Αρνιον.'
date: 23/01/2019
---

`Διαβάστε Αποκ. 5:8-14 μαζί με Εφεσ. 1:20-23 και Εβρ. 10:12. Ποια μεγάλη ελπίδα και παρηγοριά μας δίνουν αυτά τα εδάφια σε έναν κόσμο που έχει τόσα λίγα να μας προσφέρει;`

Ο Χριστός, το Αρνίο, «ήρθε και έλαβε το βιβλίον». Μ’ αυτή Του την πράξη δείχνει πως όλη η εξουσία και η κυριαρχία ανήκουν σ’ Αυτόν (δείτε Ματθ. 28:18, Εφεσ. 1:20-22). Εκείνη τη στιγμή, ολόκληρο το σύμπαν αναγνωρίζει την δικαιωματική κυριαρχία του Χριστού στη γη. Εκείνο το οποίο χάθηκε με τον Αδάμ, ανακτήθηκε με τον Χριστό.

Κρατώντας ο Χριστός το βιβλίο, δείχνει πως κρατά στα χέρια Του την κατάληξη όλης της ανθρωπότητας. Τα τέσσερα ζώα και οι 24 πρεσβύτεροι Τον λατρεύουν και Τον προσκυνούν ψέλνοντας: «Άξιος είσαι να λάβης το βιβλίον, και να ανοίξης τας σφραγίδας αυτού, διότι εσφάγης» (εδ.5:9). Μ’ αυτήν την πράξη λατρείας οι εξυψωμένοι άγγελοι και οι αντιπρόσωποι της λυτρωμένης ανθρωπότητας επιβεβαιώνουν την θυσία του Χριστού για τους ανθρώπους. Με το αίμα Του πλήρωσε τα λύτρα για τους έκπτωτους ανθρώπους προσφέροντας σε όλους την ελπίδα για λύτρωση και την υπόσχεση για ένα μέλλον που δεν μπορούμε να φανταστούμε. Τα τέσσερα ζώα και οι πρεσβύτεροι ενώνονται με τις αναρίθμητες αγγελικές στρατιές που περιβάλλουν τον θρόνο και υμνούν το Αρνίο το εσφαγμένο που πλέον ζει και μεσιτεύει για την αμαρτωλή φυλή (Εβρ. 7:25). Όλοι μαζί λένε με δυνατή φωνή: «Άξιον είναι το Αρνίον το εσφαγμένον να λάβη την δύναμιν και πλούτον και σοφίαν και ισχύν και τιμήν και δόξαν και ευλογίαν» (Αποκ. 5:12).

Σ’ αυτό το σημείο σύσσωμη η δημιουργία στον ουρανό και στη γη αποδίδουν βασιλική τιμή στον Πατέρα και στον Χριστό: «Εις τον καθήμενον επί του θρόνου και εις το Αρνίον έστω η ευλογία και η τιμή και η δόξα και το κράτος εις τους αιώνας των αιώνων» (εδ. 5:13). Ο εκστατικός σεβασμός στον ουράνιο θρόνο ολοκληρώνεται με το «Αμήν» των τεσσάρων ζώων και την προσκύνηση των 24 πρεσβυτέρων.

`Σκεψη: Οι επιστήμονες εικάζουν πως μία μέρα το σύμπαν θα εκραγεί, θα αυτοκαταστραφεί. Τι αντίθεση με το μέλλον που μας παρουσιάζει ο Λόγος του Θεού! Πώς μπορούμε από τώρα να χαιρόμαστε για το μέλλον που μας περιμένει;`