---
title: 'Η Σημασια Της Πεντηκοστης'
date: 24/01/2019
---

Η δωρεά του Αγίου Πνεύματος στην Πεντηκοστή, Πράξ. 2:1-4, επιβεβαιώνει ένα από τα πιο κρίσιμα γεγονότα του σχεδίου της σωτηρίας: Την θέσπιση του Χριστού ως Αρχιερέας και Βασιλιάς στο Ουράνιο Αγιαστήριο. Κατά την αρχιερατική Του διακονία δεξιά του Πατέρα (Αποκ. 5:6,7), ο Χριστός δύναται να φέρει εις πέρας το σχέδιο της σωτηρίας. Ως ο Μεσίτης μας στο Ουράνιο Αγιαστήριο, ο Ιησούς εργάζεται για τη σωτηρία μας. Μέσω Αυτού όλοι οι πιστοί έχουμε ελεύθερη πρόσβαση στον Θεό και λαμβάνουμε συγχώρηση για τις αμαρτίες μας.

`Διαβάστε Πράξ. 2:32-36 μαζί με Ιωάν. 7:39. Τι ελπίδα και ενθάρρυνση βρίσκουμε στο γεγονός ότι ο Ιησούς είναι στον ουρανό ως Ιερέας και Βασιλιάς μας;`

Την εξύψωση του Χριστού στο ουράνιο Αγιαστήριο ακολούθησε η δωρεά του Αγίου Πνεύματος στους μαθητές. Στην Αποκ. 5:6 διαβάζουμε για τα επτά πνεύματα τα «απεσταλμένα εις πάσαν την γην». Όπως είδαμε σε προηγούμενο μάθημα, τα επτά πνεύματα δείχνουν την ολοκληρωμένη δραστηριότητα του Αγίου Πνεύματος στον κόσμο. Κατά την ενθρόνιση του Χριστού, το Άγιο Πνεύμα στάλθηκε στη γη. Αυτή ήταν και η πρώτη ενέργεια του Χριστού ως Αρχιερέας μας στο Ουράνιο Αγιαστήριο. Η δωρεά του Αγίου Πνεύματος σήμαινε ότι ο Ιησούς εμφανίστηκε ενώπιον του Πατέρα και ότι ο Θεός αποδέχτηκε τη θυσία Του για χάρη της ανθρωπότητας.

«Η ανάληψη του Χριστού στον ουρανό ήταν το σύνθημα ότι οι ακόλουθοί Του θα λάβαιναν την υποσχεμένη ευλογία… Όταν πέρασε από τις ουράνιες πύλες, ο Χριστός κάθισε στο θρόνο Του περιβαλλόμενος από τη λατρεία των αγγέλων. Μόλις συμπληρώθηκε η τελετή αυτή, το Άγιο Πνεύμα κατέβηκε με ορμητικά ρεύματα επάνω στους μαθητές, και τότε πράγματι ο Χριστός δοξάσθηκε με τη δόξα την οποία είχε από τον Πατέρα από χρόνων αιωνίων. Η επιφοίτηση του Πνεύματος την ημέρα της Πεντηκοστής ήταν η κοινοποίηση του Ουρανού ότι η ενθρόνιση του Λυτρωτή είχε πραγματοποιηθεί. Σύμφωνα με την υπόσχεσή Του έστελνε τώρα το Άγιο Πνεύμα από τον ουρανό στους ακολούθους Του σε ένδειξη ότι ως Ιερέας και Βασιλιάς είχε λάβει την πλήρη εξουσία στον ουρανό όπως και στη γη, γινόμενος ο Κεχρισμένος του λαού Του.» Ε. Χουάιτ, Π.Α. σ. 27.

`Σκεψη: Διαβάστε Εβρ. 4:16 και 8:1. Τι ελπίδα και ενθάρρυνση βρίσκουμε στο ότι ο Ιησούς ως Ιερέας και Βασιλιάς μας έχει όλη την εξουσία στον ουρανό και στη γη; Πώς η πίστη σ’ αυτήν την αλήθεια μας βοηθάει να αντιμετωπίσουμε τις καθημερινές καταστάσεις στη ζωή και την αβεβαιότητα του μέλλοντος;`