---
title: 'Στον Ουρανιο Θρονο Του Θεου'
date: 20/01/2019
---

Στην Αποκ. 4:1 ο Ιησούς προσκαλεί τον Ιωάννη στον ουρανό για να δει μία πανοραμική σύνοψη της ιστορίας από την εποχή του μέχρι την επιστροφή του Χριστού. 

`Στην Αποκ. 4:1-8, στο Ιεζ. 1:26-28 και στην Αποκ. 5:11-14 περιγράφεται η αίθουσα του θρόνου στον ουρανό. Τι μας διδάσκουν αυτά τα εδάφια για τη φύση της ουράνιας αίθουσας του θρόνου;`

Ο απόστολος είδε μέσα από την ανοικτή πόρτα τον ουράνιο ναό και τον θρόνο του Θεού. Ο θρόνος συμβολίζει την κυριαρχία του Θεού και την εξουσία Του στη δημιουργία, ενώ το ουράνιο τόξο πάνω από τον θρόνο Του συμβολίζει την πιστότητά Του στις υποσχέσεις Του (Γεν. 9:13-16, Ησ. 54:9,10). Ωστόσο, ο Σατανάς που σφετερίστηκε την κυριαρχία της γης και είναι ο κατήγορος του Θεού, αρνήθηκε τη Θεϊκή εξουσία. Το κεντρικό θέμα στη Μεγάλη Διαμάχη μεταξύ Θεού και Σατανά έχει να κάνει με το ποιος έχει το δικαίωμα της κυριαρχίας. Ο σκοπός του ουράνιου συμβουλίου που είδε ο Ιωάννης μπροστά στο θρόνο, επιβεβαίωνε τη δικαιωματική κυριαρχία του Θεού στο σύμπαν (Αποκ. 4:1-8, 5:11-14).

`Διαβάστε Αποκ. 4:8-11 και Αποκ. 5:9-14. Τι μπορούμε να διδαχθούμε για την αληθινή λατρεία από αυτές τις περικοπές; Για ποιο λόγο, στο 4ο κεφάλαιο ο Κύριος ο Θεός είναι Άξιος λατρείας, και για ποιο λόγο στην Αποκ. 5:9-14, το Αρνίο είναι Άξιο;`

Στην Αποκ. 4:δίνεται μία γενική περιγραφή της αίθουσας του θρόνου στο ουράνιο Αγιαστήριο και της λατρείας που γίνεται εκεί. Ενώ στο 4ο κεφάλαιο υμνείται η δημιουργική δύναμη του Θεού, στο 5ο κεφάλαιο η δοξολογία εστιάζει στη λύτρωση που έφερε «το Αρνίον το εσφαγμένον». Τα κεφάλαια αυτά δείχνουν ότι η αληθινή λατρεία περιλαμβάνει τη δοξολογία στον Θεό για τη Δημιουργία και τη Λύτρωση. Ο Θεός που δημιούργησε τον κόσμο σε έξι μέρες έχει τη δύναμη και την ικανότητα να επαναφέρει, όπως υποσχέθηκε, τον κόσμο στην αρχική του κατάσταση και να τον μετατρέψει σε αιώνια κατοικία για τον λαό Του.

`Σκεψη: Το ευαγγέλιο λέει πως Εκείνος που δημιούργησε εμάς, τον κόσμο μας, αλλά και ολόκληρο το σύμπαν, είναι επίσης και «το Αρνίον το εσφαγμένον» (Αποκ. 5:12). Τι ελπίδα μας δίνει αυτή η διδασκαλία σε έναν κόσμο γεμάτο πόνο και θλίψη;`