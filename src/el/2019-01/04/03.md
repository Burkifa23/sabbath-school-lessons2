---
title: 'Η Ουρανια Συναξη Στην Αιθουσα Του Θρονου'
date: 21/01/2019
---

Η περιγραφή των πρεσβυτέρων στην Αποκ. 4:4 δείχνει ότι δεν πρόκειται για αγγελικές υπάρξεις. Ο τίτλος «πρεσβύτεροι» στην Αγία Γραφή αποδίδεται πάντα σε ανθρώπους. Σε αντίθεση με τους αγγέλους που είναι στην παρουσία του Θεού, αυτοί οι πρεσβύτεροι κάθονται σε θρόνους. Τα λευκά ρούχα που φορούν είναι η ενδυμασία του πιστού λαού του Θεού (Αποκ. 3:4,5). Τα χρυσά στεφάνιά σο κεφάλι τους θα δοθούν αποκλειστικά στους αγίους που θα νικήσουν (Ιακ. 1:12). Όλες αυτές οι λεπτομέρειες μας οδηγούν στο συμπέρασμα ότι οι 24 πρεσβύτεροι είναι δοξασμένοι άγιοι.

Ο αριθμός 24 είναι συμβολικός: αποτελείται από δύο φορές το 12, όπου το 12 στην Αγία Γραφή είναι σύμβολο του λαού του Θεού. Οι 24 πρεσβύτεροι μπορεί να αντιπροσωπεύουν το λαό του Θεού συνολικά, τόσο στην Παλαιά όσο και στην Καινή Διαθήκη. Ο αριθμός 24 αντικατοπτρίζει επίσης τους αρχηγούς των 24 ομάδων των ιερέων που κατά διαστήματα υπηρετούσαν στις υπηρεσίες του ναού (Α’Χρον. 24:1-19).

Το γεγονός ότι οι 24 πρεσβύτεροι δεν αναφέρονται ποτέ στην Αγία Γραφή δείχνει πως πρόκειται για μία νέα ομάδα στην ουράνια αίθουσα του θρόνου. Ίσως είναι εκείνοι που αναστήθηκαν μαζί με τον Ιησού (Ματθ. 27:51-53).

Εάν είναι έτσι, αυτοί οι 24 πρεσβύτεροι που αναλήφθηκαν με τον Ιησού έγιναν εκπρόσωποι της ανθρωπότητας οι οποίοι μαρτυρούν τη δικαιοσύνη των ενεργειών του Θεού στο σχέδιο της σωτηρίας. Στην Αποκ. 5:9, οι 24 πρεσβύτεροι μαζί με τα τέσσερα ζώα (εδ.8), προσκυνούν το ζωντανό πλέον Αρνίο το εσφαγμένο ψέλνοντας νέο ύμνο: «Άξιος είσαι… διότι εσφάγης, και ηγόρασας ημάς εις τον Θεόν διά του αίματός σου, εκ πάσης φυλής και γλώσσης και λαού και έθνους. Και έκαμες ημάς εις τον Θεόν ημών βασιλείς και ιερείς, και θέλομεν βασιλεύσει επί της γης» (Αποκ. 5:8-10).

`Στην Αποκ. 4:6-8 επίσης αναφέρονται τα τέσσερα ζώα. Συγκρίνετέ τα με τα τέσσερα ζώα στο Ιεζ. 1:5-14, 10:20-22, και με τα Σεραφείμ στο Ησ. 6:2,3.`

Τα τέσσερα ζώα συμβολίζουν τις εξυψωμένες υπάρξεις που υπηρετούν τον Θεό ως πράκτορες και φύλακες του θρόνου Του (Ψαλμ. 99:1). Τα φτερά τους συμβολίζουν την ταχύτητα με την οποία εκτελούν τις εντολές του Θεού, και τα μάτια τους δείχνουν την ευφυΐα τους. Η παρουσία τους μαζί με τους 24 πρεσβύτερους και τις μυριάδες των αγγέλων γύρω από το θρόνο (Αποκ. 5:11), δείχνει πως και ο ουρανός και η γη εκπροσωπούνται στην αίθουσα του θρόνου.