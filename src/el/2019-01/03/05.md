---
title: 'Το Μηνυμα Του Χριστου Στη Φιλαδελφεια'
date: 16/01/2019
---

Η έκτη εκκλησία στην οποία απευθύνεται ο Ιησούς, είναι της Φιλαδελφείας. Η πόλη βρισκόταν σε έναν μεγάλο εμπορικό δρόμο που ήταν η πύλη για ένα μεγάλο και εύφορο οροπέδιο. Από τις ανασκαφές βρέθηκε πώς ήταν κέντρο στο οποίο οι άνθρωποι κατέφευγαν για υγεία και θεραπεία. Η πόλη πλήττονταν από συχνούς σεισμούς και γι’ αυτό οι κάτοικοί της μετακόμισαν στην εξοχή και κατοικούσαν σε ταπεινές καλύβες. 

`Διαβάστε Αποκ. 3:7-9. Πώς σχετίζεται η παρουσίαση του Ιησού με την κατάσταση της πόλης; Τι εννοεί ο Ιησούς με τη φράση, «έχεις μικράν δύναμιν», για την κατάσταση της εκκλησίας;`

Το μήνυμα σ’ αυτήν την εκκλησία βρίσκει προφητική εφαρμογή στη μεγάλη αναζωπύρωση των Διαμαρτυρομένων μεταξύ της Πρώτης και της Δεύτερης Αφύπνισης που έλαβε χώρα στη Μεγάλη Βρετανία και στην Αμερική το 1740-1844μ.Χ. Δεδομένου του φωτός που είχαν, ο λαός του Θεού προσπαθούσε να φυλάξει τον Λόγο του Θεού (εδ. 3:8). Δινόταν ιδιαίτερη έμφαση στην υπακοή στις εντολές του Θεού και στον αγνό τρόπο ζωής. Η ανοικτή θύρα είναι προφανώς ο δρόμος για το ουράνιο Αγιαστήριο, επειδή γίνεται αναφορά και στον ναό του Θεού (δείτε Αποκ. 3:12 με εδ. 4:1,2). Μία θύρα έκλεισε και μία άλλη άνοιξε, δείχνοντας στην αλλαγή που έγινε στην αρχιερατική διακονία του Χριστού το 1844μ.Χ.

`Διαβάστε Αποκ. 3:10-13. Τι ενδείξεις υπάρχουν ότι η Δευτέρα Παρουσία πλησιάζει; Ποια είναι η σημασία του ονόματος του Θεού που γράφτηκε στο λαό Του; (Β’Τιμ. 2:19) Εφόσον το όνομα αντιπροσωπεύει τον χαρακτήρα κάποιου, τι καταλαβαίνουμε για εκείνους που φέρουν το όνομα του Θεού όπως αναφέρεται στην Έξ. 34:6;`

Μεγάλες αναζωπυρώσεις έλαβαν χώρα στις εκκλησίες και στα δύο μέρη του Ατλαντικού. Στα χρόνια μέχρι το 1844μ.Χ. το μήνυμα της επιστροφής του Χριστού κηρύττονταν σε πολλά μέρη του κόσμου. Η υπόσχεση σε εκείνους που νικούν ότι θα πάρουν το όνομα του Θεού σημαίνει πως ο χαρακτήρας του Θεού θα φαινόταν σ’ αυτούς τους ανθρώπους. Όσο σημαντικό είναι το μήνυμα ότι η επιστροφή του Χριστού πλησιάζει, τόσο σημαντικό είναι και το μήνυμα ότι ο Χριστός υπόσχεται να προετοιμάσει το λαό Του γι’ αυτό το γεγονός συγχωρώντας τις αμαρτίες τους και γράφοντας το νόμο Του στην καρδιά τους (δείτε Φιλιπ. 1:6, Εβρ. 10:16,17).

`Σκεψη: Πόσο σημαντική είναι για εσάς η ελπίδα της επικείμενης επιστροφής του Χριστού; Πώς η υπόσχεση του Χριστού να ολοκληρώσει το έργο που ξεκίνησε μας παρέχει ασφάλεια;`