---
title: 'Το Μηνυμα Του Χριστου Στα Θυατειρα'
date: 14/01/2019
---

Σε σχέση με τις άλλες πόλεις, η Θυάτειρα δεν είχε κάποια πολιτική ή πολιτισμική σημασία στην αρχαία ιστορία και η εκκλησία ήταν αφανής. Προκειμένου να έχουν εργασία, οι άνθρωποι στην Ρωμαϊκή αυτοκρατορία θα έπρεπε να ανήκουν σε εμπορικές συντεχνίες. Η Θυάτειρα ήταν γνωστή για την επιβολή αυτής της απαίτησης. Τα μέλη της συντεχνίας έπρεπε να πηγαίνουν στις γιορτές της συντεχνίας και να συμμετέχουν στις τελετές του ναού, στις οποίες πολλές φορές συμπεριλαμβάνονταν ανήθικες δραστηριότητες. Όσοι δεν συμμετείχαν διαγράφονταν από μέλη και αντιμετώπιζαν οικονομικές κυρώσεις. Για τους Χριστιανούς εκείνης της εποχής αυτό σήμαινε ότι θα έπρεπε να επιλέξουν μεταξύ του απόλυτου συμβιβασμού ή της απόλυτης αποκοπής για χάρη του ευαγγελίου.

`Διαβάστε Αποκ. 2:18-29. Πώς παρουσιάζει ο Ιησούς τον Εαυτό Του; (δείτε επίσης Δαν. 10:6) Για ποιες αρετές επαίνεσε ο Ιησούς την εκκλησία και ποια ήταν τα προβλήματά της;`

Όπως η εκκλησία στην Πέργαμο, και η εκκλησία στα Θυάτειρα πιεζόταν για συμβιβασμό με την ειδωλολατρία. Η «Ιεζάβελ» ήταν η γυναίκα του βασιλιά Αχαάβ που οδήγησε τον Ισραήλ στην αποστασία (Α’Βασ. 16:31-33). Ο Ιησούς την περιγράφει ως πνευματικά ανήθικη (Αποκ. 2:20). Όσοι συμβίβαζαν την αλήθεια και υιοθετούσαν τις «ακάθαρτες» ειδωλολατρικές ιδέες και τελετές, διέπρατταν πνευματική μοιχεία μαζί της.

Η εκκλησία στη Θυάτειρα συμβολίζει την κατάσταση του Χριστιανισμού από το 538-1565μ.Χ. Ο κίνδυνος δεν ερχόταν από έξω αλλά μέσα από την εκκλησία. Η παράδοση αντικατέστησε την Αγία Γραφή, ένα ανθρώπινο ιερατείο και ιερά λείψανα αντικατέστησαν την ιερατική διακονία του Χριστού, και τα έργα θεωρούνται μέσο για τη σωτηρία. Όσοι δεν δέχονταν τις διαβρωτικές επιρροές διώκονταν και θανατώνονταν. Για αιώνες, η αληθινή εκκλησία έβρισκε καταφύγιο σε ερημικές περιοχές (δείτε Αποκ. 12:6,13,14). Ο Ιησούς όμως επαινεί την εκκλησία για την πίστη, την αγάπη, τα έργα και την υπηρεσία της – δείχνοντας στη Μεταρρύθμιση και στην αρχή της επιστροφής στην Αγία Γραφή.

`Σκεψη: Σκεφτείτε τα λόγια στην Αποκ. 2:25, «εκείνο το οποίον έχετε, κρατήσατε εωσού έλθω». Τι σημαίνουν αυτά τα λόγια σε εμάς, προσωπικά και συλλογικά; Τι είναι αυτό που έχουμε από τον Ιησού και πρέπει να κρατήσουμε;`