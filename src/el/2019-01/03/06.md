---
title: 'Οι Χριστιανοι Στη Λαοδικεια'
date: 17/01/2019
---

Η τελευταία εκκλησία που αναφέρει ο Ιησούς είναι της Λαοδικείας, μίας πλούσιας πόλης σε σημαντικό εμπορικό δρόμο. Ήταν γνωστή για την κατασκευή μαλλιού, για τις τράπεζες (οι οποίες είχαν μεγάλη ποσότητα χρυσού), και για την ιατρική σχολή που παρασκεύαζε κολλύριο για τα μάτια. Η ευφορία της Λαοδικείας έκανε τους κατοίκους της αυτάρκεις. Το 60μ.Χ., όταν ένας σεισμός κατέστρεψε την πόλη, οι κάτοικοι αρνήθηκαν τη βοήθεια της Ρώμης ισχυριζόμενοι ότι είχαν όσα χρειάζονταν για να ανακάμψουν. Η πόλη προμηθευόταν νερό από ένα υδραγωγείο που είχε νερό από τις θερμές πηγές της Ιεράπολης. Επειδή η πηγή απείχε αρκετά από την πόλη, το νερό μέχρι να φτάσει χλιάρευε.

`Διαβάστε Αποκ. 3:14-17 και Ωσηέ 12:8. Πώς επηρέασε τους Χριστιανούς το πνεύμα επάρκειας που υπήρχε στην πόλη;`

Ο Ιησούς δεν επέπληξε τους Χριστιανούς στη Λαοδίκεια για κάποια σοβαρή αμαρτία, όπως αίρεση ή αποστασία. Απεναντίας, το πρόβλημά τους είχε να κάνει με εφησυχασμό που τους οδήγησε σε πνευματικό λήθαργο. Όπως το νερό που έφτανε στην πόλη, δεν ήταν ούτε ψυχροί ούτε ζεστοί, αλλά χλιαροί. Ισχυρίζονταν πως ήταν πλούσιοι και ότι δεν είχαν καμία ανάγκη, αλλά στην πραγματικότητα ήταν φτωχοί, γυμνοί, και τυφλοί ως προς την πνευματική τους κατάσταση. Η εκκλησία της Λαοδικείας συμβολίζει την πνευματική κατάσταση της εκκλησίας του Θεού προς το τέλος της επίγειας ιστορίας, καθώς συνδέεται με τα τελευταία γεγονότα που δείχνει η Αποκάλυψη. Ένας συσχετισμός είναι η πατρική προειδοποίηση του Ιησού στην Αποκ. 16:15 σχετικά με τα «λευκά ιμάτια» της δικαιοσύνης του Χριστού που η πνευματικά γυμνή Λαοδίκεια χρειάζεται (δείτε Αποκ. 3:18). Αυτή η προειδοποίηση να ενδυθεί λευκά ιμάτια φαίνεται και σε μία αναφορά που γίνεται κατά τη διάρκεια της πνευματικής μάχης του Αρμαγεδδώνα. Η στιγμή που ο Ιησούς δίνει αυτή την προειδοποίηση, αρχικά μοιάζει παράξενη, επειδή δεν θα είναι πλέον εφικτό να πάρει κανείς αυτά τα ιμάτια - η Θύρα της Χάριτος θα έχει ήδη κλείσει για όλους. Αλλά η προειδοποίηση για τα ιμάτια δίνεται σε σχέση με την έκτη πληγή και τον Αρμαγεδδώνα, επειδή ο Ιησούς ήθελε να θυμίσει στη Λαοδίκεια να είναι έτοιμη πριν από αυτήν την τρομερή μάχη – πριν να είναι πολύ αργά. Γι’ αυτό στην Αποκ. 16:15 οι Λαοδικείς προειδοποιούνται να προσέξουν τη συμβουλή του Ιησού, γιατί εάν παραμείνουν γυμνοί (Αποκ. 3:17,18) θα χαθούν και θα ντροπιαστούν στην έλευσή Του (δείτε Α’Ιωάν. 2:28-3:3). Ο Ιησούς διαβεβαιώνει τους Λαοδικείς ότι τους αγαπάει. Τους ζητά να μετανοήσουν (εδ.3:19). Κλείνει μάλιστα την έκκλησή Του παρουσιάζοντας τον εαυτό Του ως τον «αγαπητό» στο Άσμα Ασμάτων 5:2-6 που στέκεται στην πόρτα και χτυπά ικετεύοντας να μπει μέσα (εδ.3:20). Όποιος ανοίγει την πόρτα και Τον αφήνει να περάσει, έχει την υπόσχεση πως θα απολαύσει ένα δείπνο μαζί Του και θα κυβερνήσει μαζί Του στο θρόνο Του (δείτε Αποκ. 20:4).

`Σκεψη: Διαβάστε Αποκ. 3:18-22. Τι συμβουλή δίνει ο Ιησούς στους Λαοδικείς; Τι συμβολίζουν το χρυσάφι, τα λευκά ιμάτια και το κολλύριο; (δείτε Α’Πέτρ. 1:7, Ησ. 61:10, Εφεσ. 1:17,18) Πόσο σημαντικές είναι για εμάς αυτές οι συμβουλές από τη στιγμή που πιστεύουμε ότι είμαστε η εκκλησία της Λαοδικείας;`