---
title: 'Ο Αγγελος Με Το Ανοικτο Βιβλιο'
date: 12/02/2019
---

Η έκτη σάλπιγγα ακούγεται στους έσχατους καιρούς. Τι καλείται να κάνει ο λαός του Θεού; Προτού ακουστεί η έβδομη σάλπιγγα, παρεμβάλλεται μία άλλη σκηνή που εξηγεί την αποστολή και την εμπειρία του λαού του Θεού στους έσχατους καιρούς. 

`Διαβάστε Αποκ. 10:1-4. Τι γίνεται εδώ;`

«Ο ισχυρός άγγελος που έδωσε τις οδηγίες στον Ιωάννη δεν ήταν άλλος από τον Ιησού Χριστό.» Ε. Χουάιτ, Comments, B.C. τομ.7, σ.971. Τοποθετεί τα πόδια Του στη θάλασσα και στην ξηρά, δείχνοντας την παγκόσμια κυριαρχία Του και ότι αυτά που πρόκειται να διακηρύξει έχουν παγκόσμια σημασία. Φωνάζει δυνατά με βρυχηθμό λιονταριού. Ο βρυχηθμός του λιονταριού συμβολίζει την φωνή του Θεού (δείτε Ωσ. 11:10, Αποκ. 5:5). Ο Ιωάννης δεν επιτρέπεται να καταγράψει αυτά που είπαν οι κεραυνοί. Υπάρχουν πράγματα σχετικά με το μέλλον που ο Θεός δεν μας τα φανέρωσε.

`Διαβάστε Αποκ.10:5-7. Συγκρίνετε με Δαν.12:6,7. Τι κοινά έχουν;`

Όταν ο Άγγελος δηλώνει ότι «καιρός δεν θέλει είσθαι έτι» (Αποκ. 10:6), αναφέρεται σε μία χρονική περίοδο. Αυτό μας στρέφει πίσω στο Δαν. 12:6,7 όπου ένας άγγελος δηλώνει ότι ο διωγμός των αγίων θα κρατήσει «μέχρι καιρού και καιρών, και ημίσεως καιρού» ή 1260 χρόνια (538-1798μ.Χ.) κατά τα οποία η εκκλησία διώχτηκε από τον παπισμό (συγκρίνετε με Δαν. 7:25). Από τη στιγμή που μία προφητική μέρα ισούται με ένα έτος (Αρ. 14:34, Ιεζ. 4:6), οι 360 μέρες ισούνται με 360 χρόνια, και οι τρεισήμισι καιροί είναι 1260 «μέρες» ή χρόνια. Κάποια στιγμή μετά από αυτήν την προφητική περίοδο, θα έρθει το τέλος. Η δήλωση ότι «καιρός δεν θέλει είσθαι έτι» έχει να κάνει με τις χρονικές προφητείες του Δανιήλ, ιδιαίτερα με τα 2300 ημερονύκτια στο Δαν. 8:14 (457-1844μ.Χ.) Μετά από αυτήν την περίοδο δεν θα υπάρχουν άλλοι προφητικοί χρόνοι. Η Ε. Χουάιτ αναφέρει σχετικά: «Ο καιρός στον οποίο αναφέρεται ο άγγελος με ιερό όρκο είναι… προφητικός, και είναι πριν την επιστροφή του Κυρίου μας. Αυτό σημαίνει ότι οι άνθρωποι δεν θα λάβουν άλλο προφητικό μήνυμα για κάποια καθορισμένη περίοδο. Μετά από αυτήν την χρονική περίοδο, από το 1842 μέχρι το 1844, δεν μπορεί να βρεθεί κάποια συγκεκριμένη χρονική προφητική περίοδος. Οι τελευταίοι υπολογισμοί φτάνουν το φθινόπωρο του 1844.» Comments, B.C. τομ.7, σ.971.

`Σκεψη: Πώς αυτή η δήλωση της Ε. Χουάιτ μας βοηθά να καταλάβουμε γιατί δεν πρέπει να θέτουμε ημερομηνίες για το μέλλον;`