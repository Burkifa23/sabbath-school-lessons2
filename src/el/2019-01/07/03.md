---
title: 'Η Σημασια Των Σαλπιγγων'
date: 11/02/2019
---

Η Αποκάλυψη χρησιμοποιεί την εικόνα των σαλπίγγων στην Παλαιά Διαθήκη για να δείξει την επέμβαση του Θεού για χάρη του λαού Του. Οι σάλπιγγες είχαν σημαντικό ρόλο στην καθημερινή ζωή του αρχαίου Ισραήλ (Αρ. 10:8-10, Β’Χρον. 13:14,15). Ο ήχος τους θύμιζε στον λαό την λατρεία στο ναό. Ηχούσαν επίσης στις μάχες, στον θερισμό, και στις γιορτές. Το σάλπισμα συνδεόταν με προσευχή. Κατά τη διάρκεια της λατρείας στον ναό, ή στις γιορτές, οι σάλπιγγες ‘’υπενθύμιζαν’’ στον Θεό την διαθήκη με τον λαό Του, και στον λαό υπενθύμιζαν να είναι έτοιμοι για την ημέρα του Κυρίου (Ιωήλ 2:1). Κατά τη διάρκεια της μάχης, οι σάλπιγγες ηχούσαν δίνοντας οδηγίες και προειδοποιήσεις, και καλούσαν τον Θεό να σώσει τον λαό Του. Όλα αυτά, μας βοηθούν να καταλάβουμε τη σημασία των σαλπίγγων στην Αποκάλυψη.

`Διαβάστε Αποκ. 8:13, 9:4,20,21. Σε ποιους πέφτουν οι κρίσεις των επτά σαλπίγγων;`

Τα γεγονότα που σηματοδοτούν οι σάλπιγγες της Αποκάλυψης δείχνουν την επέμβαση του Θεού στην ιστορία ως απάντηση των προσευχών του λαού Του. Ενώ οι σφραγίδες αφορούν κυρίως εκείνους που ομολογούν ότι ανήκουν στον λαό του Θεού, οι σάλπιγγες προμηνύουν τις κρίσεις ενάντια στους κατοίκους της γης (Αποκ. 8:13). Την ίδια στιγμή, είναι προειδοποιήσεις για μετάνοια, πριν να είναι πολύ αργά. Οι επτά σάλπιγγες καλύπτουν την περίοδο από την εποχή του Ιωάννη μέχρι το τέλος της ανθρωπότητας (Αποκ. 11:15-18). Σαλπίζουν όσο στον ουρανό γίνεται μεσιτεία (Αποκ. 8:3-6), και το ευαγγέλιο κηρύττεται στη γη (Αποκ. 10:8-11:14). Οι κρίσεις των σαλπίγγων επηρεάζουν μόνο το ένα τρίτο της δημιουργίας. Η έβδομη σάλπιγγα ανακοινώνει ότι έφτασε ο καιρός που ο Θεός θα αναλάβει την δικαιωματική κυριαρχία Του. Οι επτά σάλπιγγες βρίσκουν εφαρμογή στις ίδιες περιόδους που καλύπτουν οι επτά εκκλησίες και οι επτά σφραγίδες:

- Οι δύο πρώτες σάλπιγγες φέρνουν κρίσεις στα έθνη που σταύρωσαν τον Χριστό και εκδίωξαν την πρώτη εκκλησία – αποστάτισσα Ιερουσαλήμ και Ρωμαϊκή αυτοκρατορία.
- Η τρίτη και η τέταρτη σάλπιγγα δείχνουν την κρίση του Θεού ενάντια στην αποστασία της Χριστιανικής εκκλησίας κατά τον Μεσσαίωνα.
- Η πέμπτη και η έκτη σάλπιγγα περιγράφουν τις αντιμαχόμενες ομάδες στον θρησκευτικό κόσμο, από το τέλος του Μεσαίωνα μέχρι την αρχή της Μεταρρύθμισης. Αυτές οι περίοδοι χαρακτηρίζονται από αυξημένη δαιμονική δραστηριότητα που εν τέλει θα οδηγήσει τον κόσμο στη μάχη του Αρμαγεδδών. 

`Σκεψη: Αναμφίβολα η ιστορία είναι αιματηρή, γεμάτη πόνο και θλίψη. Πώς αυτή η λυπηρή πραγματικότητα μας βοηθά να συνειδητοποιήσουμε πόσο υπέροχες είναι οι υποσχέσεις που έχουμε μέσω του Ιησού;`