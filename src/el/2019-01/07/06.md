---
title: 'Οι Δυο Μαρτυρες'
date: 14/02/2019
---

`Διαβάστε Αποκ. 11:3-6. Με ποιον τρόπο οι δύο μάρτυρες αντικατοπτρίζουν τον Ζοροβάβελ και τον Ιησού στον βασιλικό και ιερατικό τους ρόλο αντίστοιχα; Δείτε Ζαχ. 4:2,3,11-14.`

Η ιδέα των δύο μαρτύρων έρχεται από το νομικό σύστημα των Ιουδαίων σύμφωνα με το οποίο η παρουσία τουλάχιστον 2 μαρτύρων ήταν απαραίτητη για να είναι κάτι αληθές (Ιωάν. 8:17). Οι δύο μάρτυρες αντιπροσωπεύουν την Αγία Γραφή – την Παλαιά και την Καινή Διαθήκη, οι οποίες δεν μπορούν να διαχωριστούν. Ο λαός του Θεού καλείται να κηρύξει όλο το μήνυμα της Αγίας Γραφής στον κόσμο, «πάσαν την βουλήν του Θεού» (Πράξ. 20:27).

Οι μάρτυρες φαίνεται να προφητεύουν κατά την περίοδο των 1260 ετών (538-1798μ.Χ.), φορώντας σάκους. Ο σάκος ήταν το ένδυμα του πένθους (Γέν. 37:34) και δείχνει τους δύσκολους καιρούς που οι αλήθειες της Αγίας Γραφής ήταν θαμμένες και καλυμμένες από ανθρώπινες παραδόσεις.

`Διαβάστε Αποκ. 11:7-13. Τι συνέβη στους δύο μάρτυρες στο τέλος των 1260 ετών;`

Το θηρίο που σκοτώνει τους δύο μάρτυρες ανυψώνεται από την κατοικία του Σατανά. Η θανάτωση των μαρτύρων εκπληρώθηκε με την αθεϊστική επίθεση κατά της Αγίας Γραφής και την κατάργηση της θρησκείας κατά τη διάρκεια της Γαλλικής επανάστασης. Το αντιθρησκευτικό σύστημα που εδραιώθηκε στην Γαλλία είχε την ηθική κατάπτωση των Σοδόμων, την αθεϊστική αλαζονεία της Αιγύπτου και το αποστατικό πνεύμα της Ιερουσαλήμ. Αυτό που συνέβη στον Ιησού στην Ιερουσαλήμ γίνεται τώρα στην Αγία Γραφή από το αντιθρησκευτικό σύστημα. Η ανάσταση των μαρτύρων δείχνει την μεγάλη αναζωπύρωση και το ενδιαφέρον για την Αγία Γραφή μετά την Γαλλική επανάσταση. Το ενδιαφέρον αυτό καταλήγει στην άνοδο του κινήματος για την Δευτέρα Παρουσία, την αποκατάσταση της Βιβλικής αλήθειας, την εδραίωση Βιβλικών κοινωνιών, και την παγκόσμια διανομή της Αγίας Γραφής.

Λίγο πριν το τέλος, θα γίνει στον κόσμο η τελική παγκοσμία διακήρυξη της Αγίας Γραφής (Αποκ. 18:1-4). Το τελευταίο αυτό μήνυμα θα συναντήσει αντίσταση από τις δαιμονικές υπάρξεις που θα εκτελούν θαύματα για να απατήσουν τους ανθρώπους και να προσελκύσουν λατρευτές στο θηρίο κατά την τελική μάχη ενάντια στους πιστούς μάρτυρες του Θεού (Αποκ. 16:13-16, 14:12).