---
title: 'Τρωγοντας Το Βιβλιο'
date: 13/02/2019
---

Διαβάστε Αποκ. 10:8-11. Στην Αγία Γραφή, όταν ο προφήτης έτρωγε βιβλίο συμβόλιζε την αποδοχή του μηνύματος από τον Θεό για να μπορέσει να το διακηρύξει στους ανθρώπους (Ιεζ. 2:8-3:11, Ιερ. 15:16). Στην αρχή το μήνυμα αφήνει μία γλυκιά γεύση γιατί είναι καλά νέα. Όταν όμως το διακηρύττει, αφήνει μία πικρία γιατί πολλοί αντιστέκονται σ’ αυτό και το απορρίπτουν. Η πικρή εμπειρία του Ιωάννη αφότου έφαγε το βιβλίο (που αντιπροσωπεύει το βιβλίο του Δανιήλ) σχετίζεται με την αποσφράγιση των προφητειών του Δανιήλ για τις έσχατες ημέρες. Ο Ιωάννης εδώ αντιπροσωπεύει την εκκλησία που έχει την εντολή να διακηρύξει το αιώνιο ευαγγέλιο (Αποκ. 14:6,7) στο τέλος της προφητικής περιόδου των 1260 ετών στο Δαν. 7:25. 

Το περιεχόμενο υποδηλώνει ότι ο Ιωάννης δείχνει μία άλλη πικρή εμπειρία στο τέλος των 2300 χρόνων. Σύμφωνα με τις προφητείες του Δανιήλ, οι ακόλουθοι του Μύλλερ πίστευαν ότι ο Χριστός θα επιστρέψει το 1844, και το μήνυμα αυτό, τους ήταν γλυκό. Ωστόσο, όταν ο Χριστός δεν επέστρεψε τον καιρό που Τον περίμεναν, γεύθηκαν την πικρή απογοήτευση και έψαξαν στην Αγία Γραφή για καλύτερη εξήγηση.

`Η εντολή που δόθηκε στον Ιωάννη να προφητεύσει ξανά στον κόσμο, μας παραπέμπει στους Αντβεντιστές της Εβδόμης Ημέρας που σηκώθηκαν για να κηρύξουν το μήνυμα της Δευτέρας Παρουσίας σε συνδυασμό με τις προφητείες του Δανιήλ και της Αποκάλυψης. Διαβάστε Αποκ. 11:1,2. Τι διατάχθηκε ο Ιωάννης να κάνει;`

Η περικοπή αυτή συνεχίζει την σκηνή στην Αποκ. 10:. Ο Ιωάννης έλαβε την εντολή να μετρήσει τον ναό, το θυσιαστήριο και τους προσκυνούντες. Στην Αγία Γραφή, η μέτρηση συμβολίζει την κρίση (Ματθ. 7:2). Ο ναός που έπρεπε να μετρηθεί, βρίσκεται στον ουρανό, εκεί όπου ο Ιησούς διακονεί για εμάς. Η αναφορά στον ναό, στο θυσιαστήριο και στους λατρευτές, μας παραπέμπει στην Ημέρα του Εξιλασμού (Λευιτ. 16:16-19). Η ημέρα αυτή ήταν ημέρα «καταμέτρησης» καθώς ο Θεός έκρινε τις αμαρτίες του λαού Του. Επομένως, στην Αποκ. 11:1 γίνεται αναφορά στην κρίση που λαμβάνει χώρα πριν τη Δευτέρα Παρουσία. Αυτή η κρίση περιλαμβάνει αποκλειστικά τον λαό του Θεού – τους προσκυνούντες στο ναό. Στην Αποκ. 11:1 βλέπουμε ότι το μήνυμα του ουράνιου Αγιαστηρίου βρίσκεται στην καρδιά της τελικής διακήρυξης του ευαγγελίου, το οποίο περιλαμβάνει την δικαίωση του χαρακτήρα του Θεού. Έτσι, δίνεται μία πλήρης διάσταση του μηνύματος του ευαγγελίου όσον αφορά το εξιλεωτικό έργο του Χριστού και της δικαιοσύνης Του ως τα μοναδικά μέσα σωτηρίας για τους ανθρώπους.

`Σκεψη: Έχοντας κατά νου πόσο σημαντικό ήταν το αίμα την Ημέρα του Εξιλασμού (Λευιτ. 16:), πώς μπορούμε να θυμόμαστε πάντοτε ότι η κρίση είναι καλά νέα; Γιατί η αλήθεια αυτή είναι τόσο σημαντική;`