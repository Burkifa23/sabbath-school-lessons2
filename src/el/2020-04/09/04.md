---
title:  Ζωντας Ως Μαθητες
date:  24/11/2020
---

Εάν η εκκλησία επιθυμεί σοβαρά να προσφέρει ισχυρή Χριστιανική εκπαίδευση, είναι επιτακτική ανάγκη να ξεκινήσει με τον Ιησού. Ο Ιησούς κάλεσε μαθητές. Τους εκπαίδευσε να επιτελέσουν την αποστολή προχωρώντας μαζί τους. Τους παρείχε τη δυνατότητα να συμμετέχουν στη ζωή των ανθρώπων τους οποίους θα έπρεπε να φροντίζουν και να αγαπούν. Και καθημερινά ο Ιησούς τούς έθετε την πρόκληση του οράματός Του για το τι θα μπορούσε να είναι αυτός ο κόσμος εάν οι άνθρωποι συμπεριφέρονταν ο ένας προς τον άλλον ως αδέρφια.

`Διαβάστε Λουκ. 4:18-23. Ποιο είναι το μήνυμα του Χριστού σε όλους μας, ως ακολούθους Του;`

Για τρία χρόνια οι μαθητές έβλεπαν τον Ιησού, τον δάσκαλό τους, να ζει τις αρχές της βασιλείας που είχε αναγγείλει στο πρώτο Του κήρυγμα στη συναγωγή της Ναζαρέτ. Η συγχώρεση, το έλεος και η αγάπη βάδιζαν χέρι-χέρι με τη μοναξιά, την αφοσίωση, και τις κακουχίες. Εάν υπήρχε ένα μάθημα να διδαχθούν, ήταν ότι η μαθητεία δεν είναι κάτι για να το πάρει κανείς στα ελαφρά. Είσαι μαθητής για μία ζωή - όχι μόνο για μια μέρα.

«Οι εντολές του Σωτήρα στους μαθητές… συμπεριλαμβάνουν όλους όσους πιστεύουν στον Χριστό μέχρι τη συντέλεια του κόσμου… Όλοι όσοι έχουν δεχθεί τη θεία έμπνευση, θεωρούνται θεματοφύλακες του ευαγγελίου. Όλοι όσοι δέχονται το τρόπο ζωής του Χριστού, χειροτονούνται για το έργο της σωτηρίας των συνανθρώπων τους. Γι’ αυτό το έργο ιδρύθηκε η εκκλησία και όλοι όσοι δέχονται τις ιερές υποσχέσεις της υπόσχονται με τη σειρά τους να γίνουν συνεργάτες του Χριστού». Ζ.Χ., σ. 789-790.

Ως μαθητές Του, πρέπει να βεβαιωθούμε ότι ο Ιησούς είναι πάντα στο επίκεντρο τόσο της συναδελφικότητάς μας όσο και της λατρείας μας. Είναι καλό να θυμόμαστε ότι ο Ιησούς είναι Αυτός που επινόησε την μαθητεία. Αν και οι ραββίνοι στις ημέρες Του προσέλκυαν τους ακολούθους τους, ο Ιησούς ήταν Εκείνος που καλούσε τους άνδρες και τις γυναίκες να Τον ακολουθήσουν. Οι ραββίνοι δεν θα μπορούσαν ποτέ να φανταστούν μια κλήση τόσο ριζοσπαστική που να υποδηλώνει ότι το να είσαι με τον Ιησού ήταν πιο σημαντικό από όλες τις εντολές τους.

Και, ως μαθητές του Ιησού, δεν πρέπει μόνο να δείχνουμε σεβασμό σε όλους τους ανθρώπους, αλλά και να εργαζόμαστε για να προσφέρουμε τον κατάλληλο τόπο όπου όλοι οι άνθρωποι θα μπορούν να αναπτυχθούν και να εξελιχθούν.

Επομένως, όλη η Χριστιανική εκπαίδευση πρέπει να περιλαμβάνει αυτήν την αίσθηση της αποστολής, του σκοπού, όχι μόνο να κερδίζουμε τα προς το ζην αλλά να κάνουμε στο δικό μας περιβάλλον αυτό που μας καλεί ο Ιησούς: ακολουθώντας τα βήματά Του να υπηρετούμε όσους έχουν ανάγκη και να μοιραζόμαστε μαζί τους τα καλά νέα του ευαγγελίου.