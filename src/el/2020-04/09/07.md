---
title:  Περαιτέρω Μελέτη
date:  27/11/2020
---

«Ο Χριστός διέψευσε τις ελπίδες της κοσμικής μεγαλοσύνης. Στην επί του Όρους Ομιλία Του προσπάθησε να ανασκευάσει αυτό που είχαν μάθει στη λαθεμένη διδασκαλία τους και να δημιουργήσει στους ακροατές Του την ορθή αντίληψη της βασιλείας Του και του δικού Του χαρακτήρα. Αλλά δεν επιτέθηκε κατευθείαν στα λάθη του λαού. Είδε τη μιζέρια του κόσμου εξαιτίας της αμαρτίας και όμως δεν τους περιέγραψε την αθλιότητά τους με μελανά χρώματα. Τους δίδαξε κάτι ασύγκριτα καλύτερο από αυτό που είχαν γνωρίσει. Χωρίς να αντιμάχεται τις ιδέες τους για τη βασιλεία του Θεού, τους μίλησε για τους όρους της εισόδου τους σ’ αυτή, αφήνοντάς τους να συμπεράνουν μόνοι τους τη φύση της. Οι αλήθειες που δίδαξε δεν είναι λιγότερο σπουδαίες για μας από ότι ήταν για τα πλήθη που Τον ακολουθούσαν. Εμείς δεν έχουμε λιγότερη ανάγκη από ότι εκείνοι για να διδαχθούμε τις βασικές αρχές της βασιλείας του Θεού.» Ζ.Χ., σ. 270,271.

**Ερωτήσεις για συζήτηση**

`1. Ο Ρόμπερτ Λούις Στίβενσον γεννήθηκε στο Εδιμβούργο, στην Σκωτία, το 1850. Αφηγείται πως μια νύχτα, καθώς η νταντά του τον ετοίμαζε να κοιμηθεί, γλίστρησε στο παράθυρο και είδε ένα μαγευτικό θέαμα. Ήταν ένας φανοκόρος, που πήγαινε από τον έναν λαμπτήρα αερίου στον άλλο. Με παιδική χαρά φώναξε τη νταντά του και της είπε: «Κοίταξε αυτόν τον άνθρωπο! Ανοίγει τρύπες στο σκοτάδι!» Ποιος είναι ο ρόλος που σας έχει δώσει ο Θεός για να φέρετε το φως και την αγάπη στην κοινότητά σας; Εάν δεν είστε βέβαιοι, καλέστε αρκετά μέλη της εκκλησίας και συζητήστε τι μπορείτε να επιτύχετε μαζί.`

`2. Εφόσον η εκκλησία πρέπει να συνεργαστεί με τον Θεό για να πλησιάσει τον κόσμο, οφείλουμε να ενστερνιστούμε την διδασκαλία και την διακονία του Ιησού. Η ίδια η πραγματικότητα της ενσάρκωσης του Θεού που ήρθε σε εμάς, έζησε στον κόσμο μας, αγωνίστηκε, γέλασε και έκλαψε μαζί μας - μας υπενθυμίζει ότι καλούμαστε να φροντίσουμε τους γύρω μας. Πώς θα το κάνετε αυτό; Πώς μπορείτε να χρησιμοποιήσετε τους νέους ανθρώπους στην εκκλησία σας για να βοηθήσουν σε αυτό το έργο;`

`3. Σκεφτείτε την ευθύνη που έχουμε εμείς ως Αντβεντιστές της Εβδόμης Ημέρας να διδάξουμε στους άλλους τις θαυμάσιες αλήθειες που μας δόθηκαν. Πώς μπορεί, και πρέπει, η τοπική εκκλησία να διαδραματίσει βασικό ρόλο στη διδασκαλία αυτών των αληθειών στους άλλους; Ταυτόχρονα, πώς μπορεί η εκκλησία να είναι ένα ασφαλές μέρος συζήτησης για αυτές τις αλήθειες με εκείνους που θέτουν δύσκολες ερωτήσεις; Τι μπορείτε να κάνετε για να δημιουργήσετε ένα περιβάλλον στο οποίο μπορούν να αντιμετωπιστούν σοβαρά ερωτήματα;`

`4. Συζητήστε για τις πολιτισμικές προκαταλήψεις που υπάρχουν στην κοινωνία που ζείτε. Πώς μπορεί η εκκλησία σας να διδάξει άλλους να μην επηρεάζονται από αυτές τις προκαταλήψεις, αλλά να ακολουθούν τις διδασκαλίες της Αγίας Γραφής;`