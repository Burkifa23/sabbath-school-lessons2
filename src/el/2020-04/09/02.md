---
title:  Η Αληθινη Χριστιανικη Εκπαιδευση
date:  22/11/2020
---

Λέγεται ότι ένας ραββίνος παρατηρώντας τους νυσταγμένους νεαρούς άντρες που βρίσκονταν στην τάξη του, τους ρώτησε: «Πότε κάποιος ξέρει πότε τελειώνει η νύχτα και ξεκινά η μέρα;»

Πολλοί από τους σπουδαστές σήκωσαν διστακτικά το χέρι.

«Ραββί», ρώτησε κάποιος, «είναι όταν μπορείς να δεις τη διαφορά ανάμεσα σε μια συκιά και μια ελιά;»

«Όχι».

Ένας άλλος μαθητής σήκωσε το χέρι του: «Ραββί, είναι όταν μπορείς να δεις τη διαφορά ανάμεσα σε ένα πρόβατο και μια κατσίκα;»

Αφού άκουσε πολλές απαντήσεις, ο ραββίνος αποκρίθηκε στους μαθητές του: «Κάποιος ξέρει ότι η νύχτα έχει τελειώσει και η μέρα έχει αρχίσει όταν μπορεί να κοιτάξει σε ένα πρόσωπο που δεν έχει δει ποτέ πριν και να αναγνωρίσει τον ξένο ως αδελφό ή αδελφή. Μέχρι εκείνη τη στιγμή, ανεξάρτητα από το πόσο φωτεινή είναι η μέρα, είναι ακόμα νύχτα».

`Διαβάστε Λουκά 10:30-37. Τι ήθελε να πει ο Ιησούς με αυτήν την ιστορία; Τι πρέπει να αποτελεί μέρος κάθε αληθινής Χριστιανικής εκπαίδευσης;`

Ως Αντβεντιστές της Εβδόμης Ημέρας, έχουμε ευλογηθεί με άφθονο δογματικό φως και αλήθεια (κατάσταση των νεκρών, Σάββατο, 1844 και κρίση, Μεγάλη Διαμάχη κ.α.) που και το μεγαλύτερο μέρος του Χριστιανικού κόσμου ακόμα δεν καταλαβαίνει. Και όμως, όσο σημαντικές και αν είναι αυτές οι αλήθειες, ποιο το όφελος αν δεν είμαστε καλοσυνάτοι με τους ανθρώπους, αν δείχνουμε μεροληπτική στάση εναντίον τους και εάν επιτρέπουμε στις πολιτισμικές και κοινωνικές προκαταλήψεις του περιβάλλοντός μας να μας κάνουν να αντιμετωπίζουμε τους άλλους ως κατώτερους;

Η αληθινή Χριστιανική εκπαίδευση πρέπει να μας κάνει να υπερβούμε αυτές τις ανθρώπινες αδυναμίες και κακοτροπιές και να δούμε τους άλλους όπως ο Χριστός τους βλέπει, υπάρξεις για τις οποίες πέθανε, υπάρξεις των οποίων οι αμαρτίες Τον οδήγησαν στον σταυρό, υπάρξεις για τις οποίες πλήρωσε ανυπολόγιστο τίμημα. Αν σηκώσουμε τον σταυρό μας, όπως θα πρέπει, τότε θα εκτιμήσουμε κάθε άνθρωπο και, ιδανικά, θα τον αντιμετωπίσουμε όπως πραγματικά πρέπει, σύμφωνα με την αξία που ο Θεός τού έχει δώσει. Η Χριστιανική εκπαίδευση οφείλει να περιλαμβάνει αυτήν τη διδασκαλία, αλλιώς δεν έχει αξία ο χαρακτηρισμός «Χριστιανική».

`Σκεψη: Ποιες προκαταλήψεις διδάσκει ο πολιτισμός και η κοινωνία μας, είτε διακριτικά είτε ανοιχτά, που ως Χριστιανοί πρέπει να ξεπεράσουμε;`