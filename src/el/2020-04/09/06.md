---
title:  Μοιραζομαστε Τη Ζωη Μας
date:  26/11/2020
---

`Διαβάστε Α’ Θεσ. 2:6-8. Τι λέει ο Παύλος εδώ ότι πρέπει να δείχνουμε στα σχολεία και στις εκκλησίες μας;`

Αντιμέτωποι με την κατάρρευση της κοινότητας στην κοινωνία, ζούμε σε μια εποχή όπου η Βιβλική κατανόηση της εκκλησίας δεν ήταν ποτέ πιο σημαντική. Όπως μας θυμίζει το Ματθαίον 18:20: «Όπου είναι δύο ή τρεις συνηγμένοι εις το όνομά μου, εκεί είμαι εγώ εν τω μέσω αυτών». Το όραμα της Καινής Διαθήκης για την εκκλησία και την Χριστιανική κοινότητα πήρε μορφή κυρίως στα σπίτια των πιστών. Εκεί, τα μέλη συναντιόντουσαν σε μικρές ομάδες, προσευχόντουσαν, υμνούσαν, λάμβαναν μέρος στην Θεία Κοινωνία, μάθαιναν και μοιράζονταν ο ένας με τον άλλον τα λόγια του Ιησού. Οι λατρευτικές αυτές ομάδες έγιναν και οι πρώτες εκκλησιαστικές σχολές, καθώς εκεί παρουσιάζονταν στα νέα μέλη η Αγία Γραφή και ο νέος τρόπος ζωής με τον Ιησού. Τα γραπτά του Παύλου, όπως το Ρωμ. 12:2, «Και μη συμμορφόνεσθε με τον αιώνα τούτον, αλλά μεταμορφόνεσθε διά της ανακαινίσεως του νοός σας», υποδηλώνουν ότι η εκκλησία πήρε αυτό το έργο της εκπαίδευσης πολύ σοβαρά.

Οι πρώτοι πιστοί σύντομα ανακάλυψαν ότι στα πλαίσια της Χριστιανικής κοινότητας το ευαγγέλιο μπορεί να βιωθεί καλύτερα. Εκεί μπορούμε να υμνούμε περισσότερο, να προσευχόμαστε πιο έντονα και να είμαστε πιο φιλόστοργοι και συμπονετικοί. Καθώς ακούμε άλλους να μιλάνε για την καλοσύνη του Θεού, αισθανόμαστε πόσο καλός υπήρξε ο Κύριος με εμάς. Καθώς ακούμε για τους αγώνες και τις θλίψεις των άλλων, αισθανόμαστε την επούλωση των πληγών που ο Θεός έφερε στη δική μας ζωή και βιώνουμε μια νέα επιθυμία να γίνουμε όργανα της χάρης και της αποκατάστασης που Εκείνος προσφέρει.

Στο σημερινό κείμενο, ο Παύλος ισχυρίζεται ότι το ευαγγέλιο του Θεού είναι το παν: η δύναμη του σταυρού, η ανάσταση του Κυρίου, η υπόσχεση της επιστροφής Του. Ήταν τα καλύτερα νέα σε όλο τον κόσμο, και ο Παύλος πέρασε τη ζωή του έχοντας την πρόκληση να μοιραστεί την ιστορία του Ιησού με τους άλλους, δείχνοντας την μεγαλύτερη δυνατή ακεραιότητα και αφοσίωση.

Παρόλα αυτά, ο Παύλος προτείνει ότι το μήνυμα του ευαγγελίου μπορεί να κατανοηθεί και να βιωθεί καλύτερα, εάν μοιραζόμαστε τη ζωή μας ο ένας με τον άλλον. Δεν πρέπει ποτέ να ξεχνάμε ότι οι άνθρωποι παρακολουθούν προσεκτικά για να δουν αν μέσα από τη ζωή μας εκδηλώνεται η χάρη που βρίσκεται στην Αγία Γραφή.

`Σκεψη: Σκεφτείτε καλά τη ζωή σας και αναρωτηθείτε: Τι μαρτυρία δίνω στους γύρω μου;`