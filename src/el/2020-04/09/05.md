---
title:  Αναζητωντας Την Αληθεια
date:  25/11/2020
---

Ο Αλβέρτος Αϊνστάιν, που είναι ο θεμελιωτής της Θεωρίας της Σχετικότητας, έγραψε: «Το σημαντικό είναι να μη σταματήσεις να προβληματίζεσαι. Η περιέργεια υπάρχει για κάποιον λόγο. Δεν μπορεί παρά να αισθανθεί δέος αυτός που συλλογίζεται τα μυστήρια της αιωνιότητας, της ζωής, της θαυμάσιας δομής της πραγματικότητας. Αρκεί κάθε μέρα να προσπαθείς να κατανοήσεις λίγο από αυτό το μυστήριο. Ποτέ μην χάσεις μια άγια περιέργεια».

Ζούμε σε έναν κόσμο μυστηρίου, έτσι δεν είναι; Η σύγχρονη επιστήμη μάς έχει αποκαλύψει ότι υπάρχει μια απίστευτη πολυπλοκότητα σχεδόν σε κάθε επίπεδο ύπαρξης. Και αν αυτό ισχύει για τα απλά φυσικά πράγματα, πόσο περισσότερο για τα πνευματικά;

`Τι διδάσκουν τα ακόλουθα εδάφια για την αναζήτηση της αλήθειας και την εύρεση απαντήσεων; Ιερ. 29:13, Ματθ. 7:7, Πράξ. 17:26,27 • Ψαλμ. 25:5, Ιωάν. 16:13, Ιωάν. 17:17.`

Η Αγία Γραφή είναι γεμάτη από ιστορίες προβληματισμένων ανθρώπων - όπως και εμείς - με ερωτήματα, φόβους, ελπίδες και χαρές - άνθρωποι που με τον τρόπο τους αναζητούν την αλήθεια, ψάχνοντας απαντήσεις στις πιο δύσκολες ερωτήσεις της ζωής.

«Τα πάντα έκαμε καλά εν τω καιρώ εκάστου▪ και τον κόσμον υπέβαλεν εις την διάνοιαν αυτών, χωρίς ο άνθρωπος να δύναται να εξιχνιάση απ’ αρχής μέχρι τέλους το έργον το οποίον ο Θεός έκαμεν». (Εκκ. 3:11). Τι εννοεί εδώ ο Σολομώντας; Κάποιοι μεταφράζουν την εβραϊκή λέξη «olam» ως «αιωνιότητα» και άλλοι ως «συναίσθηση του παρελθόντος και του μέλλοντος». Έτσι λοιπόν, σύμφωνα με αυτό το εδάφιο, ο Θεός έχει τοποθετήσει στην ανθρώπινη καρδιά και στο νου την ικανότητα αντίληψης του παρελθόντος και του μέλλοντος, της ίδιας της αιωνιότητας. Δηλαδή, ως ανθρώπινα όντα, μπορούμε να συλλογιστούμε σχετικά με το ποια είναι «τα μεγάλα ερωτήματα» για τη ζωή και την ύπαρξή μας γενικότερα. Και, φυσικά, στο σημείο αυτό η Αγία Γραφή παίζει βασικό ρόλο. Ποιοι είμαστε; Γιατί είμαστε εδώ; Πώς πρέπει να ζούμε; Τι συμβαίνει όταν πεθαίνουμε; Γιατί υπάρχουν το κακό και ο πόνος; Αυτές είναι οι ερωτήσεις που προβληματίζουν τους αναζητητές της αλήθειας από την αρχή της καταγεγραμμένης ιστορίας. Τι σπουδαίο προνόμιο και ευθύνη έχουμε να μπορέσουμε να βοηθήσουμε αυτούς τους αναζητητές να βρουν κάποιες απαντήσεις τώρα. Εξάλλου ποια είναι η αξία της Χριστιανικής εκπαίδευσης αν δεν μπορεί να δώσει στους ανθρώπους τις απαντήσεις, όπως αυτές φανερώνονται στον Λόγο του Θεού;

`Σκεψη: Γιατί η Αγία Γραφή έχει τον σημαντικότερο ρόλο στην εύρεση απαντήσεων στα μεγαλύτερα ερωτήματα της ζωής;`