---
title:  Το Πρωτο Σχολειο
date:  27/09/2020
---

Παρότι ένας κήπος δεν θεωρείται αίθουσα διδασκαλίας, ο Κήπος της Εδέμ είχε την απόλυτη έννοια, καθώς ήταν γεμάτος από τα άφθαρτα πλούτη της δημιουργίας του Θεού. Είναι δύσκολο να φανταστούμε σήμερα, από τη δική μας οπτική γωνία, πόσα πολλά είχε μάθει σε αυτήν την «τάξη» το αγνό αυτό ζευγάρι, που διδασκόταν άμεσα από τον Δημιουργό του μέσα σε έναν αναμάρτητο κόσμο.

`Διαβάστε Γέν. 2:7-23. Τι παρατηρείτε για τον σκοπό του Θεού κατά τη δημιουργία, τοποθέτηση και ανάθεση ευθυνών στον Αδάμ;`

Ο Θεός έπλασε τον άντρα και την γυναίκα κατά την εικόνα Του και τους έδωσε μια κατοικία και ένα σημαντικό έργο. Αναλογιζόμενοι την δυναμική μεταξύ δασκάλου-μαθητή, αυτή είναι μια ιδανική σχέση. Ο Θεός γνώριζε τις ικανότητες του Αδάμ επειδή ο Ίδιος τον είχε δημιουργήσει. Μπορούσε να τον διδάξει, γνωρίζοντας ότι ο Αδάμ ήταν ικανός να αξιοποιήσει όλες τις δυνατότητές του.

Ο Θεός έδωσε στον άνθρωπο καθήκοντα, αλλά ήθελε επίσης και την ευτυχία του. Και ίσως ένας από τους τρόπους που χρησιμοποίησε για να του παρέχει ευτυχία ήταν η ανάθεση ευθυνών. Στην τελική, ποιος δεν αισθάνεται ικανοποίηση-ευτυχία, όταν του ανατεθούν ευθύνες και τις εκπληρώσει πιστά; Ο Θεός γνώριζε την καρδιά του Αδάμ και τι χρειαζόταν για να ευημερήσει, κι έτσι του ανέθεσε την ευθύνη να φροντίσει τον κήπο. «Και έλαβε Κύριος ο Θεός τον άνθρωπον, και έθεσεν αυτόν εν τω παραδείσω της Εδέμ διά να εργάζηται αυτόν, και να φυλάττη αυτόν» (Γέν. 2:15). Είναι δύσκολο για εμάς που γνωρίζουμε μόνο έναν κόσμο αμαρτίας και θανάτου να φανταστούμε τι απαιτούσε το έργο αυτό και τι διδάχθηκε ο Αδάμ, καθώς δούλευε και φρόντιζε τον κήπο-κατοικία του.

Στη Γένεση 2:19-23, ο Θεός δημιουργεί τα ζώα για συντροφιά στον Αδάμ και επίσης δημιουργεί την Εύα για να είναι η σύζυγός του. Ο Θεός ήξερε ότι ο Αδάμ χρειαζόταν τη συντροφικότητα και τη βοήθεια ενός όμοιού του και για αυτό έπλασε την γυναίκα.

Ο Θεός γνώριζε επίσης ότι ο άνθρωπος έπρεπε να είναι σε στενή σχέση μαζί Του, έτσι δημιούργησε έναν οικείο χώρο στην Εδέμ μέσα στα όρια του κήπου. Όλα αυτά αποδεικνύουν τον σκοπό του Θεού και την αγάπη Του για την ανθρωπότητα. Για ακόμη μια φορά, λόγω της τεράστιας διαφοράς του κόσμου μας και της Εδέμ, είναι δύσκολο να φανταστούμε πώς ήταν αυτός ο κήπος.

`Σκεψη: Παρότι είμαστε μακριά από την Εδέμ, μπορούμε ακόμα να διδαχθούμε από τη φύση. Ποια είναι μερικά από τα μαθήματα που μπορούμε να διδαχθούμε και πώς μπορούμε να επωφεληθούμε από αυτά καθώς τα ερμηνεύουμε υπό το πρίσμα της Αγίας Γραφής;`