---
title:  Περαιτέρω Μελέτη
date:  02/10/2020
---

«Το ζευγάρι όχι μόνο ήταν παιδιά της πατρικής φροντίδας του Θεού, αλλά και μαθητές δεχόμενοι διδασκαλία από το πάνσοφο Δημιουργό. Δέχονταν την επίΣκεψη των αγγέλων και είχαν επίσης το προνόμιο να επικοινωνούν με τον Πλάστη τους χωρίς κανένα σκοτεινό πέπλο ανάμεσά τους. Έσφυζαν από ζωντάνια που προμηθεύονταν από το δέντρο της ζωής, και στη διανοητική τους δύναμη ήταν μόνο λίγο κατώτεροι από τους αγγέλους. Τα μυστήρια του ορατού σύμπαντος – “τα θαυμάσια του τελείου κατά την γνώσιν” (Ιώβ 37:16) - τους πρόσφεραν ανεξάντλητη πηγή διδασκαλίας και απόλαυσης. Οι νόμοι και οι λειτουργίες της φύσης που αποτελούν τη σπουδή των ανθρώπων εδώ και έξι χιλιάδες χρόνια, ήταν γνωστοί σε αυτούς από τον Κατασκευαστή και Συντηρητή των πάντων. Συνομιλούσαν με το φύλλο, το λουλούδι και το δέντρο, συγκεντρώνοντας από το καθένα χωριστά τα μυστικά της ζωής του. Ο Αδάμ ήταν εξοικειωμένος με κάθε ζωντανή ύπαρξη, από τον ισχυρό λεβιάθαν που παιχνιδίζει στα νερά της θάλασσας μέχρι το μικροσκοπικό έντομο που κινείται άσκοπα στο φως της ηλιαχτίδας.  Αυτός είχε δώσει στο καθένα το όνομά του και γνώριζε τη φύση και τις συνήθειες όλων. Η δόξα του Θεού στους ουρανούς, οι αναρίθμητοι κόσμοι στις κανονικές τροχιές τους, “τα ζυγοσταθμίσματα των νεφών”, τα μυστήρια του φωτός και του ήχου, της νύχτας και της ημέρας, όλα μπορούσαν ελεύθερα να μελετηθούν από τους προπάτορές μας. Επάνω σε κάθε φύλλο του δάσους, επάνω σε κάθε πέτρα των  βουνών, σε κάθε αστραφτερό αστέρι  στη γη, στον αέρα και στον ουρανό, ήταν γραμμένο το όνομα του Θεού. Η τάξη και η αρμονία της δημιουργίας τούς μιλούσαν για την άπειρη σοφία και τη δύναμή Του. Οι πρωτόπλαστοι συνεχώς ανακάλυπταν καινούργια θέλγητρα που πλημμύριζαν τις καρδιές τους με μεγαλύτερη αγάπη και προκαλούσαν καινούριες εκφράσεις ευγνωμοσύνης.» Π.Π., σ. 20, 21.

**Ερωτήσεις για συζήτηση**

`1. Εφόσον ο Θεός είχε αρχικά την πρόθεση το σχολείο/εργασία να είναι μια ευκαιρία για τους ανθρώπους να συναντήσουν τον Ίδιο και τη δημιουργία Του, εμείς διατηρούμε την πρόθεσή Του στην εργασία μας σήμερα; Πώς μπορούμε να γνωρίσουμε καλύτερα  τον Θεό μέσα από την εργασία μας; (αμοιβή, εκπαίδευση, εθελοντισμό, υπηρεσία κλπ.)`

`2. Καθώς εξετάζουμε την επιδεξιότητα του Σατανά στον Κήπο της Εδέμ, είναι εύκολο να απογοητευτούμε με την ανθρώπινη αδυναμία μας. Ο Αδάμ και η Εύα γνώριζαν ότι ο Θεός ήταν πλησίον τους, και όμως δέχτηκαν την μισή αλήθεια του φιδιού. Πώς μπορούμε εμείς, οι οποίοι απομακρυνθήκαμε από αυτήν τη φυσική αμεσότητα με τον Θεό, να βρούμε δύναμη από Αυτόν που θα μας βοηθήσει να ξεπεράσουμε τον πειρασμό;`

`3. Συζητήστε το ζήτημα της εξουσίας και γιατί είναι τόσο σημαντικό να υπακούτε σε αυτήν. Τι συμβαίνει όταν τα όρια της εξουσίας γίνονται δυσδιάκριτα; Πώς μπορεί να γίνει κακή χρήση της εξουσίας και ποια θα πρέπει να είναι τότε η αντίδρασή μας;`