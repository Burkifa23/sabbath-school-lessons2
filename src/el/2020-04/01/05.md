---
title:  Ξανακερδιζοντας Ο Τι Ειχε Χαθει
date:  30/09/2020
---

Όταν ο Αδάμ και η Εύα επέλεξαν να ακολουθήσουν τα λόγια του φιδιού, εκτός των άλλων συνεπειών ήρθαν αντιμέτωποι και με την αποβολή τους από την αίθουσα διδασκαλίας του Θεού. Σκεφτείτε τι έχασαν ο Αδάμ και η Εύα εξαιτίας της αμαρτίας τους. Καθώς κατανοούμε την πτώση τους στην αμαρτία, μπορούμε να καταλάβουμε καλύτερα ποιος είναι ο σκοπός της εκπαίδευσης για εμάς στην παρούσα εποχή. Παρά την εξορία τους, η ζωή σε έναν ατελή κόσμο οδήγησε την εκπαίδευση να αποκτήσει νέο σκοπό.

Εάν η εκπαίδευση πριν από την πτώση ήταν ο τρόπος που ο Θεός χρησιμοποίησε για να γνωρίσουν οι πρωτόπλαστοι τον Ίδιο, τον χαρακτήρα Του, την καλοσύνη και την αγάπη Του, τότε μετά την αποβολή τους το έργο της εκπαίδευσης πρέπει να βοηθήσει τον άνθρωπο να επανακτήσει αυτά τα πράγματα και να αναδημιουργήσει την εικόνα του Θεού μέσα του. Παρά την φυσική απομάκρυνση από την παρουσία Του, τα παιδιά του Θεού μπορούν ακόμα να γνωρίσουν Εκείνον, την καλοσύνη Του, και την αγάπη Του. Μέσω της προσευχής, της υπηρεσίας, και της μελέτης του Λόγου Του, μπορούμε να πλησιάσουμε τον Θεό, όπως ο Αδάμ και η Εύα στην Εδέμ.

Τα καλά νέα είναι ότι λόγω του Ιησού και του σχεδίου της σωτηρίας, δεν χάνονται τα πάντα. Έχουμε την ελπίδα της λύτρωσης και της αποκατάστασης. Μεγάλο μέρος της Χριστιανικής εκπαίδευσης πρέπει να οδηγεί τους μαθητές προς τον Ιησού, σε ό,τι έχει κάνει για εμάς και στην αποκατάσταση που μας προσφέρει.

`Διαβάστε Β’Πέτρ. 1:3-11. Λαμβάνοντας υπόψη όλα όσα χάθηκαν όταν οι πρωτόπλαστοι έφυγαν από τον κήπο, αυτά τα εδάφια μάς ενθαρρύνουν ότι θα επανακτηθούν πολλά. Τι γράφει ο Πέτρος ότι πρέπει να κάνουμε για να αποκατασταθεί η εικόνα του Θεού στη ζωή μας;`

Μέσω του Ιησού μας έχουν δοθεί «πάντα τα προς ζωήν και ευσέβειαν». Τι υπόσχεση! Ποια μπορεί να είναι μερικά από αυτά; Ο Πέτρος παραθέτει μια λίστα: πίστη, αρετή, γνώση, εγκράτεια, υπομονή και ούτω καθεξής. Παρατηρήστε επίσης ότι η γνώση είναι ένα από τα στοιχεία που αναφέρει ο Πέτρος. Η ιδέα αυτή οδηγεί στην έννοια της εκπαίδευσης. Η αληθινή παιδεία θα οδηγήσει στην αληθινή γνώση, στη γνώση του Χριστού, και έτσι όχι μόνο θα γίνουμε περισσότερο σαν και Αυτόν, αλλά και θα μπορέσουμε να μοιραστούμε τη γνώση μας για Αυτόν με άλλους.

`Σκεψη: Σκεφτείτε για μια στιγμή το γεγονός ότι το απαγορευμένο δέντρο ήταν το δέντρο της «γνώσεως του καλού και του κακού». Γιατί δεν είναι όλη η γνώση καλή; Πώς γνωρίζουμε τη διαφορά μεταξύ καλής και κακής γνώσης;`