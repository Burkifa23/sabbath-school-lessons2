---
title:  Καιρος Για Νεα Ανακαλυψη
date:  14/12/2020
---

Όταν ο Μωυσής καλείται να οδηγήσει το λαό έξω από την Αίγυπτο, είναι ξεκάθαρο ότι οι Ισραηλίτες είχαν χάσει την προοπτική να είναι παιδιά του Θεού. Πρέπει να ανακαλύψουν ξανά Ποιος είναι ο Θεός που ζητά τη λατρεία τους και τους δίνει τόσες πολλές υποσχέσεις για ένα θαυμάσιο μέλλον. Το Σάββατο είναι μια βασική εμπειρία εκμάθησης στο ταξίδι της νέας ανακάλυψής τους. Γίνεται επίσης ένα ξεκάθαρο μήνυμα στα άλλα έθνη για την ιδιαίτερη σχέση του Θεού με αυτόν τον λαό. Η εμπειρία του μάννα αντιπροσωπεύει τον τρόπο που χρησιμοποιεί ο Θεός για να εκπαιδεύσει τους Ισραηλίτες.

`Στην Έξ. 16:14-29, τι έχουν να διδαχθούν οι Ισραηλίτες;`

Ο Θεός κάνει στους Ισραηλίτες το θαύμα με το μάννα δίνοντάς τους επαρκή τροφή για κάθε μέρα. Εάν τους έδινε περισσότερη από την συγκεκριμένη ποσότητα, τότε θα κινδύνευαν να ξεχάσουν Ποιος ήταν ο προμηθευτής τους. Έτσι κάθε μέρα έκανε για αυτούς ένα θαύμα και εκείνοι έβλεπαν την φροντίδα Του. Το Σάββατο, ωστόσο, η κατάσταση ήταν διαφορετική, γιατί η ημέρα ήταν ιδιαίτερη. Πραγματοποιούνταν δύο θαύματα: στέλνονταν διπλάσια ποσότητα τροφής κάθε Παρασκευή, και το φαγητό δεν χαλούσε τη νύχτα. Τα θαύματα αυτά που γίνονταν το Σάββατο έκαναν τους Ισραηλίτες να θαυμάσουν τον Θεό που ήταν ο απελευθερωτής τους και να ανακαλύψουν εκ νέου το τι σημαίνει να είναι λαός του Θεού.

Οι Ισραηλίτες θα έτρωγαν μάννα για 40 χρόνια (Έξ. 16:35). Ο Θεός δίνει εντολή στον Μωυσή να φυλάξει ένα γομόρ μάννα για να θυμούνται οι Ισραηλίτες πώς προμηθεύονταν την τροφή τους στην έρημο (Έξ. 16:32,33). Θα ήταν επίσης μια υπενθύμιση της ιδιαίτερης εμπειρίας που είχαν τις ημέρες του Σαββάτου.

Υπάρχουν και άλλες περιπτώσεις που επίσης ο Θεός καθιστά με σαφήνεια στους Ισραηλίτες ότι το Σάββατο είναι ξεχωριστό.

Με το Σάββατο, ο Κύριος βοήθησε τους Ισραηλίτες να ανακαλύψουν ξανά την ταυτότητά τους και τον Θεό τους. Τους ζητήθηκε να υπακούσουν και να κρατήσουν το Σάββατο άγιο, προκειμένου να κατανοήσουν περισσότερο τον χαρακτήρα του Δημιουργού τους και να οικοδομήσουν μαζί Του μια σταθερή σχέση υπόσχεσης.

`Σκεψη: Μιλάτε σε έναν έφηβο που θεωρεί ότι το Σάββατο είναι «βαρετό». Το φυλάττει μόνο επειδή αυτό λένε η Αγία Γραφή και οι γονείς του ότι πρέπει να κάνει. Τι θα του προτείνατε για να τον βοηθήσετε να ανακαλύψει το Σάββατο ως μια θετική εμπειρία εκμάθησης;`