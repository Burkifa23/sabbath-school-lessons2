---
title:  Η Πρωτη Οικογενεια
date:  04/10/2020
---

Δεν μας έχουν δοθεί πολλές λεπτομέρειες στις πρώτες σελίδες της Αγίας Γραφής - καμία στην πραγματικότητα - σχετικά με το είδος της οικογενειακής εκπαίδευσης που εφαρμοζόταν στα πρώτα χρόνια της ιστορίας του ανθρώπου, αν και μπορούμε να είμαστε βέβαιοι ότι η εκπαίδευση τότε γινόταν από την ίδια την οικογένεια.

«Το εκπαιδευτικό σύστημα που είχε θεσπιστεί στην Εδέμ, για κέντρο του είχε την οικογένεια. Ο Αδάμ ήταν γιος του Θεού (Λουκ. 3:38), και τα παιδιά του Υψίστου λάμβαναν καθοδήγηση από τον Πατέρα τους. Με όλη τη σημασία της λέξης, το σχολείο τους ήταν οικογενειακό.» ΕΚ, σ. 23.

Αν και δεν ξέρουμε ακριβώς ποια ήταν η διδασκαλία, μπορούμε να είμαστε σίγουροι ότι είχε να κάνει με τα θαύματα της δημιουργίας και, μετά την αμαρτία, με το σχέδιο της απολύτρωσης.

`Τι διδάσκουν τα ακόλουθα εδάφια και γιατί αυτή η διδασκαλία είναι σίγουρο ότι αποτελούσε μέρος της εκπαίδευσης που ο Αδάμ και η Εύα μετέδωσαν στα παιδιά τους; Γέν. 1-2, Γέν. 3:1-15, Β’Κορ. 4:6, Λουκ. 10:27, Γαλ. 3:11, Αποκ. 22:12`

«Το εκπαιδευτικό σύστημα το οποίο απαρχής είχε θεσπιστεί στον κόσμο, επρόκειτο να χρησιμεύσει σαν πρότυπο για τον άνθρωπο καθ’ όλους τους επερχόμενους αιώνες. Σαν εικονογράφηση των αρχών του, ένα υποδειγματικό σχολείο είχε ιδρυθεί στην Εδέμ, την κατοικία των προπατόρων μας.» ΕΚ, σ. 10.

Η Χριστιανική εκπαίδευση αποτελεί δέσμευση να διδαχθούν οι οικογένειες και τα μέλη θέματα δογματικά, λατρείας, καθοδήγησης, συναδελφικότητας, ευαγγελισμού και υπηρεσίας. Το σπίτι είναι το μέρος όπου διδάσκονται τα μέλη της οικογένειας για την αγάπη και τις υποσχέσεις του Θεού. Εκεί ο Ιησούς παρουσιάζεται στα παιδιά ως Κύριος, Σωτήρας και φίλος τους και η Αγία Γραφή υποστηρίζεται ως ο Λόγος του Θεού. H οικογένεια είναι το μέρος όπου προβάλλεται το πρότυπο μιας υγιούς σχέσης με τον ουράνιο Πατέρα μας.

Στη Γέν. 4:1-4, αναφέρεται ότι και ο Κάιν και ο Άβελ δίνουν τις προσφορές τους στον Κύριο. Πιστεύουμε ότι σίγουρα είχαν μάθει κατά την οικογενειακή τους εκπαίδευση για τη σημασία και τη σπουδαιότητα των προσφορών σχετικά με το σχέδιο σωτηρίας. Φυσικά, όπως δείχνει η ιστορία, μια καλή εκπαίδευση δεν οδηγεί πάντα σε επιθυμητά αποτελέσματα.

`Σκεψη: Όποια και αν είναι η κατάσταση στο σπίτι σας, τι επιλογές μπορείτε να κάνετε ώστε να γίνει ένα περιβάλλον όπου η αλήθεια θα διδάσκεται και θα εφαρμόζεται;`