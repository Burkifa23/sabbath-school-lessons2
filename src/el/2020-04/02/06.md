---
title:  Για Να Μη Ξεχασετε
date:  08/10/2020
---

Πριν να εισέλθει ο λαός Ισραήλ στη Γη της Επαγγελίας, ο Μωυσής τους μίλησε για μία ακόμη φορά και τους θύμισε τους θαυμάσιους τρόπους με τους οποίους ο Κύριος τους καθοδήγησε. Τους προειδοποίησε επανειλημμένα να μη ξεχάσουν το τι είχε κάνει ο Κύριος για αυτούς. Το Δευτερονόμιο ήταν η τελευταία διαθήκη και μαρτυρία του Μωυσή. Παρότι γράφτηκε πριν από χιλιάδες χρόνια, σε έναν πολιτισμό και σε έναν τρόπο ζωής ριζικά διαφορετικό από το δικό μας, οι αρχές στο βιβλίο αυτό ισχύουν και για εμάς.

`Διαβάστε Δευτερονόμιον 6. Τι μπορούμε να μάθουμε για τις αρχές της Χριστιανικής εκπαίδευσης; Ποιο πρέπει να είναι το κεντρικό θέμα σε όλα όσα διδάσκουμε όχι μόνο στα παιδιά μας αλλά και σε οποιονδήποτε που δεν ξέρει όσα εμείς γνωρίζουμε για τον Θεό και τις σπουδαίες Του ενέργειες για σωτηρία; Τι προειδοποιήσεις βρίσκονται σε αυτά τα εδάφια;`

Βασικό θέμα σε όλα όσα έπρεπε να διδάξουν στα παιδιά τους ήταν το θαυμάσιο έργο που ο Θεός έκανε στο λαό τους. Και επίσης, πόσο ξεκάθαρη ήταν η προειδοποίηση που δόθηκε να μη ξεχάσουν όλα όσα ο Θεός είχε κάνει για αυτούς. Φυσικά, εφόσον οι γονείς έχουν τον πρωταρχικό ρόλο στο να εντάξουν τις Βιβλικές διδασκαλίες στη ζωή των παιδιών τους, τότε έχουν την ευθύνη να οργανώσουν και να προετοιμάσουν τη δική τους ζωή με τέτοιο τρόπο ώστε να έχουν επαρκή γνώση και χρόνο για να μοιραστούν με τα παιδιά τους.

«Ο πρώτος δάσκαλος του παιδιού είναι η μητέρα. Στο διάστημα της μεγαλύτερης επιδεκτικότητας και της ταχύτερης ανάπτυξης η εκπαίδευσή του, κατά μεγάλο ποσοστό, βρίσκεται στα χέρια της.» ΕΚ., σ. 261.

Αυτή είναι η κρίσιμη περίοδος κατά την οποία οι γονείς περιθάλπουν τα παιδιά τους με την αγάπη και τις υποσχέσεις του Θεού. Ο καθορισμός ενός τακτικού χρόνου για να διδάξετε προσωπικά τη σοφία και τις υποσχέσεις του Θεού στα παιδιά σας θα επηρεάσει θετικά την οικογένειά σας για τις επερχόμενες γενεές.

`Σκεψη: Διαβάστε Δευτ. 6:7: «Και θέλεις διδάσκει αυτούς επιμελώς εις τα τέκνα σου, και περί αυτών θέλεις ομιλεί καθήμενος εν τη οικία σου, και περιπατών εν τη οδώ, και πλαγιάζων, και εγειρόμενος». Ποιο είναι το νόημα του εδαφίου; Πόσο σημαντικό είναι να έχουμε πάντοτε τον Κύριο στη σκέψη, όχι μόνο των παιδιών μας αλλά και στη δική μας;`