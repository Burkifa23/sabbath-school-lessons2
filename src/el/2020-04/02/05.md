---
title:  Ο Ρολος Των Γονεων
date:  07/10/2020
---

**«Και οι πατέρες, μη παροργίζετε τα τέκνα σας, αλλ’ εκτρέφετε αυτά εν παιδεία και νουθεσία Κυρίου» (Εφεσ. 6:4).**

**«Γυναίκα ενάρετον τις θέλει ευρεί; διότι η τοιαύτη είναι πολύ τιμιωτέρα υπέρ τους μαργαρίτας» (Παρ. 31:10).**

Οι γονείς έχουν πολύ μεγάλη ευθύνη. Ο πατέρας είναι ο επικεφαλής της οικογένειας, και η οικογένεια είναι το φυτώριο της εκκλησίας, του σχολείου, και της κοινωνίας. Αν ο πατέρας είναι αδύναμος, ανεύθυνος και ανεπαρκής, τότε η οικογένεια, η εκκλησία, το σχολείο και η κοινωνία θα υποστούν τις συνέπειες. Οι πατέρες θα πρέπει να επιδιώκουν να εκδηλώνουν τον καρπό του Αγίου Πνεύματος - «αγάπη, χαρά, ειρήνη, μακροθυμία, χρηστότης, αγαθωσύνη, πίστις, πραότης, εγκράτεια» (Γαλ. 5:22,23).

Οι μητέρες, επίσης, έχουν ίσως τον σημαντικότερο ρόλο σε ολόκληρη την κοινωνία. Ασκούν μεγάλη επιρροή στη διαμόρφωση του χαρακτήρα των παιδιών τους και εδραιώνουν τη διάθεση και την ιδιοσυγκρασία του σπιτικού. Οι πατέρες πρέπει να κάνουν ό,τι μπορούν για να συνεργαστούν με τις μητέρες στην εκπαίδευση των παιδιών τους.

`Τι μπορούν να μάθουν οι πατέρες και οι μητέρες από αυτά τα εδάφια; Εφεσ. 5:22,23,25,26, Α’Κορ. 11:3, Β’Κορ. 6:14, Ρωμ. 13:13,14, Β’Πετ. 1:5-7, Φιλιπ. 4:8`

Οι χριστιανοί γονείς έχουν ηθική υποχρέωση μέσα από τη συμπεριφορά τους να παρέχουν το Βιβλικό πρότυπο του Χριστού και της εκκλησίας. Η σχέση γάμου είναι μια αναλογία της σχέσης του Χριστού με την εκκλησία. Όταν οι γονείς αρνούνται να καθοδηγήσουν, ή το κάνουν με τυραννικό τρόπο, τότε σκιαγραφούν μια ψευδή εικόνα του Χριστού προς τα παιδιά τους και προς τον κόσμο. Ο Θεός προστάζει όλους τους χριστιανούς γονείς να διδάσκουν με επιμέλεια τα παιδιά τους (δείτε Δευτ. 6:7). Έχουν την ευθύνη να τα μάθουν να αγαπούν τον Κύριο με όλη τους την καρδιά. Πρέπει να διδάξουν τον φόβο του Κυρίου, την απόλυτη στοργική αφοσίωση και υποταγή σε Αυτόν.

Στο Δευτ. 6:7, δόθηκαν στο λαό Ισραήλ συγκεκριμένες οδηγίες ώστε να εκπαιδεύσουν τα παιδιά τους για τα θαυμάσια πράγματα που ο Κύριος είχε κάνει για το λαό Του. Όσο υπέροχη κι αν ήταν η ιστορία που οι πρεσβύτεροι έπρεπε να πουν στα παιδιά τους, εμείς που ζούμε μετά τη σταύρωση του Χριστού, έχουμε πολλά καλύτερα να διηγηθούμε, έτσι δεν είναι;

Επομένως, η θεραπεία ή η εκπαίδευση που πρέπει να δώσουμε είναι ένα συνεχές δραστήριο έργο με το οποίο παρουσιάζουμε την αλήθεια του Θεού στα παιδιά μας και τα προετοιμάζουμε στο να αποκτήσουν προσωπική σχέση με τον Χριστό. Στην τελική, όμως, σε όλους μας δόθηκε το ιερό δώρο της ελεύθερης βούλησης και όταν τα παιδιά μας γίνουν ενήλικες, θα λογοδοτήσουν εκείνα για τον εαυτό τους ενώπιον του Θεού.