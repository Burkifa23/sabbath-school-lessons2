---
title:  Ο Μεγαλος Διδασκαλος Και Η Συμφιλιωση
date:  28/10/2020
---

Οι ανθρώπινες σχέσεις πολύ συχνά διαλύονται. Απομακρυνόμαστε ο ένας από τον άλλον. Το άτομο που κάποτε ήταν στενός μας φίλος, με την πάροδο του χρόνου γίνεται κάποιος που πλέον δεν εμπιστευόμαστε. Ωστόσο, μια τέτοια διαλυμένη σχέση μπορεί να διορθωθεί. Όταν συμβαίνει αυτό βιώνουμε το θαύμα της συμφιλίωσης, μία από τις ομορφότερες εμπειρίες που μπορεί να ζήσει κάποιος.

`Πώς η συμφιλίωση αποτελεί κεντρική ιδέα της ενσάρκωσης του Χριστού και του ρόλου Του ως Μεγάλου Διδασκάλου; Β’Κορ. 5:16-21.`

Αν νιώθουμε ευλογημένοι όταν γίνεται η αποκατάσταση της σχέσης μας με ένα άλλο άτομο, πόσο περισσότερο υπέροχα θα πρέπει να νιώθουμε όταν είμαστε συμφιλιωμένοι με τον Θεό; Στην Β’Κορ. 5:16-21, ο Παύλος είναι ξεκάθαρος για το ποιος κάνει τη συμφιλίωση - ο Θεός Πατέρας έχει αναλάβει την πρωτοβουλία για την επιδιόρθωση της διαλυμένης μας σχέσης με Αυτόν και έχει επιτελέσει αυτό το συμφιλιωτικό έργο «διά του Ιησού Χριστού». (Β’Κορ. 5:18). «Δηλονότι ο Θεός ήτο εν τω Χριστώ, διαλλάσσων τον κόσμον προς εαυτόν» (Β’Κορ. 5:19).

Και πάλι όμως, δεν πρέπει μόνο να γευόμαστε απλώς την χαρά που έρχεται με την συμφιλίωση. Οφείλουμε να διδαχθούμε από τον Μεγάλο Διδάσκαλο. Με την ενσάρκωση Του, ο Ιησούς συμμετείχε στο έργο της συμφιλίωσης. Και εμείς, επίσης, καλούμαστε να συμμετέχουμε σε αυτήν. Ο Θεός μας συμφιλίωσε μαζί Του μέσω του Χριστού. Και τώρα, σύμφωνα με τον Παύλο, μας δίνεται η «διακονίαν της διαλλαγής» (Β’Κορ. 5:18).

Η Κολοσσαείς 1:15-20 είναι επίσης από τα σπουδαιότερα κείμενα της Καινής Διαθήκης που μιλά για την ενσάρκωση του Χριστού. Αν και συχνά θεωρείται ύμνος, το πρώτο μισό του κειμένου αναλύει τον ρόλο του Χριστού στη δημιουργία (Κολ. 1:15-17), ενώ το τελευταίο μισό επικεντρώνεται στον ρόλο του Χριστού στην λύτρωση (Κολ. 1:18-20). Μέσω του ρόλου του Χριστού ως Δημιουργού-Λυτρωτή, ο Θεός συμφιλιώνει τα πάντα με τον εαυτό Του. Το έργο της συμφιλίωσης που ο Θεός πραγματοποιεί μέσω του Χριστού είναι παγκόσμιο σε κλίμακα, επηρεάζοντας «τα πάντα προς εαυτόν, ειρηνοποιήσας διά του αίματος του σταυρού αυτού, δι’ αυτού, είτε τα επί της γης, είτε τα εν τοις ουρανοίς»  (Κολ. 1:20).

Αν και ποτέ δεν θα μπορέσουμε να φτάσουμε το παγκόσμιο εύρος του έργου του Μεγάλου Διδασκάλου ως Συμφιλιωτή, καλούμαστε να μετέχουμε στην «διακονίαν της διαλλαγής» στη δική μας σφαίρα επιρροής (Β’Κορ. 5:18). Θα μπορούσε αυτή η σκέψη να ήταν στο μυαλό του Ιησού όταν προσευχόταν, «Καθώς εμέ απέστειλας εις τον κόσμον, και εγώ απέστειλα αυτούς εις τον κόσμον»; (Ιωάν. 17:18)

`Σκεψη: Πώς μπορούμε να αντικατοπτρίσουμε τον ρόλο του Θεού ως συμφιλιωτή; Δηλαδή, σε ποιες περιπτώσεις μπορείτε να βοηθήσετε άλλους να συμφιλιωθούν μεταξύ τους;`