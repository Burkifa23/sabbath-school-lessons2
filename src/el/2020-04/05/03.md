---
title:  Αποκαλυπτοντας Τον Πατερα Μέρος 2ο
date:  26/10/2020
---

Στον συγκινητικό πρόλογο του Ευαγγελίου του (Ιωάν. 1:1-18), ο Ιωάννης αναφέρεται στον Ιησού ως τον αιώνιο «Λόγο». Οι ισχυρισμοί του Ιωάννη για τον Ιησού δεν είναι άτολμοι ή περιορισμένοι, είναι έντονοι και έχουν παγκόσμιο πεδίο εφαρμογής. Ο Ιησούς υπήρχε από την αιωνιότητα – πριν δημιουργηθεί ο κόσμος. Στην πραγματικότητα, ο Ιησούς είναι ο συντελεστής της δημιουργίας (Ιωάν. 1:2,3). Είναι «το φως των ανθρώπων» (Ιωάν. 1:4) και, ως ο Λόγος που ήρθε στον κόσμο, «φωτίζει πάντα άνθρωπον» (Ιωάν. 1:9).

`Σύμφωνα με τον Ιωάννη, ποιο είναι το αποτέλεσμα της ενανθρώπισης του Χριστού; Ως Λόγος, τι φως έφερε; Τι προσόντα διαθέτει για να το κάνει αυτό; Ιωάν. 1:14,18.`

«Το Φως παρουσιάστηκε τότε που το σκότος του κόσμου ήταν το πιο πυκνό… Δεν απέμενε παρά μια μόνη ελπίδα για την ανθρώπινη φυλή … να αποκατασταθεί στον κόσμο η επίγνωση του Θεού. Ο Χριστός ήρθε για να επανορθώσει την επίγνωση αυτή. Ήρθε για να παραμερίσει τις νόθες διδασκαλίες με τις οποίες είχαν παραποιήσει τον Θεό εκείνοι οι οποίοι ισχυρίζονταν ότι Τον γνώριζαν. Ήρθε για να φανερώσει τη φύση του νόμου Του, να αποκαλύψει με το δικό Του χαρακτήρα την ομορφιά της αγιοσύνης.» ΕΚ. σ. 64, 66.

Όλα όσα έκανε ο Ιησούς στη ζωή Του στη γη είχαν ένα και μοναδικό σκοπό: «την αποκάλυψη του Θεού για την ανύψωση της ανθρωπότητας.» ΕΚ. σ. 72.

`Ο ίδιος ο Ιησούς λέει: «όστις είδεν εμέ, είδε και τον Πατέρα» (Ιωάν. 14:9). Σε ποια πλαίσια έκανε αυτή τη δήλωση ο Ιησούς; Γιατί την έκανε; Ιωάν. 14:1-14.`

Εύκολα επικρίνουμε τη δήλωση του Φίλιππου (Ιωάν. 14:8). Μετά από χρόνια στενής συντροφικότητας με τον Ιησού, εξακολουθεί να μην καταλαβαίνει τον βασικό σκοπό της ενσάρκωσης - ότι ο Ιησούς έχει έρθει για να δείξει τον χαρακτήρα του Πατέρα. Ίσως οι δάσκαλοι σήμερα να βρίσκουν παρηγοριά στο γεγονός ότι κι ένας από τους μαθητές του Μεγάλου Διδασκάλου είχε τόσο κακή απόδοση! Ωστόσο, η δήλωση του Φίλιππου είναι ίσως καταγεγραμμένη, όχι για να μας δώσει λόγο για να τον επικρίνουμε, αλλά για να μας προσφέρει την ευκαιρία να εξετάσουμε τους εαυτούς μας. Πόσο καιρό περπατήσαμε με τον Ιησού; Γνωρίσαμε τον Ιησού καλύτερα από τον Φίλιππο;«Όστις είδεν εμέ, είδε και τον Πατέρα.»