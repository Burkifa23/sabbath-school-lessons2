---
title:  Διαβαζοντας Το Νου Του Μεγαλου Διδασκαλου
date:  27/10/2020
---

`Τι ανησυχεί τον Παύλο σχετικά με τη Χριστιανική κοινότητα στους Φιλίππους, καθώς γράφει την επιστολή του προς αυτούς; Φιλιπ. 2:1-4, 4:2,3`

Η Φιλιππησίους 2:1-11 είναι ένα από τα πιο βαθυστόχαστα κείμενα σε ολόκληρη την Αγία Γραφή. Μιλάει για την προϋπάρχουσα κατάσταση του Χριστού, την Θεότητά Του, την ενσάρκωσή Του, την ανθρώπινή Του φύση, την αποδοχή του σταυρικού θανάτου. Δείχνει τον μακρύ, δύσκολο, καθοδικό δρόμο που ο Ιησούς πήρε από τον ουρανό στο Γολγοθά (Φιλ. 2:5-8), και περιγράφει πώς ο Πατέρας εξυψώνει τον Ιησού σε θέση παγκόσμιας λατρείας (Φιλ. 2:9-11). Πόση εκπληκτική αλήθεια βρίσκεται σε αυτά τα εδάφια!

`Πώς συστήνει ο Παύλος την Φιλιππησίους 2:5-11; Από τα γεγονότα της ζωής του Ιησού που εξυμνεί, ποια από αυτά νομίζετε ότι περιμένει να αντανακλούν οι πιστοί στη δική τους ζωή; Εδ. 6-11.`

Ο Παύλος ελπίζει ότι οι πιστοί στους Φιλίππους οι οποίοι μπορεί να είναι αντιδραστικοί, θα διδαχθούν από τον Ιησού και την ενσάρκωση Του. Εφόσον ο Ιησούς μπόρεσε να αποκτήσει ανθρώπινη μορφή - «δούλου μορφήν, γενόμενος όμοιος με τους ανθρώπους» (Φιλιπ. 2:7) - και ακόμη και να υποταχθεί σε σταυρικό θάνατο, πόσο περισσότερο πρέπει να υποτάσσεται ο ένας στον άλλο από αγάπη;

Μας γίνεται υπενθύμιση ότι υπάρχουν πολλά που πρέπει να διδαχθούμε από τον Μεγάλο Διδάσκαλο, τον Ιησού. Μαθαίνουμε από τις διδασκαλίες κατά τη διάρκεια της επίγειας διακονίας Του. Μαθαίνουμε από τα θαύματα που εκτελεί και τον τρόπο που ενεργεί προς τους άλλους.  Μπορεί να επηρεαστούν και οι δικές μας σχέσεις με τους άλλους από την μεγάλη καταδεκτικότητά Του και την προθυμία Του να ανταλλάξει τη δόξα του ουρανού με μια φάτνη (τι σπουδαίο μάθημα για εμάς!)

Αντίθετα, ο κόσμος πολύ συχνά μας καλεί να εξυψώσουμε τον εαυτό μας, να καυχηθούμε για τα επιτεύγματά μας. Σε μια φάτνη στην Βηθλεέμ και από τον Μεγάλο Διδάσκαλο παίρνουμε ένα διαφορετικό μάθημα - ότι το σπουδαίο έργο της εκπαίδευσης και της σωτηρίας του Θεού δεν ολοκληρώνεται με την εξύψωση του εαυτού μας, αλλά ταπεινώνοντας τον εαυτό μας ενώπιον του Κυρίου και γενόμενοι υπηρέτες των άλλων.

`Σκεψη: Ποια κατάσταση αντιμετωπίζετε, ακόμη και τώρα, κατά την οποία η ταπείνωση του εαυτού σας μπορεί να σας δώσει μια ισχυρή ευκαιρία να παρουσιάσετε τον Χριστό στους άλλους;`