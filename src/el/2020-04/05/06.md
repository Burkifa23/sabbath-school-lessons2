---
title:  Οι Πρωτοι Μαθητες Του Μεγαλου Διδασκαλου
date:  29/10/2020
---

Τη μια στιγμή, είναι μια ομάδα απλών βοσκών που φροντίζουν τα πρόβατά τους έξω από μια μικρή πόλη. Την επόμενη στιγμή, είναι αυτόπτες μάρτυρες της εκπληκτικής εμφάνισης αγγέλων που φέρνουν θαυμάσια και συνταρακτικά νέα. Παρακινούμενοι από αυτό το θέαμα, αναζητούν το Βρέφος για το οποίο μίλησαν οι άγγελοι.

`Φανταστείτε ότι στέκεστε με τους βοσκούς και κοιτάτε μέσα στη φάτνη. Τι θα βλέπατε; Λουκ. 2:8-20.`

Πρέπει να θαυμάσουμε τους πρώτους μαθητές του Μεγάλου Διδασκάλου - τον Ιωσήφ, την Μαρία και τους βοσκούς. Οι ταπεινές συνθήκες της γέννησης του Ιησού δεν δίνουν καμία ένδειξη ότι έγινε το θαύμα της ενσάρκωσης - ότι στο πρόσωπο αυτού του Βρέφους ο Θεός έγινε Ένα με την ανθρωπότητα. Ωστόσο, με τη βοήθεια οραμάτων, ονείρων και αγγέλων, εκείνοι οι πρώτοι μαθητές Του είναι σε θέση να κοιτάξουν πέρα από την εξωτερική εικόνα της γέννησης του Ιησού. Οι ποιμένες ανακοινώνουν και σε άλλους την ταυτότητα αυτού του Βρέφους, ότι είναι «σωτήρ, όστις είναι Χριστός Κύριος» (Λουκ. 2:11, συγκρίνετε με Λουκ. 2:17).

`Πώς ανταποκρίνονται οι Μάγοι στην είδηση της γέννησης του Ιησού; Ποια η αντίδραση του Ηρώδη; Ματθ. 2:1-12.`

Πριν πει την πρώτη παραβολή ή κάνει το πρώτο θαύμα Του, ο Μεγάλος Διδάσκαλος είναι άξιος της λατρείας μας λόγω του Ποιος είναι. Για να εκτιμήσουμε πλήρως τη μετέπειτα διακονία της διδασκαλίας του Ιησού, πρέπει να ενωθούμε με αυτούς τους πρώτους μαθητές, τους σοφούς Μάγους, στη λατρεία τους προς τον Μεγάλο Διδάσκαλο. Αυτός του Οποίου τις διδασκαλίες θαυμάζουμε είναι κάτι περισσότερο από ένας σοφός εκπαιδευτής. Είναι Θεός που έρχεται να κατοικήσει με την ανθρωπότητα. Η Χριστιανική εκπαίδευση είναι ριζωμένη στην λατρεία του Χριστού.

Μαζί με τους σοφούς Μάγους, τους βοσκούς, και τους αγγέλους, καλούμαστε κι εμείς να προσκυνήσουμε τον Χριστό, τον νεογέννητο Βασιλιά - και να δούμε στο βρέφος Ιησού την πραγματικότητα του ίδιου του Θεού.

`Σκεψη: Σκεφτείτε τι δείχνει η ενσάρκωση του Ιησού σχετικά με τον χαρακτήρα του Θεού. Ο Δημιουργός του αχανούς σύμπαντος, του οποίου το μέγεθος δεν μπορούμε να αντιληφθούμε - αυτός ο Θεός «εταπείνωσεν εαυτόν» ερχόμενος στην ανθρωπότητα, ζώντας όπως έζησε ο Ιησούς, και πεθαίνοντας στο σταυρό παίρνοντας πάνω Του την τιμωρία για τις αμαρτίες μας. Γιατί αυτά είναι τόσο καλά νέα;`