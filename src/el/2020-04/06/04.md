---
title:  Ο Ραββι Ιησους
date:  03/11/2020
---

Το πιο γνωστό πρώτο κεφάλαιο από τα βιβλία της Καινής Διαθήκης ξεκινάει, «Εν αρχή ήτο ο Λόγος, και ο Λόγος ήτο παρά τω Θεώ, και Θεός ήτο ο Λόγος» (Ιωάν. 1:1). Και διαβάζοντας το α’ κεφάλαιο του Ιωάννη οδηγούμαστε σύντομα στο αξέχαστο εδάφιο: «Και ο Λόγος έγεινε σαρξ, και κατώκησε μεταξύ ημών, (και είδομεν την δόξαν αυτού, δόξαν ως μονογενούς παρά του Πατρός), πλήρης χάριτος και αληθείας» (Ιωάν. 1:14).

`Διαβάστε Ιωάν. 1:1-14. Τι μας λένε αυτά τα εδάφια σχετικά με το Ποιος ήταν ο Ιησούς και τι έκανε στη γη; Τι μας δείχνει αυτό για τον Ιησού ως το σπουδαιότερο παράδειγμα ενός δασκάλου;`

Ο ίδιος Θεός που μίλησε στον Αδάμ και στην Εύα στον κήπο της Εδέμ, καθώς επίσης στον Ιακώβ στη μέση του πουθενά, τώρα εμφανίζεται ως άνθρωπος. Ο Θεός, λέει η Καινή Διαθήκη, ενσαρκώθηκε στον Ιησού. Μέσω του Ιησού, μπορούμε να μάθουμε για το θέλημα και τον δρόμο του Θεού, επειδή ο Ιησούς ήταν Θεός.

Το κεφάλαιο συνεχίζει και λέει πως ο Ιωάννης ο Βαπτιστής ήταν τόσο δυνατός ιεροκήρυκας που ακόμη και οι θρησκευτικοί ηγέτες της Ιερουσαλήμ υποψιάζονταν ότι θα μπορούσε να είναι κάποιο ιδιαίτερο άτομο. Εκείνος όμως προετοίμαζε το δρόμο για κάποιον μεγαλύτερο από τον εαυτό του. Κάποιος εκπληκτικά ιδιαίτερος επρόκειτο να εμφανιστεί, και ο Ιωάννης ο Βαπτιστής θα ήταν ανάξιος να λύσει ακόμη και «το λωρίον του υποδήματος αυτού» (Ιωάν. 1:27).

Την επόμενη μέρα είδε τον Ιησού και δήλωσε ότι Αυτός ήταν ο «Υιός του Θεού». Εκείνη την ημέρα, και μια μέρα αργότερα, αποκάλεσε τον Ιησού «Αμνό του Θεού». Επίσης, δύο από τους μαθητές του Ιωάννη του Βαπτιστή αποφασίζουν να ακολουθήσουν τον ίδιο τον Ιησού. Και όταν ο Ιησούς ρωτά τι ψάχνουν, τον αποκαλούν «Ραββί» (που σημαίνει Διδάσκαλος) (Ιωάν. 1:38).

`Σκεψη: Λαμβάνοντας υπόψη Ποιος ήταν ο Ιησούς, γιατί είναι λογικό να μάθουμε από Αυτόν τους καλύτερους τρόπους διδασκαλίας της πνευματικής αλήθειας; Σύμφωνα με το παράδειγμα του Ιησού, γιατί είναι σημαντικό για τη διδασκαλία όχι μόνο το τι λέμε αλλά και το τι πράττουμε;`