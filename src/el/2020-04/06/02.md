---
title:  Αντι Να Κρυφτουν
date:  01/11/2020
---

`Διαβάστε Γέν. 3:1-11. Γιατί ο Θεός ρώτησε τον Αδάμ, «Πού είσαι;»`

Οι περισσότερες ιστορίες για την πτώση στην αμαρτία παρουσιάζουν το φρούτο ως μήλο. Αυτό όμως δεν αναφέρεται στο κείμενο. Ήταν απλώς ο καρπός του δέντρου (Γέν. 3:3). Το είδος του φρούτου δεν έχει σημασία. Η κατανάλωση από αυτό το δέντρο απαγορεύτηκε επειδή το δέντρο αντιπροσώπευε κάτι. Αντιπροσώπευε τον πειρασμό να παραμερίσεις τον Θεό και να δηλώσεις: «Εγώ μπορώ να θέσω τα όρια στη ζωή μου. Μπορώ να γίνω ο Θεός του εαυτού μου. Έχω εξουσία πάνω από τον Λόγο του Θεού.»

Και βέβαια όταν το φίδι έκανε τον Αδάμ και την Εύα να φάνε τον καρπό του δέντρου, η ζωή τους άλλαξε πορεία. Όταν ένοιωσαν τον Θεό κοντά τους, προσπάθησαν να κρυφτούν «μεταξύ των δένδρων του παραδείσου» (Γέν. 3:8).

Πόσο παράξενο είναι που ο Θεός ρώτησε τον Αδάμ, «Πού είσαι;» Ασφαλώς και ήξερε πού ήταν. Ίσως ο Κύριος έκανε αυτήν την ερώτηση για να βοηθήσει τον Αδάμ και την Εύα να συνειδητοποιήσουν ακριβώς το τι έκαναν. Κρύφτηκαν, και αυτό ήταν το αποτέλεσμα της ενέργειας που είχαν διαπράξει. Δηλαδή, τους βοήθησε να δουν τα λυπηρά αποτελέσματα των πράξεών τους.

`Διαβάστε Ρωμ. 5:11-19, όπου ο Παύλος πολλές φορές συνδέει άμεσα αυτό που έκανε ο Αδάμ στην Εδέμ με το έργο που πραγματοποίησε ο Ιησούς στον σταυρό. Πώς επανόρθωσε ο Ιησούς με τον ερχομό Του το λάθος του Αδάμ;`

Θα μπορούσε κανείς να ισχυριστεί ότι το σχέδιο της σωτηρίας είναι η αντίδραση του Θεού στην απάντηση του Αδάμ και της Εύας. Κρύβονταν από τον Θεό εξαιτίας της ενοχής και της ντροπής που αισθάνθηκαν λόγω της αμαρτίας τους, και ο Θεός ήρθε για να τους σώσει. Με τον δικό μας τρόπο και εμείς έχουμε κάνει το ίδιο, και ο Ιησούς έρχεται να μας σώσει. Για αυτό και η ερώτηση «Πού είσαι;» θα μπορούσε επίσης να γίνει και σε εμάς. Δηλαδή, πού είσαι, στην αμαρτία και την ενοχή σου, σε σχέση με τον Ιησού και ό,τι έχει κάνει για να σε σώσει από αυτήν την κατάσταση;

`Σκεψη: Γιατί η Χριστιανική εκπαίδευση πρέπει να εμπεριέχει, ακόμη και να τονίζει, το γεγονός ότι η φυσική μας κατάσταση είναι να κρυφτούμε από τον Θεό και η μοναδική λύση στο πρόβλημα μας είναι ο Ιησούς;`