---
title:  Ενας Μαθητης Που Αντιλαμβανοταν
date:  05/11/2020
---

Ο Ιησούς και οι ακόλουθοί Του κατευθύνθηκαν προς την Ιερουσαλήμ. Όπως ο Ηρώδης είχε ανησυχήσει για τον Ιωάννη τον Βαπτιστή, τώρα οι αρχές, συμπεριλαμβανομένου του Ηρώδη, ανησυχούσαν για τον Ιησού. Οι ακόλουθοί Του, καθώς επίσης οι φτωχοί και άλλες ευάλωτες ομάδες ήλπιζαν απεγνωσμένα για αλλαγή.

Ο Ιησούς ήθελε πάνω από όλα να φέρει ελπίδα στον κόσμο. Αλλά ήταν βέβαιος ότι εκείνοι με τη μεγαλύτερη δύναμη και τα περισσότερα προνόμια θα έκαναν ό,τι μπορούσαν για να καταστείλουν αυτήν την αποστολή. Δεν ήθελαν ο Ιησούς να επιτύχει.

Όσο για τον στενότερο κύκλο του Ιησού, οι δώδεκα μαθητές φαίνονταν πρόθυμοι να σταθούν στο πλευρό Του. Αλλά ταυτόχρονα, έδειχναν μπερδεμένοι ή και τυφλωμένοι. Για παράδειγμα, στο Μάρκον 8:31-33, ο Μεγάλος Διδάσκαλος προτρέπει τους μαθητές Του να δουν πράγματα που τους ήταν δύσκολο να αντιληφθούν. Με πολλούς τρόπους ήταν ακόμα πνευματικά τυφλοί σε ό,τι πραγματικά είχε σημασία (δείτε Μάρκ. 8:37).

Και τότε ο Ιησούς συνάντησε κάποιον που έβλεπε.

`Διαβάστε την ιστορία του Ιησού και τη θεραπεία του Βαρτίμαιου, ενός τυφλού ζητιάνου (Μάρκ. 10:46-52). Παρατηρήστε το μεγάλο έλεος που δείχνει ο Ιησούς. Στη συνέχεια εξετάστε πώς η επιθυμία του τυφλού ανθρώπου να δει, τον οδηγεί στην απόφαση να ακολουθήσει τον Ιησού προς την Ιερουσαλήμ. Πιστεύετε ότι ο Μάρκος αντιπαραβάλλει τον Βαρτίμαιο με τους άλλους μαθητές; Πώς αυτή η ιστορία ρίχνει φως στο τι σημαίνει να ανταποκρίνεσαι στον Μεγάλο Διδάσκαλο;`

Ο Βαρτίμαιος ήθελε να δει τα πράγματα και τα χρώματα γύρω του. Αλλά το να δει περιλάμβανε κάτι περισσότερο από την φυσική όραση. Αυτή η ιστορία έχει να κάνει με την πνευματική όραση. Έχει να κάνει με το να αντιληφθούμε - να καταλάβουμε πραγματικά τον Μεγάλο Διδάσκαλο. Η φυσική όραση είναι ένα σημαντικό αγαθό, και ο Ιησούς το γνωρίζει. Αλλά ο Ιησούς γνωρίζει επίσης ότι η βαθύτερη επιθυμία κάθε ανθρώπου είναι να αποκτήσει μια νέα και καλύτερη ζωή.

`Σκεψη: Διαβάστε Εβρ. 5:12-14. Τι μας διδάσκουν τα εδάφια αυτά για την αληθινή εκπαίδευση;`