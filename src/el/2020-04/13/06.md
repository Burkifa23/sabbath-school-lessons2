---
title:  Ο Μεγαλος Διδασκαλος
date:  24/12/2020
---

Όπως είδαμε όλη αυτήν την τριμηνία, μια κεντρική πτυχή της διακονίας του Χριστού στη γη ήταν αυτή του διδασκάλου. Από την αρχή της υπηρεσίας Του, είτε με τη συμπεριφορά Του είτε με τις πράξεις Του, ο Ιησούς δίδασκε διαρκώς στους ακολούθους Του αλήθειες για τον Ίδιο, τον Πατέρα, για την σωτηρία και για την ελπίδα που μας περιμένει (δείτε Ματθ. 5:2, Μάρκ. 4:2, Λουκ. 19:47, Ιωάν. 6:59).

Πράγματι, το μόνο που έχετε να κάνετε είναι να ρίξτε μια ματιά σε ένα ευαγγέλιο, σε οποιοδήποτε ευαγγέλιο, και μέσα σε αυτό θα δείτε τον Ιησού να διδάσκει. Κι όμως, ακόμη και τώρα, μέσω του Λόγου Του, ο Κύριος συνεχίζει να μας διδάσκει. Στη Νέα Γη η διδασκαλία θα συνεχιστεί. Φανταστείτε όμως πόσο διαφορετική θα είναι σε έναν κόσμο χωρίς την επιβάρυνση και τους περιορισμούς που θέτει η αμαρτία.

`«Και εάν τις είπη προς αυτόν, “Τι είναι αι πληγαί αύται εν μέσω των χειρών σου;” θέλει αποκριθή, “Εκείναι, τας οποίας επληγώθην εν τω οίκω των φίλων μου”» (Ζαχ. 13:6).  Τι νομίζετε ότι λέει το εδάφιο αυτό;`

«Και καθώς κυλούν τα χρόνια της αιωνιότητας, παρουσιάζουν διαρκώς σπουδαιότερες και ενδοξότερες αποκαλύψεις του Θεού και του Χριστού. Παράλληλα με την προοδευτική επίτευξη της γνώσης, αυξάνουν και η αγάπη, ο σεβασμός και η ευτυχία. Όσο καλύτερα γνωρίζονται οι άνθρωποι με τον Θεό, τόσο βαθύτερα θαυμάζουν το χαρακτήρα Του. Και όσο ο Χριστός τους αποκαλύπτει τα πλούτη της απολύτρωσης και τα καταπληκτικά επιτεύγματα στον τομέα της μεγάλης διαμάχης με το Σατανά, οι καρδιές των λυτρωμένων πάλλουν από την πιο θερμή αφοσίωση και με εκστατική χαρά κρούουν τις χρυσές άρπες, ενώ χίλιες χιλιάδες και μύριες μυριάδες φωνές προστίθεται στην κραταιά αυτή χορωδία της δοξολογίας…

Η μεγάλη διαμάχη έληξε. Αμαρτία και αμαρτωλοί δεν υπάρχουν πια. Το σύμπαν είναι καθαρό. Ο ίδιος παλμός αρμονίας και χαράς δονεί την απέραντη κτίση. Κύματα φωτός, ζωής και χαράς πηγάζουν από το θρόνο του Δημιουργού των πάντων και ξεχύνονται σε όλες τις σφαίρες του άπειρου διαστήματος. Από το μικροσκοπικό πολοστημόριο, μέχρι τον μεγαλύτερο πλανήτη, τα πάντα, έμψυχα και άψυχα μέσα στην ασκίαστη ομορφιά τους και στην τέλεια χαρά τους διακηρύττουν ότι ο Θεός είναι αγάπη.» Τ.Π.Σ., σ. 808.

`Σκεψη: Από όλες τις απίστευτες αλήθειες που θα μάθουμε στην αιωνιότητα, τίποτα δεν θα μας αγγίξει περισσότερο από ό,τι η θυσία του Χριστού για εμάς. Σκεφτείτε πόσο βαθύ και ανεξάντλητο πρέπει να είναι το θέμα αυτό, ώστε θα το μελετάμε σε όλη την αιωνιότητα. Ακόμα και τώρα, πώς μπορούμε να μάθουμε καλύτερα να εκτιμάμε το τι έκανε ο Ιησούς για εμάς μέσω του Σταυρού;`