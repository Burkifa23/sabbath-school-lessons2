---
title:  Το Τελος Των Νεκρων
date:  20/12/2020
---

Στη δεκαετία του 1600 ο Γάλλος συγγραφέας Μπλεζ Πασκάλ συλλογίστηκε την κατάσταση της ανθρωπότητας. Για τον ίδιο, ένα πράγμα ήταν ξεκάθαρο: ανεξάρτητα από το πόσο μεγάλη διάρκεια έχει η ζωή ενός ανθρώπου (και τότε δεν ζούσαν πολλά χρόνια), και πόσο καλή είναι (ούτε η ζωή ήταν τόσο εύκολη τότε), αργά ή γρήγορα θα έρθει ο θάνατος.

Επιπλέον, ό,τι θα ερχόταν μετά τον θάνατο επρόκειτο να είναι απείρως μακράς διάρκειας από το σύντομο χρονικό διάστημα της ζωής που προηγείται του θανάτου. Έτσι, για τον Πασκάλ, το πιο λογικό πράγμα που ένα άτομο θα μπορούσε ή θα έπρεπε να ανακαλύψει είναι το τι περιμένει τους νεκρούς, και ήταν έκπληκτος που έβλεπε τους ανθρώπους να εκνευρίζονται για πράγματα όπως η απώλεια κάποιου αξιώματος ή για κάποια φανταστική προσβολή της αξιοπρέπειάς τους, χωρίς να δίνουν καμία προσοχή στο ζήτημα του τι θα συμβεί μετά το θάνατό τους.

Ο Πασκάλ είχε δίκιο. Και χωρίς αμφιβολία, η Αγία Γραφή αφιερώνει πολύ χρόνο μιλώντας για την υπόσχεση που περιμένει εκείνους που βρήκαν τη σωτηρία στον Ιησού, την υπόσχεση του τι τους περιμένει στο μέλλον.

`Τι ελπίδα μας προσφέρεται στα ακόλουθα εδάφια; Ιωάν. 6:54, Ιωάν. 3:16, Α’Ιωάν. 5:13, Α’Τιμ. 1:16, Ιωάν. 4:14, Ιωάν. 6:40, Ιούδα 1:21, Τίτον 3:7.`

Υπό το φως του σταυρού, τίποτε άλλο δεν έχει νόημα παρά μόνο η αιώνια ζωή. O Δημιουργός του σύμπαντος, Αυτός που «έκαμε και τους αιώνας» (Εβρ. 1:2), Εκείνος στον οποίο «ζώμεν και κινούμεθα και υπάρχομεν» (Πράξ. 17:28), Αυτός ο Θεός, ενσαρκώθηκε και με αυτήν τη σάρκα πέθανε… Γιατί; Μόνο για την τελική μας αποσύνθεση;

Για αυτόν το λόγο στην Καινή Διαθήκη υπάρχουν υποσχέσεις για την αιώνια ζωή, επειδή το αιώνιο είναι αυτό που εγγυάται την αποκατάσταση. Ένα εκατομμύριο χρόνια, ακόμη και ένα δισεκατομμύριο χρόνια, δεν έχουν αρκετές καλές στιγμές για να αντισταθμίσουν τις κακές. Η αιωνιότητα μόνο μπορεί να εξισορροπήσει τα πράγματα, επειδή το άπειρο είναι περισσότερο από το περιορισμένο. Ο Πασκάλ είχε δίκιο όταν είπε: ο χρόνος μας εδώ είναι τόσο περιορισμένος σε σχέση με αυτό που έρχεται. Πόσο ανόητο είναι να μην είμαστε έτοιμοι για την αιωνιότητα που μας περιμένει!

`Σκεψη: Τι λέτε σε κάποιον που δείχνει πλήρη αδιαφορία για το τι συμβαίνει μετά τον θάνατο; Πώς μπορείτε να βοηθήσετε αυτό το άτομο να δει πόσο παράλογο είναι να έχει μια τέτοια στάση;`