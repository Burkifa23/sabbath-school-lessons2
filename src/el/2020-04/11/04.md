---
title:  Εργασια Και Τελειοτητα
date:  08/12/2020
---

`Διαβάστε Έξ. 25:10-30, 38. Πόσο συγκεκριμένος ήταν ο Θεός όταν ζήτησε από τον Μωυσή να φτιάξει το αγιαστήριο; Τι μας λέει αυτό για τον χαρακτήρα του Θεού;`

Όταν ο Θεός είπε στον Μωυσή να κατασκευάσει μια σκηνή «για Αυτόν», ο Μωυσής θα μπορούσε να είχε πει, «Κανένα πρόβλημα, Κύριε! Έχω στήσει τόσες σκηνές από τότε που έφυγα από την Αίγυπτο πριν από 40 χρόνια…». Για κάθε άνθρωπο που ζούσε τη νομαδική ζωή των Μαδιανιτών, η τοποθέτηση μιας σκηνής ήταν απλή υπόθεση. Θα μπορούσε να την στήσει με κλειστά μάτια, μηχανικά, σκεπτόμενος άλλα πράγματα, πολύ πιο σημαντικά. Αυτό που ο Μωυσής ίσως δεν περίμενε ήταν ένα ιδιαίτερα λεπτομερές σχέδιο (για μια κατά τα άλλα πολύ απλή αρχιτεκτονική κατασκευή), συμπεριλαμβανομένης μιας μακράς λίστας του πώς να κάνεις το καθετί – κάθε έπιπλο, τα ιερατικά άμφια - σχεδόν 150 οδηγίες βήμα προς βήμα. Για τη δημιουργία ενός απλού τραπεζιού, ο Μωυσής έπρεπε να ακολουθήσει μια διαδικασία συναρμολόγησης επτά βημάτων (Έξ. 25:23-30). Η προσοχή στη λεπτομέρεια που έδειξε ο Θεός για την κατασκευή της σκηνής Του (καθώς και αργότερα στις οδηγίες για τις τελετουργικές θυσίες), δείχνει ότι επικρατούσε ένα πνεύμα τελειότητας, η επιθυμία για ένα πραγματικό αριστούργημα. Τα υλικά ήταν υψηλής ποιότητας, ο σχεδιασμός άψογος, η δουλειά έπρεπε να είναι εξαιρετική. Το μήνυμα ήταν ξεκάθαρο: «Στον Θεό δεν είναι αποδεκτή η πρόχειρη εργασία!»

Ωστόσο, αν και το πρότυπο φαίνεται να είναι υψηλό, ο ίδιος ο Θεός παρείχε όχι μόνο την ώθηση, αλλά και τα υλικά μέσα για την επίτευξη του σκοπού. Διαβάζουμε στην Έξ. 31:1-6, 35:30-36:1 ότι ο ίδιος ο Θεός έδωσε στους ανθρώπους τις απαραίτητες δεξιότητες. Αυτοί οι άνθρωποι ήταν «γεμάτοι με το Πνεύμα», το οποίο τους χορηγούσε την ικανότητα και τη γνώση σε κάθε είδους τέχνη, έτσι ώστε η κατασκευή της σκηνής και των επίπλων της να προχωρήσει όπως «προσέταξεν ο Κύριος» (Έξ. 36:1). Επιπλέον, οι δύο κύριοι σχεδιαστές ήταν προικισμένοι και με την ικανότητα της διδασκαλίας (Έξ. 35:34), με αποτέλεσμα οι γνώσεις και οι δεξιότητές τους να συνεχίζουν να υπάρχουν στην κοινότητα των Ισραηλιτών. Παρότι αυτά τα δύο άτομα επιλέχθηκαν από τον Θεό ως υπεύθυνοι, και άλλοι άνθρωποι έλαβαν παρόμοια ταλέντα και εντάχθηκαν στο έργο (Έξ. 36:2). Έτσι, το γεγονός ότι είμαστε αμαρτωλοί δεν αποτελεί δικαιολογία στην επίτευξη οποιουδήποτε έργου χωρίς την πρέπουσα προσήλωση. Ο Θεός περιμένει να αποδίδουμε στο μέγιστο δυνατό, θέτοντας τα ταλέντα, τις ικανότητές μας, τον χρόνο και την εκπαίδευσή μας για καλή χρήση και για επίτευξη υψηλών στόχων.