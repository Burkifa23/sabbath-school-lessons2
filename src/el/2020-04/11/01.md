---
title:  Ο Χριστιανος Και Η Εργασια
date:  05/12/2020
---

> <p>Εδαφιο Μνημης</p>
>  «Ώστε, αδελφοί μου αγαπητοί, γίνεσθε στερεοί, αμετακίνητοι, περισσεύοντες πάντοτε εις το έργον του Κυρίου, γινώσκοντες ότι ο κόπος σας δεν είναι μάταιος εν Κυρίω» Α’ Κορινθίους 15:58.

### Για τη μελέτη αυτής της εβδομάδας, διαβάστε
Γέν. 3:19, Δευτ. 16:15, Έξ. 25:10–30:38, Γαλ. 5:22–26, Εκλ. 9:10, Α’ Κορ. 10:31.

Η εργασία είναι στο σχέδιο του Θεού. Στον ιδανικό κόσμο πριν από την αμαρτία, ο Θεός ανέθεσε στον Αδάμ και την Εύα την ευθύνη να φροντίζουν τον κήπο (Γέν. 2:15). Όπως ο Δημιουργός τους, έπρεπε και εκείνοι που πλάστηκαν κατά την εικόνα Του, να απασχολούνται με δημιουργική εργασία και υπηρεσία αγάπης. Δηλαδή, ακόμη και σε έναν μη έκπτωτο κόσμο, έναν κόσμο χωρίς αμαρτία, θάνατο, και πόνο, η ανθρωπότητα έπρεπε να εργάζεται.

Στην ενδιάμεση χρονική περίοδο, μετά την πτώση και πριν τον ερχομό του Ιησού, βλέπουμε την εργασία ως μία από τις ευλογίες του Θεού. Στο λαό Ισραήλ, κάθε παιδί μάθαινε μία τέχνη. Στην πραγματικότητα, έλεγαν ότι ένας πατέρας που δεν δίδασκε στο γιο του μία τέχνη ανέτρεφε έναν εγκληματία. Ακόμη και ο ίδιος ο Ιησούς, ο Υιός του Θεού, πέρασε πολλά χρόνια κάνοντας το θέλημα του Πατέρα Του εργαζόμενος ως ειδικευμένος τεχνίτης, και ίσως προμήθευε στους ανθρώπους της Ναζαρέτ απαραίτητα έπιπλα και αγροτικά εργαλεία (Μάρκ. 6:3). Και αυτό ήταν μέρος της εκπαίδευσης που τον προετοίμαζε για τη διακονία Του. Ο απόστολος Παύλος έκανε το έργο του Κυρίου εξίσου όταν εργάστηκε με τον Ακύλα και την Πρίσκιλλα για ενάμιση χρόνο ως σκηνοποιός, και όταν τα Σάββατα κήρυττε στη συναγωγή (Πράξ. 18:1-4, Β’ Θεσ. 3:8-2). Αυτήν την εβδομάδα θα εξετάσουμε το ζήτημα της εργασίας και τον ρόλο της στην Χριστιανική εκπαίδευση.