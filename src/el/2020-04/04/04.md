---
title:  Η Βιβλικη Κοσμοθεωρια
date:  20/10/2020
---

Όπως έχουμε ήδη αναφέρει, κανένας από εμάς δεν παρατηρεί τον κόσμο από μια ουδέτερη θέση. Για παράδειγμα, ένας αθεϊστής κοιτάζει το ουράνιο τόξο στον ουρανό και δεν βλέπει παρά ένα φυσικό φαινόμενο. Δεν έχει για αυτόν διαφορετική σημασία από αυτήν που οι άνθρωποι αποφάσισαν να δώσουν. Αντίθετα, κάποιος που το κοιτάζει μέσα από την Βιβλική κοσμοθεωρία δεν βλέπει μόνο το φυσικό φαινόμενο, το νερό και το φως να αλληλοεπιδρούν, αλλά και την επιβεβαίωση της υπόσχεσης του Θεού να μην καταστρέψει ξανά τον κόσμο με νερό (Γέν. 9:13-16).

«Πόσο μεγάλη είναι η συγκαταβατικότητα και η ευσπλαχνία του Θεού για τα αμαρτωλά πλάσματά Του τοποθετώντας το ουράνιο τόξο στα σύννεφα σε ένδειξη της συνθήκης Του με τους ανθρώπους!… Ο σκοπός του Θεού ήταν, όταν οι άνθρωποι των επερχόμενων γενεών θα ρωτούσαν για τη σημασία της μεγαλόπρεπης αψίδας που εκτείνεται από τη μια ως την άλλη άκρη του ουρανού, να επαναλαμβάνουν οι γονείς τους την ιστορία του κατακλυσμού και να τους λένε ότι ο Ύψιστος Θεός διαμόρφωσε το τόξο σε καμπύλη και το τοποθέτησε στα σύννεφα σαν διαβεβαίωση ότι τα νερά δεν θα πλημμύριζαν ποτέ ξανά τη γη.» Π.Π., σ. 88, 89.

Για τους Αντβεντιστές της Εβδόμης Ημέρας, η Αγία Γραφή παραμένει το θεμέλιο της πίστης μας. Διδάσκει την κοσμοθεωρία, το «φίλτρο», με το οποίο θα δούμε και θα κατανοήσουμε τον κόσμο, ο οποίος μπορεί να είναι πολύ δύσκολος και περίπλοκος. Η Αγία Γραφή δημιουργεί το πρότυπο που θα μας βοηθήσει να κατανοήσουμε καλύτερα την πραγματικότητα στην οποία βρισκόμαστε. Αποτελούμε μέρος αυτής της πραγματικότητας παρότι αυτή συχνά μας μπερδεύει.

`Ποιες αλήθειες βρίσκονται στα ακόλουθα εδάφια που μας βοηθούν να κατανοήσουμε καλύτερα την πραγματικότητα στην οποία ζούμε; Εφεσ. 6:12, Μάρκ. 13:7, Ρωμ. 5:8, Ρωμ. 8:28, Εκκ. 9:5, Αποκ. 20:5,6.`

Ως Αντβεντιστές της Εβδόμης Ημέρας πρέπει να τηρούμε πιστά τις διδασκαλίες της Αγίας Γραφής, γιατί αυτή αποκαλύπτει την αλήθεια του Θεού για τους ανθρώπους και μας εξηγεί πολλά πράγματα για τον κόσμο που διαφορετικά δεν θα γνωρίζαμε ή δεν θα καταλαβαίναμε. Για αυτό, όλη η Χριστιανική εκπαίδευση πρέπει να έχει τις ρίζες και τη βάση της στον Λόγο του Θεού, και κάθε διδασκαλία που αντιβαίνει σε αυτόν πρέπει να απορρίπτεται.

`Σκεψη: Ποιες είναι μερικές διδασκαλίες της Αγίας Γραφής που έρχονται σε αντίθεση με πεποιθήσεις που έχουν οι άνθρωποι; Τι πρέπει να μας διδάξει αυτή η διαφορά για το πόσο σημαντικό είναι να τηρούμε πιστά τον Λόγο του Θεού;`