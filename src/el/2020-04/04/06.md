---
title:  Ο Νομος Του Θεου
date:  22/10/2020
---

Πριν από χρόνια, συζητήθηκε στη Γαλλία εάν θα έπρεπε να καταργηθεί η θανατική ποινή. Οι υποστηρικτές για την κατάργησή της ήρθαν σε επαφή με έναν διάσημο Γάλλο συγγραφέα και φιλόσοφο τον Μισέλ Φουκώ και του ζήτησαν να συντάξει ένα άρθρο για λογαριασμό τους. Ωστόσο, αυτό που εκείνος έκανε ήταν να υπερασπιστεί όχι μόνο την κατάργηση της θανατικής ποινής, αλλά και την πλήρη κατάλυση ολόκληρου του σωφρονιστικού συστήματος και την αποφυλάκιση όλων των κρατουμένων.

Γιατί; Επειδή για τον Μισέλ Φουκώ όλα τα συστήματα ηθικής ήταν απλώς ανθρώπινες επινοήσεις, ανθρώπινες ιδέες που εγκαθιδρύθηκαν από την εξουσία για να ελέγχουν τις μάζες. Συνεπώς, αυτοί οι ηθικοί κώδικες δεν είχαν πραγματική νομιμότητα.

Όσο ακραία και αν είναι η θέση του, αυτό που βλέπουμε εδώ είναι ένα λογικό αποτέλεσμα ενός προβλήματος που δεν είναι πραγματικά τόσο καινούριο. Ο Μωυσής το αντιμετώπισε με τον λαό Ισραήλ πριν από χιλιάδες χρόνια. «Δεν θέλετε κάμνει κατά πάντα όσα ημείς κάμνομεν ενταύθα σήμερον, έκαστος ό,τι φανή αρεστόν εις τους οφθαλμούς αυτού» (Δευτ. 12:8, δείτε επίσης Κριτ. 17:6, Παρ. 12:15).

Ωστόσο, εάν δεν πρέπει να κάνουμε ό,τι είναι σωστό στα δικά μας μάτια - με άλλα λόγια, εμείς οι ίδιοι δεν είμαστε δίκαιοι, άγιοι και αρκετά αμερόληπτοι για να ξέρουμε τι είναι ηθικά σωστό - τότε πώς θα ξέρουμε τι να κάνουμε; Η απάντηση είναι ότι ο Κύριος που μας δημιούργησε μας έδωσε επίσης έναν ηθικό κώδικα για να ζούμε με αυτόν. Τα δικά μας μάτια μπορεί να μην βλέπουν σωστά, αλλά του Κυρίου ποτέ δεν κάνουν λάθος.

`Τι μας διδάσκουν αυτά τα εδάφια για την ηθική συμπεριφορά; Δευτ. 6:5, Μάρκ. 12:29–31, Αποκ. 14:12. `

Αν θέλουμε να κάνουμε τη λύτρωση κεντρικό θέμα στην Χριστιανική κοσμοθεωρία μας, τότε (όπως είδαμε την περασμένη εβδομάδα) πρέπει στο επίκεντρο να είναι και ο νόμος του Θεού, οι Δέκα Εντολές. Εξάλλου, λυτρωνόμαστε από την αμαρτία η οποία είναι η παράβαση του νόμου (Ρωμ. 3:20). Το ευαγγέλιο δεν έχει νόημα ξεχωριστά από το νόμο του Θεού, και αυτός είναι ένας λόγος που ο νόμος εξακολουθεί να είναι δεσμευτικός για μας, παρά την αδυναμία του να μας σώσει. (Για αυτό χρειαζόμαστε το ευαγγέλιο.)

Επομένως, όλη η εκπαίδευση των Αντβεντιστών της Εβδόμης Ημέρας πρέπει να δίνει έμφαση σε αυτό που η Ε. Χουάιτ έχει χαρακτηρίσει «αιωνιότητα του νόμου» (Τ.Π.Σ. σ.70), στον οποίο περιλαμβάνεται και το Σάββατο. Αν ο σκοπός της εκπαίδευσης είναι να βοηθήσει στην αποκατάσταση της εικόνας του Θεού μέσα μας, τότε ο νόμος του Θεού πρέπει να στηριχθεί, μέσα από το παράδειγμα του Χριστού, ως ηθικός κώδικας που μας δείχνει τι είναι πραγματικά σωστό στα μάτια του Θεού.