---
title:  Ο Κυριος Μονο
date:  29/11/2020
---

Υπάρχουν αποδεικτικά στοιχεία του ζωντανού Θεού σε όλη τη δημιουργία Του. Αυτή η δήλωση έχει επαναληφθεί τόσο συχνά που έχει γίνει κλισέ. Καθώς εξετάζουμε, για παράδειγμα, την καρδιά του Θεού όταν δημιούργησε αυτόν τον κόσμο τον οποίο οι άνθρωποι καταστρέφουν και φθείρουν, μπορούμε να προσεγγίσουμε τον καλύτερο τρόπο διδασκαλίας για τις τέχνες και τις επιστήμες.

Πάρτε, για παράδειγμα, την περίοδο της ανθρώπινης κύησης. Η βιολογία μας λέει ότι μια νέα, νοήμων ανθρώπινη ζωή αναδύεται από ένα γονιμοποιημένο ωάριο και μεγαλώνει σε πλήρη κύηση μετά από εννέα μήνες. Τα ίχνη ενός στοργικού Δημιουργού βρίσκονται σε όλο αυτόν τον κύκλο. Η τρυφερότητα του Θεού μπορεί να φανεί στη θέση που αναπτύσσεται το έμβρυο: ακριβώς κάτω από τον σταθερό παλμό της καρδιάς μιας μητέρας. Καθώς το έμβρυο αναπτύσσεται, μεγαλώνει και η κοιλιά της μητέρας, ακριβώς μπροστά της. Η μέλλουσα μητέρα γνωρίζει πάντα το παιδί της, ακριβώς όπως ο ουράνιος Πατέρας μας γνωρίζει πάντα τα παιδιά Του.

`Διαβάστε Ρωμ. 1:18-21, Ψαλμ. 19:1-6, και Νεεμ. 9:6. Τι μας λένε τα εδάφια αυτά για το έργο του Θεού ως Δημιουργού μας;`

Ακόμη και μετά από 6.000 χρόνια αμαρτίας και χιλιάδες χρόνια μετά την παγκόσμια καταστροφή από  τον κατακλυσμό, υπάρχουν εντυπωσιακά ισχυρές ενδείξεις όχι μόνο για τον Θεό ως Δημιουργό μας, αλλά και για την δύναμη, την αγάπη και την καλοσύνη αυτού του Δημιουργού Θεού. Είναι πράγματι τόσο ισχυρές οι αποδείξεις που ο Παύλος στη Ρωμαίους 1:18-21 λέει ότι εκείνοι που απορρίπτουν τον Θεό θα είναι «αναπολόγητοι» την ημέρα της κρίσης, επειδή μπορούν να μάθουν αρκετά για Αυτόν μέσω της δημιουργίας Του. Με άλλα λόγια, δεν θα μπορούν να επικαλεστούν ως δικαιολογία την άγνοια!

Ειδικά σε μια εποχή όπου πολλοί άνθρωποι λατρεύουν τη δημιουργία και όχι τον Δημιουργό, πόσο ζωτικής σημασίας είναι η Χριστιανική εκπαίδευση στις τέχνες και τις επιστήμες να βασίζεται πάντα στο ότι ο Θεός είναι ο Δημιουργός και ο Συντηρητής όλων όσων υπάρχουν! Οποιεσδήποτε ιδεολογίες και υποθέσεις που αρνούνται ή αποκλείουν τον Θεό, το μόνο που μπορούν είναι να οδηγήσουν σε λανθασμένα συμπεράσματα. Η κοσμική εκπαίδευση στηρίζεται στην εικασία ότι δεν υπάρχει Θεός. Η Χριστιανική εκπαίδευση δεν πρέπει να πέσει σε αυτήν την παγίδα, ούτε να λειτουργήσει διακριτικά πάνω στις αρχές που βασίζονται στην εικασία ότι δεν υπάρχει Θεός. Είτε έτσι είτε αλλιώς, οι άνθρωποι είναι σίγουρο ότι θα καταλήξουν σε λάθος.

`Σκεψη: Σκεφτείτε την απίστευτη ομορφιά του κόσμου μας, ακόμα και μετά την αμαρτία. Πώς μπορούμε να αντλούμε ελπίδα και παρηγοριά από τη δημιουργία, ειδικά σε περιόδους προσωπικών δοκιμασιών και θλίψεων;`