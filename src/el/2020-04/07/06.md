---
title:  Η Ειδωλολατρεια Στην Εκπαιδευση
date:  12/11/2020
---

O αρχαίος Ισραήλ περιβαλλόταν από πολύ θρησκευόμενους λαούς, λαούς τόσο αφοσιωμένους στο να λατρεύουν και να εξευμενίζουν τους θεούς τους, που έφταναν στο σημείο να θυσιάζουν ακόμη και τα δικά τους παιδιά. Αυτό σημαίνει αφοσίωση, έτσι δεν είναι;

Επομένως, η αληθινή λατρεία στον αληθινό Θεό, ήταν σημαντική για την προστασία των Ιουδαίων από το να παγιδευτούν στην ειδωλολατρία και την ψεύτικη λατρεία που τους περιέβαλε. Και παρόλες τις συστάσεις που τους έγιναν, εξακολουθούσαν να αποκτούν ειδωλολατρικές συνήθειες για τις οποίες είχαν ιδιαίτερα προειδοποιηθεί.

Τι γίνεται με εμάς σήμερα; Γιατί το να λατρεύουμε τον αληθινό Θεό και να μιλάμε για όλα όσα έχει κάνει για εμάς, είναι τόσο σημαντικό, ειδικά όσον αφορά τους κινδύνους της σύγχρονης ειδωλολατρίας;

`Διαβάστε Μάρκ. 7:1-13. Ποια αρχή βρίσκουμε στα εδάφια 7-9 που θα μπορούσε να έχει εφαρμογή σήμερα στο πλαίσιο της Χριστιανικής εκπαίδευσης, και στον κίνδυνο της λανθασμένης διδασκαλίας που γίνεται από τον κόσμο και που θα μπορούσε να επηρεάσει αρνητικά την εφαρμογή της πίστης μας;`

Πολλές από τις σπουδαίες διανοητικές αντιλήψεις στον  σύγχρονο κόσμο βασίζονται σε μια φυσιολατρική θεώρηση της πραγματικότητας. Πολλοί κλάδοι που διδάσκονται στο σχολείο σήμερα μελετώνται από αυτήν την οπτική γωνία, πράγμα που σημαίνει ότι αυτό που διδάσκεται είναι αντιφατικό με την Αγία Γραφή. Μπορούμε να μπούμε στον πειρασμό να λατρεύουμε ιδέες που έχουν διατυπωθεί ως θεωρίες και έχουν τεθεί σε εφαρμογή. Μπορούμε επίσης να θεοποιήσουμε τα λαμπρά μυαλά των φιλοσόφων, των επιστημόνων, και των μαθηματικών που έχουν διατυπώσει αυτές τις ιδέες. Το πρόβλημα είναι ότι συχνά αυτές οι αντιλήψεις μπορούν να έρθουν σε σύγκρουση με την Αγία Γραφή, όμως επειδή διδάσκονται και πιστεύεται ότι είναι αληθινές, οι άνθρωποι προσπαθούν να τις ενσωματώσουν στην Χριστιανική εκπαίδευση. Ωστόσο, ο μόνος τρόπος για να γίνει αυτό είναι να συμβιβαστεί η πίστη, πράγμα που συχνά σημαίνει παραποίηση και διαστρέβλωση της Αγίας Γραφής προκειμένου αυτή να προσαρμοστεί στις σύγχρονες ιδέες.

`Σκεψη: Ποιες είναι μερικές από τις σύγχρονες δημοφιλείς πεποιθήσεις που έρχονται σε σύγκρουση με την Αγία Γραφή και πώς μπορούμε να προστατευτούμε ως εκκλησία από την ενσωμάτωσή τους στο δικό μας εκπαιδευτικό σύστημα;`