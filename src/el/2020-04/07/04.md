---
title:  Εν Πνευματι Και Αληθεια
date:  10/11/2020
---

Μία από τις πιο θαυμάσιες διηγήσεις στην Καινή Διαθήκη που δείχνει το πώς ο Ιησούς υπηρέτησε τις πληγωμένες ψυχές, είναι η ιστορία της συνάντησής Του με την γυναίκα στο πηγάδι.

`Διαβάστε Ιωάν. 4:7-26. Τι λέει ο Ιησούς στη γυναίκα για τη λατρεία; Στην πραγματικότητα, πώς ξεκίνησε η συζήτηση για τη λατρεία;`

Αν και η γυναίκα αναφέρθηκε στη λατρεία γιατί προσπάθησε να αλλάξει τη συζήτηση, ο Ιησούς χρησιμοποίησε την τακτική της για να μας δώσει κάποιες βαθιές αλήθειες για την λατρεία και ό,τι σχετίζεται με αυτήν. Ίσως το πιο σημαντικό που μας αφορά άμεσα είναι αυτό που είπε στο Ιωάν. 4:24: «Ο Θεός είναι Πνεύμα, και οι προσκυνούντες αυτόν, εν πνεύματι και αληθεία πρέπει να προσκυνώσι».

Η αληθινή λατρεία προς τον Κύριο πρέπει να είναι «εν πνεύματι», δηλαδή πρέπει να προέρχεται από την αγάπη στον Θεό, από την προσωπική εμπειρία μαζί Του. «Η θρησκεία που προέρχεται από τον Θεό είναι η μόνη που οδηγεί στον Θεό. Για να Τον λατρεύουμε όπως πρέπει, πρέπει να γεννηθούμε από το Άγιο Πνεύμα. Αυτό θα καθαρίσει την καρδιά και θα ανανεώσει το πνεύμα, καθιστώντας μας ικανούς να γνωρίσουμε και να αγαπήσουμε τον Θεό. Θα δημιουργήσει μέσα μας μια εθελοντική υπακοή για όλες Του τις εντολές. Αυτή είναι η πραγματική λατρεία. Αυτός είναι ο καρπός του έργου του Αγίου Πνεύματος.» Ζ.Χ., σ. 158.

Ταυτόχρονα, η λατρεία πρέπει να βασίζεται στην αλήθεια. Πρέπει να έχουμε σωστή γνώση του Θεού, για το Ποιος είναι και τι απαιτεί από εμάς. Με άλλα λόγια, εμπλέκεται και το δόγμα. (Είναι πολύ σημαντικό, για παράδειγμα, να γνωρίζουμε ότι λατρεύουμε έναν Θεό που δεν καίει τους ανθρώπους στην κόλαση αιώνια.)

Έτσι, εδώ βλέπουμε δύο στοιχεία στη λατρεία: την εμπειρία που προέρχεται γνωρίζοντας και υπακούοντας τον Θεό, και τις αντικειμενικές αλήθειες που μας αποκαλύφθηκαν για τον Θεό. Το πνεύμα χωρίς αλήθεια μπορεί να οδηγήσει σε έναν ρηχό συναισθηματισμό, βασισμένο περισσότερο σε ευμετάβλητα συναισθήματα παρά σε οτιδήποτε άλλο. Αντίθετα, η αλήθεια χωρίς πνεύμα μπορεί να οδηγήσει σε μία άψυχη τυπολατρία. Επομένως, χρειαζόμαστε και τα δύο.

`Σκεψη: Πώς θα προσπαθούσατε να διδάξετε κάποιον να λατρεύει «εν πνεύματι και αληθεία»; Σε ποιες περιπτώσεις μπορεί να χρειαστεί κάποιος να δώσει μεγαλύτερη έμφαση σε ένα από τα δύο;`