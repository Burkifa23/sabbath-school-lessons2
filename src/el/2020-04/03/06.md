---
title:  Ο Ιησους Το Παραδειγμα Μας
date:  15/10/2020
---

Ο Ιησούς Χριστός, ο Υιός του Θεού, ήταν η μοναδική ανθρώπινη ύπαρξη που έζησε με τέλεια υπακοή στον Πατέρα, και απόλυτη υποταγή στο νόμο του Θεού. Το έκανε αυτό ώστε να είναι όχι μόνο ο αντικαταστάτης μας, αλλά και το παράδειγμά μας.

`Διαβάστε τα παρακάτω εδάφια: Λουκ. 2:51,52, Φιλιπ. 2:8, Εβρ. 5:8, Ιωάν. 8:28,29. Πώς αυτά τα εδάφια μας θυμίζουν την υπακοή του Χριστού σε όλη τη διάρκεια της ζωής Του;`

Πιθανώς ο Ιωάννης να το δήλωσε με τον καλύτερο τρόπο όταν έγραψε: «Όστις λέγει ότι μένει εν αυτώ, χρεωστεί, καθώς εκείνος περιεπάτησε, και αυτός ούτω να περιπατή» (Α’Ιωάν. 2/β‘6). Όταν εστιάζουμε το βλέμμα μας στη ζωή και στην επίγεια διακονία του Χριστού, αντιλαμβανόμαστε το πώς ευχαρίστησε τον Πατέρα με την υπακοή Του. Ο Χριστός εκπλήρωσε την προφητεία και υποστήριξε το νόμο του Θεού καθ’ όλη τη διάρκεια της ζωής Του.

Όπως ακριβώς ο Θεός είπε στο Μωυσή να γράψει το νόμο Του για να είναι μάρτυρας στο Ισραήλ, έτσι και ο Χριστός ήταν η ζωντανή ενσάρκωση της μαρτυρίας στους αποστόλους, στους μαθητές, στους αμαρτωλούς και στους αγίους. Πλέον, αντί για ένα σύνολο κανόνων που πρέπει να ακολουθήσουμε, έχουμε το παράδειγμα του Ιησού, μιας ανθρώπινης ύπαρξης με σάρκα και οστά. Ως δάσκαλοι, ποιο καλύτερο πρότυπο μπορούμε να παρουσιάσουμε στους μαθητές από ό,τι του Ιησού και της υπακοής Του στον Πατέρα;

«Η καλούμενη πίστη στον Χριστό που διατείνεται ότι οι άνθρωποι απαλλάσσονται από την υποχρέωση υπακοής στον Θεό, δεν είναι πίστη αλλά αλαζονεία. “Κατά χάριν είσθε σεσωσμένοι διά της πίστεως”. Αλλά “η πίστις εάν δεν έχη έργα, νεκρά είναι καθ’εαυτήν”. Πριν ακόμη έρθει στη γη, ο Χριστός είπε για τον εαυτό Του: “Χαίρω, Θεέ Μου, να εκτελώ το θέλημά Σου, και ο νόμος Σου είναι εν τω μέσω της καρδίας Μου”. Και πριν αναληφθεί στον ουρανό, δήλωσε: “Εγώ εφύλαξα τας εντολάς του Πατρός Μου και μένω εν τη αγάπη Αυτού”. Η Γραφή λέει: “Και εν τούτω γνωρίζομεν ότι εγνωρίσαμεν Αυτόν, εάν τας εντολάς Αυτού φυλάττωμεν… Όστις μένει εν Αυτώ, χρεωστεί καθώς Εκείνος περιεπάτησε και αυτός ούτω να περιπατή”. “Επειδή και ο Χριστός έπαθεν υπέρ ημών, αφίνων παράδειγμα εις υμάς, διά να ακολουθήσητε τα ίχνη Αυτού”. Εφεσ. 2:8, Ιακ. 2:17, Ψαλ. 40:8, Ιωάν. 15:10, Α’Ιωάν. 2:3-6, Α’Πέτρ. 2:21» Β.Χ. σ.59.

`Σκεψη: Τι μπορείτε να κάνετε για να ακολουθήσετε πιστά το παράδειγμα του Χριστού σε όλους τους τομείς της ζωής σας και να γίνετε έτσι καλύτεροι δάσκαλοι και σε άλλους; Γιατί οι πράξεις μας μιλούν πολύ πιο δυνατά από αυτά που λέμε;`