---
title:  Να Αγαπας Και Να Φοβασαι Τον Θεο
date:  11/10/2020
---

Το βιβλίο του Δευτερονομίου περιέχει τα τελευταία λόγια του Μωυσή στον λαό Ισραήλ σε μια νέα γενιά, σε εκείνη που τελικά θα κατοικούσε στη γη Χαναάν. Πριν όμως μπουν στη Γη της Επαγγελίας, τους έδωσε ορισμένες σαφείς οδηγίες.

`Διαβάστε Δευτ. 31:9-13. Τι σημαίνει να φοβάσαι τον Κύριο;`

Ο τρόπος με τον οποίο ο Θεός μετέδωσε το νόμο Του στο Ισραήλ είχε κάποιο σκοπό. Φρόντισε οι νόμοι Του να μη ξεχαστούν. Ο Θεός είναι ένας μακρόθυμος εκπαιδευτής. Διδάσκει, επαναλαμβάνει, στέλνει προφήτες και χρησιμοποιεί τους υπηρέτες Του για να μεταδώσουν το μήνυμά Του. Και το έκανε επανειλημμένα. Πράγματι, μεγάλο μέρος των γραπτών της Παλαιάς Διαθήκης δείχνει την επιδίωξη του Θεού να διδάξει το λαό Του να ακολουθήσει τον δρόμο της ζωής.

Παρατηρήστε σε αυτά τα εδάφια πώς ο Μωυσής τονίζει ότι είναι σημαντικό οι μελλοντικές γενεές να γνωρίζουν το νόμο. Αυτήν τη γνώση ο Μωυσής την περιγράφει ως διαδικασία δύο σταδίων. Πρώτα τα παιδιά θα ακούσουν το νόμο, και στη συνέχεια θα «μάθωσι να φοβώνται Κύριον τον Θεόν» (Δευτ. 31:13).

Αρχικά, ακούνε, και έπειτα μαθαίνουν να φοβούνται τον Θεό. Δηλαδή, η γνώση του νόμου δεν καταλήγει πάντα στο φόβο του Κυρίου. Η διαδικασία του φόβου του Θεού πρέπει να διδαχθεί. Ο Μωυσής υπαινίσσεται ότι η γνώση και ο φόβος είναι μια διαδικασία, όχι μια άμεση σχέση αιτίας -και- αποτελέσματος. Επομένως, τι σημαίνει «φόβος Θεού» όταν έχει ειπωθεί στον λαό ότι «θέλεις αγαπά Κύριον τον Θεόν σου εξ όλης της καρδίας σου, και εξ όλης της ψυχής σου, και εξ όλης της δυνάμεώς σου»; (Δευτ. 6:5) Ίσως να το συγκρίνουμε με τον τρόπο που ένα παιδί αγαπά και φοβάται έναν καλό πατέρα, έναν πατέρα που αποκαλύπτει την αγάπη και τη φροντίδα του δείχνοντας ότι λέει αυτά που εννοεί και εννοεί αυτά που λέει. Με έναν τέτοιον πατέρα, αν κάνετε λάθος, θα υποστείτε πράγματι τις συνέπειες αυτού του σφάλματος. Ναι, μπορούμε, και πρέπει να αγαπάμε και να φοβόμαστε τον Θεό την ίδια στιγμή. Δεν είναι αντιφατικό. Όσο περισσότερο μαθαίνουμε για τον Θεό, τόσο περισσότερο Τον πλησιάζουμε για την αγάπη Του. Ταυτόχρονα, όσο περισσότερο γνωρίζουμε τον Θεό, τόσο περισσότερο μπορούμε να Τον φοβηθούμε, γιατί κατανοούμε πόσο Άγιος και Δίκαιος είναι και πόσο αμαρτωλοί και άδικοι είμαστε εμείς, και πως μόνο λόγω της χάρης Του - του ελέους που δεν αξίζουμε - είναι που δεν έχουμε καταστραφεί.

`Σκεψη: Πώς αντιλαμβάνεστε το τι σημαίνει να αγαπάς και να φοβάσαι τον Θεό την ίδια στιγμή;`