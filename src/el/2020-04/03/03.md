---
title:  Ενας Μαρτυρας Εναντιον Σου
date:  12/10/2020
---

Όταν ο Μωυσής μαθαίνει ότι σύντομα θα πεθάνει, γνωρίζει πολύ καλά ποια είναι η κατάσταση που θα αφήσει πίσω του. Ξέρει ότι μετά το θάνατό του οι Ισραηλίτες θα εισέλθουν στη Γη της Επαγγελίας, την Χαναάν. Γνωρίζει επίσης ότι θα επαναστατήσουν όταν φτάσουν στον πολυαναμενόμενο προορισμό τους.

`Διαβάστε Δευτ. 31:14-27. Τι προετοιμασίες κάνει ο Μωυσής πριν από το θάνατό του; Ποιες ήταν οι κύριες ανησυχίες του και πώς τις αντιμετωπίζει;`

Ο τόνος της ομιλίας του Μωυσή μπορεί να μοιάζει με ενός δασκάλου που προετοιμάζει έναν αντικαταστάτη. Ξέρει ότι οι μαθητές του παρεκτρέπονται κατά την παρουσία του στην τάξη. Δεν αυταπατάται πιστεύοντας ότι δεν θα δείξουν ανυπακοή κατά την απουσία του. Δίνει εντολή στους Λευίτες που έφεραν την Κιβωτό της Διαθήκης να τοποθετήσουν το Βιβλίο του Νόμου δίπλα στην Κιβωτό για να είναι «μάρτυρας». Ο Μωυσής δεν αφήνει απλώς ένα πλάνο μαθήματος για τον αντικαταστάτη του. Αφήνει έναν μάρτυρα. Ο Μωυσής μιλάει για το Βιβλίο του Νόμου σαν να είναι μία ζωντανή ύπαρξη με δύναμη να καταδικάζει τις καρδιές των ανθρώπων.

`Σκεφτείτε το νόμο ως «μάρτυρα εναντίον» τους. Πώς αντιλαμβανόμαστε αυτήν την ιδέα από εδάφια στην Καινή Διαθήκη; Δείτε Ρωμ. 3:19-23. Δηλαδή, πώς ο νόμος δείχνει την ανάγκη μας για έλεος;`

Στο Δευτερονόμιο 31, ο Θεός δίνει εντολή στον Μωυσή να γράψει την ωδή που ο Κύριος τού έχει διδάξει. Ο Μωυσής πρόκειται να διδάξει τον ύμνο στους Ισραηλίτες ώστε, «να γείνη εις εμέ ωδή αύτη εις μαρτύριον εναντίον των υιών Ισραήλ» (εδ. 19). Και πάλι βλέπουμε τις οδηγίες του Θεού προσωποποιημένες. Ένα τραγούδι, όταν τραγουδιέται, εύκολα διαδίδεται. Και όταν ένας ύμνος γίνεται μάρτυρας, έχει την ικανότητα να κάνει τους ανθρώπους να κοιτάξουν μέσα τους και να καταλάβουν τι λέει για αυτούς.

`Σκεψη: Ακόμη και όταν επιδιώκουμε να υπακούμε στο νόμο του Θεού με όλη τη δύναμη που μας δόθηκε από τον Κύριο, με ποιους τρόπους ο νόμος Του λειτουργεί ως «μάρτυρας εναντίον» μας; Τι μας διδάσκει αυτός ο μάρτυρας για την ανάγκη του ευαγγελίου στη ζωή μας;`