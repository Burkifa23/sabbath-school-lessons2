---
title:  Ο Μωυσης Και Οι Προφητες
date:  17/11/2020
---

`Διαβάστε Β’Τιμ. 3:14-17. Τι μας διδάσκουν αυτά τα εδάφια για το ρόλο της Αγίας Γραφής στην Χριστιανική εκπαίδευση;`

Η εβραϊκή λέξη Τορά, που αναφέρεται στο πρώτο μέρος της Αγίας Γραφής, μερικές φορές μεταφράζεται ως «o Νόμος», εν μέρει επειδή υπάρχουν πολλοί νόμοι σε αυτά τα βιβλία. Αλλά Τορά στην πραγματικότητα σημαίνει «διδασκαλία» ή «μάθημα». Αυτή η έννοια είναι πολύ διαφορετική από την αντίληψη που έχουν πολλοί για το «νόμο» στην Αγία Γραφή. Πιστεύουν ότι αυτός απαρτίζεται από κανόνες και διατάξεις που πρέπει να ακολουθήσουμε για να παραμείνουμε στην εύνοια του Θεού. O νόμος προορίζεται ως διδακτικό υλικό για το πώς να ζεις τη ζωή με επιτυχία και ασφάλεια στα πλαίσια της διαθήκης, όπως ο Θεός ήθελε όταν αρχικά μας δημιούργησε. Τα επόμενα δύο τμήματα της Παλαιάς Διαθήκης, οι προφήτες, αναφέρουν πόσο καλά κατείχε ο λαός του Θεού αυτό το εκπαιδευτικό υλικό ζώντας με αυτό (ιστορικά βιβλία) και τι θα έπρεπε να έχουν μάθει από αυτό το εκπαιδευτικό υλικό (μεταγενέστεροι προφήτες). Το υπόλοιπο μέρος της Παλαιάς Διαθήκης (που ονομάζεται «γραφές» στα εβραϊκά) είναι γεμάτο από παραδείγματα περισσότερο ή λιγότερο επιτυχημένων δασκάλων και μαθητών με τις εκπαιδευτικές εμπειρίες τους. Παραδείγματα επιτυχούς εκπαίδευσης σε αυτά τα βιβλία θα μπορούσαν να ήταν η Εσθήρ, η Ρουθ, ο Δανιήλ, και ο Ιώβ, ενώ ορισμένοι από αυτούς που απέτυχαν θα ήταν οι τέσσερις φίλοι του Ιώβ. Φυσικά, το βιβλίο των Ψαλμών είναι ένα υμνολόγιο, όμως έχει τουλάχιστον τρεις διδακτικούς ψαλμούς: τον Ψαλμό 1, τον Ψαλμό 37:και τον Ψαλμό 73.

Τα Ευαγγέλια έχουν άφθονη ύλη, ειδικά στις παραβολές του Ιησού, που προορίζεται για εκπαιδευτικούς σκοπούς. Πολλές από τις επιστολές του Παύλου ξεκινούν με μια ισχυρή διακήρυξη του ευαγγελίου, αλλά τελειώνουν με εκπαιδευτική ύλη, πρακτικά μαθήματα για την καθημερινή ζωή των Χριστιανών. Το βιβλίο της Αποκάλυψης είναι γεμάτο από διδακτικό υλικό. Για παράδειγμα, η όλη αποκάλυψη για το μέλλον της εκκλησίας του Χριστού, παρουσιάζεται σε ένα βιβλίο που μόνο ο Αμνός του Θεού - ο Ιησούς, ο Μεγάλος Διδάσκαλος - μπορεί να ανοίξει (Αποκ. 5:1-5).

`Σκεψη: Κάποιοι μπορεί να λένε ότι δεν ισχύει για την εποχή μας όλη η διδακτέα ύλη που είναι καταχωρημένη στα βιβλία του Μωυσή, και αυτό είναι σωστό. Στο Δευτερονόμιο 17:14-20, δίνονται σαφείς οδηγίες σχετικά με τους βασιλείς και το πώς να γίνει η σωστή επιλογή του ατόμου που θα έχει την βασιλική εξουσία. Σήμερα, φυσικά, δεν διορίζουμε κανέναν βασιλιά στην εκκλησία μας. Πώς μπορεί να γίνει σωστή εφαρμογή όλων αυτών των διδακτικών μαθημάτων της Αγίας Γραφής στην εποχή μας;`