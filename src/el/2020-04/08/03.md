---
title:  Ο Ιησους Ως Διδασκαλος
date:  16/11/2020
---

Η Αγία Γραφή χρησιμοποιεί πολλούς χαρακτηρισμούς για να περιγράψει τον Ιησού. Ορισμένοι μόνο από αυτούς είναι Υιός του Θεού, Μεσσίας, Υιός του ανθρώπου, Σωτήρας, Λυτρωτής, Κύριος, Αμνός του Θεού. Αλλά για τους ανθρώπους που τον γνώριζαν καλύτερα, κατά τη διάρκεια των τριών και πλέον χρόνων της δημόσιας διακονίας Του στην Ιουδαία και την Γαλιλαία, ήταν ένας διδάσκαλος. Τον προσφωνούσαν «Κύριο» ή «Ραββί». Και οι δύο χαρακτηρισμοί σημαίνουν το ίδιο πράγμα, δηλαδή, «Διδάσκαλος».

Επομένως, το λειτούργημα της διδασκαλίας και το έργο της διδαχής ήταν ο κατάλληλος τρόπος για τον Ιησού να πραγματοποιήσει τη δημόσια  διακονία Του. Κατά κάποιον τρόπο το έργο Του για απολύτρωση είναι παρόμοιο με το έργο της διδασκαλίας Του. Άλλωστε, αυτό προλέχθηκε από τον προφήτη του Ευαγγελίου.

`Διαβάστε Ησ. 11:1-9. Τι αποκαλύπτεται στα εδάφια αυτά για τον διδακτικό ρόλο του Ιησού;`

Μια από τις πιο εντυπωσιακές μεσσιανικές προφητείες στην Αγία Γραφή βρίσκεται στο Ησαΐα 11. Τα εδάφια 1-3 απεικονίζουν με εκπαιδευτικούς όρους τον ερχόμενο Μεσσία, κάποιον που δίνει γνώση, συμβουλή, σοφία, και αντίληψη. Όλο το κείμενο ολοκληρώνεται με αυτήν την αξιοσημείωτη υπόσχεση: «Η γη θέλει είσθαι πλήρης της γνώσεως του Κυρίου, καθώς τα ύδατα σκεπάζουσι την θάλασσαν» (Ησ. 11:9). Ίσως ήταν τέτοιες οι διδασκαλίες της Αγίας Γραφής που ενέπνευσαν την Ε. Χουάιτ να επισημάνει στο βιβλίο της “Εκπαίδευση” ότι «το έργο της εκπαίδευσης και το έργο της απολύτρωσης είναι ένα» (δείτε ΕΚ., σ. 20).

Διαβάστε Ιωάννη 3:1-3. Ο Νικόδημος αποκάλεσε τον Ιησού «Ραββί» και αναγνώρισε ότι τα διδακτικά χαρίσματά Του προέρχονταν από τον Θεό λόγω των σημείων που ο Ιησούς επιτελούσε, δηλαδή των θαυμάτων που έκανε και της γνώσης που κατείχε για το νόημα της ζωής. Ο Ιησούς αποδέχθηκε, αν όχι τον τίτλο που Του δόθηκε, σίγουρα την προέλευση των διδαχών Του όταν απάντησε στον Νικόδημο ότι πρέπει να αναγεννηθεί για να δει τη βασιλεία του Θεού (να κατανοήσει και να εισέλθει σ’ αυτήν). Αυτό σημαίνει ότι η εξουσία να διδάσκεις άλλους, ακόμα και στην περίπτωση του Ιησού, προέρχεται από τον Θεό.

Σίγουρα η διδασκαλία είναι δώρο του Θεού. Ανατέθηκε από τον Θεό, εφαρμόστηκε από τον Ιησού, και αναγνωρίζεται σε εκείνους που φαίνεται πως έχουν την Θεϊκή εξουσία.

`Σκεψη: Ποιος είναι ο ρόλος μας βλέποντας την εκπλήρωση της προφητείας ότι «η γη θέλει είσθαι πλήρης της γνώσεως του Κυρίου»;`