---
title:  Σοφοι Αντρες Και Γυναικες
date:  18/11/2020
---

Οι λέξεις σχολείο, μελέτη, και εκπαίδευση είναι ξεκάθαρα κατανοητές στην εποχή μας, αλλά δεν είναι κοινές στην Αγία Γραφή. Υπάρχει μια λέξη, σοφία, η οποία χρησιμοποιείται πολύ πιο συχνά. Για παράδειγμα, η Παλαιά Διαθήκη αναφέρεται σε σοφούς άντρες και γυναίκες (Β’Σαμ. 14:2, Παρ. 16:23).

`Διαβάστε Α’Βασ. 4:29-34. Τι μας διδάσκουν τα εδάφια αυτά για τη σημασία της σοφίας;`

Ο βασιλιάς Σολομών, γνωστός για την υψηλή νοημοσύνη του, ως άνθρωπος της εκπαίδευσης μίλησε για ζωολογία και φυτολογία, και είπε παροιμίες με μεγάλη σοφία (Α’Βασ. 4:29-34). Τα βιβλία Παροιμίες και Εκκλησιαστής περιέχουν πολλές σοφές διδασκαλίες για πολλά θέματα που έχουν αποδοθεί τόσο στον Σολομώντα όσο και σε άλλους σοφούς διδασκάλους της αρχαιότητας (Παρ. 1:1, 25:1, 30:1, 31:1).

Η σοφία, σύμφωνα με την Αγία Γραφή, μοιάζει πολύ με την σύγχρονη εκπαίδευση. Είναι κάτι που μαθαίνει κανείς από τους γονείς και τους δασκάλους, ειδικά όταν είναι νέος (Εκκ. 12:1), αλλά στην πραγματικότητα αποκτάται καθ’ όλη τη διάρκεια της ζωής. Επιπλέον, η σοφία έχει μια πρακτική πλευρά. Για παράδειγμα, μπορούμε να μάθουμε από τα μυρμήγκια που αποθηκεύουν το καλοκαίρι για να έχουν αρκετή τροφή το χειμώνα (Παρ. 6:6-8).

Ωστόσο, η σοφία εκτός από πρακτική έχει και θεωρητική διάσταση, γιατί αρχίζει με πίστη στον Θεό και ακολουθεί ορισμένες θεμελιώδεις αρχές (Παρ 1:7). Η σοφία μάς βοηθά να ζούμε υπεύθυνα και προς όφελος των άλλων, και επιπλέον μας προστατεύει από δυσάρεστες καταστάσεις. Τέλος, όπως και η εκπαίδευση σήμερα, η σοφία δεν δίνει απαντήσεις σε όλες μας τις ερωτήσεις. Μας επιτρέπει όμως να αρκούμαστε στα όσα γνωρίζουμε, καθώς συνεχίζουμε να ψάχνουμε για αυτό που είναι ακόμη άγνωστο. Και αυτή είναι μια καλή θέση από την οποία μπορούμε να μάθουμε τον Θεό και να εμπιστευόμαστε την χάρη Του. Σύμφωνα με τον Ιερεμία 18:18, ο ρόλος του σοφού δασκάλου θεωρείται ισότιμος με το ρόλο του ιερέα και του προφήτη. Και οι τρεις μεταφέρουν μηνύματα από τον Θεό στον λαό Του, διδάσκοντας τον νόμο, δίνοντας εκπαιδευτικές συμβουλές και εξαγγέλλοντας ειδικά μηνύματα από τον Κύριο.

`Σκεψη: Πώς μπορούμε να μάθουμε τη σοφία και στη συνέχεια να τη μεταδώσουμε στους επόμενους; Γιατί είναι τόσο σημαντικό για εμάς, ως λαός, να το κάνουμε αυτό;`