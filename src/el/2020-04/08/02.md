---
title:  Κατ Εικονα Θεου
date:  15/11/2020
---

`Διαβάστε Γέν. 1:26,27 και Γέν. 5:1,3. Τι διδάσκουν τα εδάφια αυτά για το πώς δημιούργησε αρχικά ο Θεός την ανθρωπότητα; Τι συνέβη στην ανθρωπότητα μετά την αμαρτία;`

Η φράση «κατ’ εικόνα Θεού» έχει εδώ και αιώνες σαγηνεύσει τους ερμηνευτές της Αγίας Γραφής. Ποια είναι αυτή η εικόνα κατά την οποία δημιουργήθηκαν οι πρώτοι άνθρωποι; Για παράδειγμα, σημαίνει ότι ο Θεός κοίταξε σε έναν καθρέφτη και μορφοποίησε τη νέα Του δημιουργία με τρόπο που να μοιάζει με Εκείνον; Μήπως σημαίνει ότι οι άνθρωποι μοιάζουν περισσότερο με τον Θεό από ό,τι όλες οι άλλες μορφές ζωής; Ή αναφέρεται σε μια πνευματική και διανοητική ομοιότητα και αρμονία μεταξύ του Δημιουργού και των δημιουργημάτων Του; Η Αγία Γραφή δεν δίνει καμία ακριβή εξήγηση για την έκφραση αυτή, παρότι οι σχολιαστές της Αγίας Γραφής έχουν δώσει πολλές ερμηνείες. Ωστόσο, μπορούμε να δούμε ότι μετά την αμαρτία αυτή η εικόνα έχει αλλάξει, για αυτό η Ε. Χουάιτ έγραψε ότι ο στόχος της εκπαίδευσης είναι να αποκατασταθεί στον άνθρωπο η εικόνα του δημιουργού του (ΕΚ., σ. 4-6).

Πώς μπορεί η εκπαίδευση να πετύχει έναν τόσο αξιόλογο στόχο; Πρώτον, πρέπει να θυμόμαστε ότι ο Θεός μάς δημιούργησε για να έχουμε μια σχέση μαζί Του όπως οι γονείς με τα παιδιά τους. Μας έκανε κατ’ εικόνα Του, όπως και οι γονείς έχουν παιδιά που τους μοιάζουν εξωτερικά (Γέν. 5:1), για να μας αναθρέψει να γίνουμε παιδιά Του, μέλη της οικογένειάς Του. Μπορεί να επικοινωνήσει μαζί μας και να διαμορφώσει μια μακροχρόνια σχέση μαζί μας. Επομένως, η εικόνα του Θεού είναι περισσότερο μια «διανοητική εικόνα» που επιτρέπει στις δύο υπάρξεις, τη μία Θεία και την άλλη ανθρώπινη, να έχουν σύγκλιση απόψεων. Αυτό ακριβώς συμβαίνει με την εκπαίδευση, αρχικά στο σπίτι μεταξύ γονέων και παιδιών, και αργότερα στο σχολείο όπου οι δάσκαλοι αναλαμβάνουν το έργο αυτό. Προφανώς ο Θεός προνόησε για αυτήν τη διαδικασία εκπαίδευσης που γνωρίζουμε τόσο καλά, ξεχωρίζοντάς μας από πολλές άλλες μορφές ζωής, και δημιουργώντας μας κατά τη δική Του εικόνα. Το έκανε για να μας διδάξει και να μπορέσουμε να μάθουμε από Αυτόν, μέχρι που η εικόνα Του (ο νους Του) να αντανακλάται στη δική μας ζωή.

`Σκεψη: Η ιστορία της απολύτρωσης είναι μια ιστορία εκπαίδευσης, από την δημιουργία έως την ενσάρκωση και από την ενσάρκωση έως την αναδημιουργία. Ο Θεός είναι ο  δάσκαλος και ο ουρανός είναι το αιώνιο σχολείο (δείτε Ε. Χουάιτ, ΕΚ. σ. 285). Πώς αυτή η σκέψη θα μπορούσε να επηρεάσει την αφοσίωσή μας ως προς την Χριστιανική εκπαίδευση στο σπίτι, στην εκκλησία, στο σχολείο, στο πανεπιστήμιο και σε όλη τη ζωή μας;`