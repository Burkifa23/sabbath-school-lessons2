---
title: 'Судбина На Мртвите'
date: 20/12/2020
---

Во текот на седумнаесеттиот век, францускиот писател по име Блез Паскал, размислувал за состојбата на човештвото. Според него, колку долго и да живее човекот (а тогаш и не се живеело толку долго), и колку добар живот и да имал (а животот и не бил толку лесен во тоа време), порано или подоцна ќе умре.

Освен тоа, што и да е тоа што доаѓа по смртта, тоа ќе трае подолго, бескрајно подолго од краткиот животен век на овој свет што ѝ претходи на смртта. Оттука, според Паскал, најлогичната работа која некој би можел и би требало да ја дознае е каква судбина ги чека умрените. Тој бил запрепастен кога видел колку луѓето се вознемируваат поради нешто такво како што „загубата на положбата или некои наводни навреди на нивната чест“, а речиси ниту малку внимание не посветуваат на прашањето што ќе биде со нив после смртта.

Тоа за што пишува Паскал има смисла. И тоа несомнено е причина што Библијата троши многу време зборувајќи за ветувањето упатено на оние кои ќе најдат спасение во Исуса – ветување за тоа што ги чека во иднината.

`Прочитајте ги следните текстови: Јован 6,54; Јован 3,16; 1. Јованова 5,13; 1. Тимотеј 1,16; Јован 4,14; Јован 6,40; Јуда 1,21; Тит 3,7. Каква надеж ни е понудена тука?`

Вечниот живот има многу голема смисла во светлината на крстот; и ништо друго нема смисла, освен вечниот живот. Тоа што Создателот на вселената, Оној кој „ги создаде и вековите.“ (Евреите 1,2), Оној преку кого „живееме, се движиме и постоиме“ (Дела 17,28), тоа што Тој, Бог, се јавил во човечко тело и во тоа тело умрел... чуму сето тоа? За ние на крај да гниеме како животно загинато покрај патот?

Токму поради тоа Новиот завет е проткаен со ветувањата за вечниот живот, бидејќи само она што е вечно го гарантира враќањето во состојба каква што била на почетокот. Ни во милион, па дури и во милијарди години, можеби не би имало доволно добри моменти за да се надополнат оние лошите. Само вечноста може да ги доведе во рамнотежа сите работи, а потоа и некои поединечни, бидејќи бесконечното е секогаш повеќе од конечното, и тоа секогаш бесконечно.

Паскал бил во право. Нашето време овде е толку ограничено во споредба со она што доаѓа. Колку е неразумно да се биде неподготвен за вечноста која нѐ очекува.

`Што можете да му кажете на некој кој покажува потполна рамнодушност кон она што се случува по смртта? Како можете да ѝ помогнете на таа личност да увиди колку всушност е нелогичен еден таков став?`