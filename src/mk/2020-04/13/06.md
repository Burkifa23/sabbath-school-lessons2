---
title: 'Големиот Учител'
date: 24/12/2020
---

Како што видовме во текот на целото ова тримесечје, основниот аспект на Христовата служба овде на земјата било Неговото дејствување во улога на Учител. Од почетокот на Неговата служба, и со збор и на дело, Исус непрестано ги учел своите следбеници за вистините за него, за Отецот, за спасението и за надежта која нѐ чека (види Матеј 5,2; Марко 4,2; Лука 19,47; Јован 6,59).

Навистина, сѐ што треба да направите е да прелистате некое евангелие, кое било, и за сето време ќе наидувате како Исус поучува. Иако, дури и сега, Господ нѐ поучува преку својата Реч, тоа учење ќе продолжи и во новиот свет. Но замислете колку поинаку ќе изгледа тоа во еден свет, кој не е ненарушен од гревот и од сите оние ограничувања што тој ни ги наметнува.

`„Ако некој го праша: ‘Какви ти се тие рани по рацете?’ тој ќе одговори: ‘Ранет сум кај пријателите’“ (Захарија 13,6). Според вашето мислење, за што станува збор во овој текст?`

„Како годините на вечноста ќе поминуваат, ќе донесуваат сѐ побогати и почудесни откритија за Бога и Христа. Со зголемувањето на знаењето ќе расте и нивната љубов, нивната стравопочит и среќа. Колку повеќе луѓето ќе знаат за Бога, сѐ посилно ќе му се восхитуваат на неговиот карактер. А кога Исус ќе го открива пред нив богатството на откупувањето и вчудовидувач ките резултати од големата борба со сатаната, срцата на откупените ќе пламтат со сѐ посилна љубов. Со восхит и радост ќе ги земаат своите златни харфи и десет илјади по десет илјади и илјада илјади гласови ќе се слеат во силен хор на фалбоспев...

Големата борба е завршена. Грев и грешници нема веќе. Целата вселена е чиста. Насекаде во безмерниот универзум владеат апсолутна хармонија и радост. Од Оној кој создал сѐ тече живот, светлина и радост низ сите светови во бесконечните простори. Од најмалечкиот атом, до најголемиот свет, сѐ што е создадено, и живата и неживата природа, во својата непоматена убавина и совршена радост зборуваат дека Бог е љубов“ (Елена Г. Вајт, *Големата борба*, стр. 678 оригинал).

`Од сите неверојатни вистини за кои ќе учиме во вечноста, ниедна нема да може да нè плени повеќе од онаа за Христовата жртва во наша полза. Замислете колку длабоко и богато мора да биде тоа што ќе го проучуваме во текот на целата целата вечност. Како можеме дури и сега да научиме повеќе да го цениме она што Исус го направил за нас на крстот?`