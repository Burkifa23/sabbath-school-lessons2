---
title: 'Во Бегство'
date: 02/11/2020
---

`Прочитајте го текстот 1. Мојсеева 28,10-17. Каков е контекстот на овој извештај и што нѐ учи во врска со Божјата благодат кон оние, кои во извесна смисла се наоѓаат во бегство од своите гревови?`

Во однос на сите останати членови на своето семејство, Јаков, со помош на својата мајка, извршил сурова измама – и сега плаќал за тоа. Брат му му испраќал насилнички закани, и тој станал бегалец, упатувајќи се кон Харан – местото каде што живеел неговиот вујко. Сѐ во тој момент било неизвесно и застрашувачко.

Еден ден, Јаков пешачел до зајдисонце, а потоа паднал мрак. Се нашол среде пустелија, а небото му бил единствениот кров над главата. Употребувајќи камен наместо перница, потонал во сон. Но, тапата несвесност на сонот наскоро била прекината. Тогаш му доаѓа познатиот сон и тој гледа скали – кои ја допираат земјата а се издигнуваат сѐ до небото. Ангелите се искачуваат и се спуштаат по нив.

Потоа слуша глас кој вели: „Јас сум Господ Бог Аврамов.“ Гласот тогаш почнува да ги повторува ветувањата што му се добро познати на Јакова од неговото семејно предание. Твоето потомство ќе биде бројно. Тие ќе бидат благослов на сите семејства на земјата. „И еве, Јас сум со тебе, и ќе те чувам насекаде каде и да појдеш... и нема да те оставам сè додека не го извршам она што сум ти рекол“ (1. Мојсеева 28,15).

Многу подоцна, Елена Вајт пишува дека и Павле, „тој верен човек, ги видел скалите од визијата на Јакова – приказот на Христа кој повторно ја поврзал земјата со небото и смртниот човек со вечниот Бог. Неговата вера ја засилувала помислата на патријарсите и пророците кои се надевале на Оној кој бил и негова поткрепа и утеха, за кого тој бил подготвен да го положи и својот живот“ (*Делата на апостолите*, стр. 512 ориг.).

Јаков се буди и сам за себе си вели: „Сигурно е Господ на ова место; а јас не знаев!“ (1. Мојсеева 28,16) Тоа што се случило било „страшно“. Тој никогаш нема да го заборави тоа место и затоа му дава име. И тогаш се заколнува на доживотна верност на Бога.

`Што дознаваме врз основа на оваа сторија за тоа како Бог, во Христа, настојува да допре до нас и покрај нашите гревови? И повторно, зошто христијанското образование мора да го има во прв план тој принцип во своето учење?`