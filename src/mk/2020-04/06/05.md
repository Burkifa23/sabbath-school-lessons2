---
title: 'Одговорот На Жената'
date: 04/11/2020
---

Исус е врховен учител. Божјиот вистински карактер произлегува од Неговите учења, како и од Неговиот живот. Тоа дава уште поголемо значење на една приказна од Евангелието, бидејќи таа покажува дека Исус, кога некој Му одговара – навистина слуша.

`Прочитајте го извештајот за Исусовата средба со жената незнабошка („Хананејка“), од подрачјето на Тир и Сидон (Матеј 15,21-28; Марко 7,24-30). Забележете дека мажите во Исусовото опкружување биле доста нетрпеливи со неа, а се чинело дека дури и Исус ја отфрла. Што мислите за храброста на жената? Што ни открива овој извештај за тоа како самиот Исус ги поучувал другите?`

Исус се наоѓал во близина на Тир и Сидон. Преминал во место во кое имало многу странци и каде етничките тензии биле посебно заострени. Жителите на градовите во кои се зборувало на грчки, од висина гледале на еврејските земјоделци од внатрешноста, а еврејските земјоделци, за возврат, гледале од висина на нив.

Кратко време пред тоа, Ирод, марионетскиот владетел на Галилеја, од Исусовата матична територија, го погубил Јована Крстителот. А Јован бил човек чија визија Исус наголемо ја делел, и тоа погубување изгледало злокобно. Исус во својата мисија почнал да се соочува со непосредна опасност.

Чувствувајќи напнатост, Исус влегол во една куќа, надевајќи се, како што вели Марко во својот извештај, дека никој нема да дознае оти Тој е тука (Марко 7,24). Но, оваа жена Го пронашла.

Во културата на тоа место и време, жената немала право да се истакнува. Таа жена, дури и припаѓала на култура и етничка група за која Евреите немале многу време, што неа ја доведувало во уште неповолна положба. Но, ќерката на жената била болна. Таа сакала помош и истрајала во своите барања. Исус ја одбил. „Не е добро да се земе лебот од децата и да се фрли на кучињата“, изјавил Тој (Матеј 15,26). Ваквата забелешка навистина би можела да ги повреди нејзините чувства. Но, тогаш се случило нешто извонредно. Жената одговорила. Знаела нешто за кучињата – за разлика од Евреите, кои и не ги сакале многу за домашни миленичиња – и затоа рекла: „Да, Господи, но и кучињата јадат од трошките што паѓаат од трпезата на нивните господари“ (Матеј 15,27).

Нејзината забелешка променила сѐ. Било неодоливо. И Исус го излечил нејзиното дете.

`„Нека ти биде по желбата твоја“ (Матеј 15,28). Како ние ги разбираме овие зборови? Како реагираме кога работите не се одвиваат онака како што ние би сакале?`