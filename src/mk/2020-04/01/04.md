---
title: 'Несфатена Порака'
date: 29/09/2020
---

Како што видовме вчера, и покрај јасната Божја заповед, Ева, дури и со својот речник, го разводнила она што веќе го научила.

Иако не го протолкувала погрешно она што Господ ѝ го рекол, очигледно е дека тоа не го сфатила доволно сериозно. Тешко е да се пренагласат последиците од нејзините постапки.

Така, кога се сретнала со змијата, Ева ѝ го повторила (но не прецизно) она што Бог им го рекол во врска со дрвото во градината (1. Мојсеева 3,2.3). Секако, оваа порака не била ништо ново за змијата. Таа била запознаена со оваа заповед, а оттука и добро подготвена да ја изврти искористувајќи ја притоа наивноста на Ева.

`Проучете го текстот во 1. Мојсеева 3,4-6. Освен што директно се спротивставила на Божјите зборови, што уште рекла змијата што очигледно имало успех кај Ева? Кои начела ги злоупотребила?`

Кога змијата ѝ рекла дека таа порака во еден дел е неточна. Ева можела да оди и да се посоветува со Бога. Тоа е она најубавото во врска со воспитанието и образованието во Едемската градина – пристап до својот моќен Учител, каков што имале првите ученици, кој несомнено надминува сѐ што денес би можеле да замислиме овде на Земјата. Меѓутоа, наместо да потрча, да побара божествена помош, Ева ја прифатила пораката на змијата. Нејзиното прифаќање на таа изменета порака укажува на извесно сомневање од страна на Ева во врска со Бога и со она што Тој им го кажал.

Во меѓувреме, Адам и сам западнал во тешка ситуација. „Адам сфатил дека Ева, пречекорувајќи ја единствената забрана што била поставена за да се испита нивната верност и љубов кон Бога, ја престапила неговата заповед. Во неговата душа се водела ужасна борба. Очајувал што ѝ дозволил на Ева да се одвои од него и да остане сама. Но сега делото веќе било сторено; тој мора да се одвои од својот животен сопатник во чиешто друштво наоѓал своја радост. Како да се помири со тоа?“ (Елена Вајт, *Патријарси и пророци*, стр. 56 оригинал). За жал, иако знаел што е добро а што зло, и тој направил погрешен избор.

`Размислувајте за иронијата на измамата што овде ја наоѓаме – змијата рекла дека тие, ако јадат од тоа дрво, „ќе станете како богови“ (1. Мојсеева 3,5). Но, зар текстот 1. Мојсеева 1,27 не вели дека тие веќе биле како Бога? Што дознаваме врз основа на овие текстови, кога станува збор за тоа колку лесно можеме да бидеме излажани, и зошто верата и послушноста се наша единствена заштита, дури и кога имаме најдобро воспитание и образование, какво што имале Адам и Ева?`