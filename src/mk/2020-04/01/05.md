---
title: 'Обновување На Она Што Е Изгубено'
date: 30/09/2020
---

Бидејќи одлучиле да ја следат пораката на змијата, Адам и Ева, меѓу останатото, се соочиле и со протерување од Божјата училница. Замислете само што сѐ изгубиле тие поради гревот. Кога ќе го сфатиме нивниот пад, можеме подобро да ја разбереме целта на нашето воспитание и образование во сегашното време. И покрај нивното протерување, животот во несовршениот свет му дало нова цел на образованието.

Ако образованието пред падот претставувало Божји начин да ги запознае Адама и Ева со себе, со својот карактер, добрина и љубов, тогаш образовната работа денес би можела да придонесе кон тоа човечкиот род повторно да се запознае со сето тоа, и Божјиот лик повторно да се обнови во нас. И покрај тоа што физички се отстранети од Неговото присуство, Божјите деца сѐ уште можат да го запознаат Него, Неговата добрина и љубов. Преку молитва, служба и проучување на Неговата Реч можеме да се приближиме кон нашиот Бог, како што тоа го правеле Адам и Ева воЕдем. Добра вест е дека, благодарение на Исуса и на планот на спасението, не е сѐ загубено. Ние имаме надеж во спасението и обновувањето. А христијанското воспитание и образование би требало во најголем дел да ги упатува учениците на Исуса, на она што Тој го направил за нас и на обновувањето што Тој ни го нуди.

`Прочитајте 2. Петрово 1,3-11. Во светлината на сѐ што било изгубено кога човечките суштества ја напуштиле Градината, овие стихови доаѓаат како охрабрување дека сепак многу нешта можат да бидат обновени. Што тврди Петар дека ние мораме да направиме за да можеме да бараме обновување на Божјиот лик во нашиот живот?`

Преку Исуса, „Неговата божествена сила ни подари сè што ни е потребно за живот и побожност“ (2. Петрово 1,3). Какво ветување! Какви сили би можеле тие да бидат? Петар, всушност, ни дава список: вера, добродетел, знаење, воздржување, трпение итн. Исто така, забележете дека знаењето е една од точките што Петар ги наведува. Таа идеја, всушност, нѐ води до поимот образование. Вистинското образование ќе нѐ води кон вистинското знаење – знаење за Христа – и така ќе стануваме сѐ послични на Него, а ќе бидеме подготвени и своето знаење за Него да го делиме со другите.

`За момент размислете за фактот дека забранетото дрво било дрво „запознавање на доброто и на злото“. Што ни кажува ова, зошто секое знаење не е добро? Како правиме разлика меѓу доброто и лошото знаење?`