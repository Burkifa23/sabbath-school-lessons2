---
title: 'Воспитанието И Образованието Во Едемската Градина'
date: 26/09/2020
---

### Прочитајте ги библиските текстови:
1. Мојсеева 2,7-23; 1. Мојсеева 3,1-6; 2. Петрово 1,3-11; 2. Петрово 2,1-17; Евреите 13,7.17.24.

> <p>Запомнете го стихот</p>
> „Ете, Бог е возвишен во Својата сила! Зар има учители како Него?“ (Јов 36,22).

На повеќето проучувачи на Библијата позната им е сторијата од првите три глави на 1. Мојсеева, како и галеријата од ликови коишто се појавуваат тука: Бог, Адам, Ева, ангелите и змијата. Сцената тука е поставена во преубавата рајска градина наречена „Едем“. Заплетот како да следи логична низа од настани. Бог создава. Бог ги поучува Адам и Ева. Адам и Ева грешат. Адам и Ева се прогонети од Едем. Меѓутоа, внимателното разгледување на првите неколку глави од 1. Мојсеева, посебно низ призмата на воспитанието и образованието, ни дава нови согледувања во оваа приказна, за нејзините протагонисти и нивното опкружување.

„Системот на воспитување воспоставен во почетокот на светот бил одреден да им служи како пример на луѓето во сите идни времиња. За да се прикажат принципите на тој систем во Едем, домот на нашите прародители, била основана школа која требало да служи како пример. Едемската градина била училницата, природата учебникот, самиот Создател бил Учителот, а родителите на човечкиот род биле учениците“ (*Воспитување*, стр. 16 оригинал).

Господ бил основач и управник на првата школа, а и учител во неа. Но, како што знаеме, Адам и Ева на крајот избрале друг учител и научиле погрешни лекции. Што се случило и зошто, и што можеме да научиме врз основа на тој ран извештај за воспитанието и образованието, што би можело да биде од полза и денес?