---
title: 'Бог Кус Поглед На Создавањето'
date: 27/09/2020
---

Иако ние главно не ја доживуваме градината како училница, тоа споредување навистина има смисла, особено кога станува збор за Едемската градина, полна со недопреното богатство на Божјото создавање. Тешко е да се замисли, од наша денешна перспектива, колку работи можеле да научат во „таа училница“ тие совршени суштества.

`Прочитајте го текстот во 1. Мојсеева 2,7-23. Што забележувате кога станува збор за целта со која Бог го создал, сместил и му дал задолженија на Адам?`

Бог ги создал мажот и жената според својот лик, им дал дом и осмислена работа. Кога ќе ја земеме предвид динамиката учител – ученик, овој однос е идеален. Бог ги познавал способностите на Адам бидејќи самиот Тој го создал. Можел да го поучува Адама, знаејќи дека Адам е во состојба да го оствари својот полн потенцијал.

Бог на човекот му дал одговорност, но исто така сакал човекот да биде и среќен. А можеби дел од она што го правело среќен, било токму тоа што добил одговорности. Всушност, кој не наоѓа задоволство – па дури и среќа, во тоа да добие одредени должности и верно да ги извршува? Бог го познавал Адамовото срце и знаел што му треба нему за да напредува, па му дал задача да работи во градината и да ја одржува. „Господ, Бог, го зеде човекот и го постави во Едемската Градина, за да ја обработува и да ја чува“ (1. Мојсеева 2,15). Бидејќи знаеме само за свет проникнат со грев и смрт, нам ни е тешко да замислиме што сѐ опфаќала таа работа и кои поуки Адам несомнено ги стекнал додека ја обработувал и одржувал градината во којашто живел.

Во текстот 1. Мојсеева 2,19-23, гледаме како Бог ги создава животните за да му прават друштво на Адама, а најпосле и Ева како жена на Адам. Бог знаел дека на Адама му е потребно друштво и помош на некој кој е рамен на него, и затоа ја создал жената.

Исто така, Бог знаел дека на човекот му е потребно да остане во близок меѓусебен однос со Него, и затоа создал едно посебно место внатре во градината во Едем. Сето тоа ја докажува Божјата цел на создавањето и Неговата љубов кон човештвото. И повторно, со оглед на големата оддалеченост меѓу нас и Едем, тешко е да се замисли како сето тоа изгледало – но забавно е да се обидеме тоа да го замислиме, зар не?

`Иако сме многу оддалечени од Едем, сѐ уште можеме да извлекуваме поуки од природата. Кои се тие поуки и каква полза имаме од нив кога ги толкуваме низ призмата на Светото писмо?`