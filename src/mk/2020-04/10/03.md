---
title: 'Убавината На Светоста'
date: 30/11/2020
---

`Текстот од Псалм 96,9 гласи: „Поклонете Му се на Господа во сјајот на Неговата светост. Трепери пред Неговото лице, цела земјо!“ Како да го разбереме тој поим „во сјајот на неговата светост“ (според српскиот превод „светата красота“; а според NKJV „убавината на светоста“; заб. прев). Што би требало да значи за еден христијанин, и како тоа влијае на она што го учиме за уметноста и убавината која често се поврзува со неа?`

Иако се вели дека е „убавината е во окото на оној кој гледа“, не смееме да заборавиме кој е Тој што првично го создал окото (види Мудри изреки 20,12). И иако мораме да водиме сметка да не ги обожаваме самите созданија (погледни во поуката од вчера), врз основа на убавината на создадениот свет можеме да дознаеме нешто за Бога и за Неговата љубов кон убавината. Ако нашиот паднат свет сѐ уште така убаво изгледа, кој може и да замисли како тој мора да изгледал пред падот во грев? А тоа нѐ учи дека Бог е навистина Создател на убавото.

Затоа, проучувањето на уметноста и науката може и треба да нѐ приближи до Божјето срце и карактер. Бидејќи сме дел од Божјето уметничко дело и научни феномени, исто така можеме да дознаеме нешто повеќе за сопствениот идентитет во Христа.

„Бог би сакал неговите деца да се восхитуваат на неговите дела, да уживаат во едноставната, тивка убавина со која го украсил нашиот земен дом. Бог е љубител на убавината, но повеќе од секоја надворешна привлечност ја сака убавината на карактерот; Тој би сакал да негуваме невиност и едноставност - тивките особини на цвеќето“ (*Патот кон Христа*, стр. 85 ориг).

`Прочитајте го текстот 1. Мојсеева 3,6. Што учи тој за тоа дека убавината сама по себе не е задолжително добра и света? Види и Мудри изреки 6,25; 31,31.`

Како и за сѐ останато што создал Бог, и ние имаме непријател кој сето тоа го искористува и извртува. Затоа не треба да нѐ изненади што и убавината и сфаќањето на убавината исто така може да се употреби против нас. Според тоа, посебно во уметноста, христијанското образование водено од Светото писмо мора да ни помогне да сфатиме дека сѐ што е убаво не мора задолжително да биде добро и свето.

`Кои се тие „убави“ работи кои не се нужно свети и добри? Или, кои се тие убави работи кои можат да станат несвети и лоши, зависно од околностите? Кое мерило го користиме за да можеме да ги забележиме тие разлики?`