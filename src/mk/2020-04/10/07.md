---
title: 'За Натамошно Проучување'
date: 04/12/2020
---

Има две причини поради кои науката, која толку многу работи правилно ги сфаќа, толку греши околу прашањето за потеклото на животот. Прво, науката, која го проучува природниот свет, мора да бара одговори само во природниот свет. Второ, науката тргнува од претпоставката дека природните закони мора да останат непроменливи. Меѓутоа, тие две претпоставки се погрешни кога станува збор за потеклото на животот.

Да тргнеме од првата претпоставка, која бара природните појави да имаат природно потекло. Тоа е сосема во ред кога ја следиме појавата на ураган, но многу е бескорисно кога станува збор за настанувањето на светот, за кој се вели: „Во почетокот Бог ги создаде небото и земјата“ (1. Мојсеева 1,1). Што може да нѐ поучи науката, која негира сѐ што е натприродно, за постанокот на светот кој во потполност бил натприроден?

А кога станува збор за непроменливоста на природата? Тоа изгледа има смисла, освен што текстот Римјаните 5,12 – „Затоа, како што гревот влезе во светот преку еден човек, а преку гревот – смртта, по таков начин и смртта премина на сите луѓе преку еден човек, зашто сите згрешија“ – подразбира постоење на едно природно опкружување коешто никако не може да се спои со она што го знаеме и е квалитативно поинакво од што било друго со кое науката денеска се соочува. Светот, во кој смртта не постоела, радикално е поинаков од оној што ние денес можеме да го проучуваме, а да се претпостави дека тогашниот и денешниот свет се слични, иако не се, исто така би довело до погрешни заклучоци.

Според тоа, науката погрешно го сфаќа потеклото на животот бидејќи ги негира двата клучни аспекти на создавањето – натприродната сила при неговиот почеток и радикалната физичка неспојливост меѓу првобитно создадениот свет и светот каков што денес го гледаме.

**Прашања за разговор**

`1. Разговарајте во класата за прашањето околу убавината. Што е убавината? Како ја дефинираме? Како христијанинот би можел да ја дефинира и да ја разбере убавината поразлично од некој нехристијанин?`

`2. Христос можел да дојде на земјата како прекрасен научник и да биде богато награден за своето револуционерно истражување. Можел да стекне голема слава и како музички изведувач. Но, наместо тоа, Тој дошол и бил обучуван како обичен занаетчија. Бил присутен при Создавањето, но обучувал други како лаик и послушно ги исполнувал своите должности. Какво охрабрување ни два тоа, каде и да се наоѓаме на своето образовно и професионално патување.`

`3. Иако секој од нас не е повикан да поучува во училишта, христијаните би можеле секогаш да ги поучуваат другите со своите зборови и дела, без разлика дали тоа го прават со намера или потполно несвесно. Од таа причина, кои навики би требало христијанинот да ги негува, и како Христов ученик и како учител на овој свет?`