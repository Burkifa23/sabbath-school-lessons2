---
title: 'Божјиот Одговор На Јов'
date: 03/12/2020
---

`Прочитајте ја 38. глава од Книгата за Јов. Што можеме да научиме за Бога, не само како Создател, туку и како Одржувач на целокупниот живот? Како таа вистина би требало да влијае на нашето разбирање на уметноста и науката?`

„Мнозина учат дека материјата има животна сила – дека ѝ се дадени извесни способности и дека потоа е оставена да дејствува со својата сопствена енергија што е неразделна од неа, и дека природата во своето дејствување ги следи утврдените закони во кои не се меша дури ни Бог ниту може да влијае врз нив. Тоа е лажна наука, нешто што не може да се поткрепи со Божјата реч. Природата е само слуга на Творецот... Природата сведочи за присуството и за делотворната енергија на едно разумно Суштество кое дејствува преку неа и владее со нејзините закони. Во природата е присутно постојано дејствување на Отецот и Синот. Христос кажува: ’Мојот Отец досега работи, и јас работам’ (Јован 5,17)“ (Елена Вајт, *Патријарси и пророци*, стр. 114 оригинал).

За жал, како што претходно беше кажано, науката во голем дел се заснова на атеистичките материјалистички претпоставки. Ова значи дека еден научник би можел да набљудува некоја појава со извонредна убавина, или со неверојатна сложеност, па дури и некоја што е истовремено извонредно убава и сложена, а сепак да тврди дека се појавила случајно, без никаква претходна промисленост или намера.

Токму тоа науката, всушност, го тврди сето време. Животот на земјата, со сета своја убавина и сложеност – од пеперутките до луѓето – се објаснува само како спој на одредени хемикалии што пред повеќе милијарди години случајно се поврзале образувајќи едноставни облици на живот, а кои тогаш, по пат на последователни мутации и природна селекција, еволуирале во сѐ она што денес живее, диши и се врти.

Науката, како што сега е установена, тврди дека и самата идеја за натприродниот Создател е „ненаучна“ бидејќи не може научно да се испита, и според тоа претставува поим со кој науката не може да се занимава. Таа претпоставка не е нешто што го учи самата наука (всушност, се чини дека науката го учи сосема спротивното – бидејќи сета убавина и сложеност на овој свет навистина упатува на Создателот), туку дека тоа е едно филозофско гледиште наметнато од одредени научни дисциплини од страна на самите научници.

Меѓутоа, проблемот е што Светото писмо учи дека Бог не само што создал сѐ туку Тој и го одржува сето тоа. Тоа значи дека секое вистинско христијанско образование од областа на науката мора да тргне од радикално поинакви претпоставки во однос на оние за кои науката главно се држи. Значи, до конфликти неизбежно ќе доаѓа, посебно кога станува збор за потеклото на животот.