---
title: 'Единствено Господ'
date: 29/11/2020
---

Постојат докази за живиот Бог во сите делови од Неговото создавање. Тоа тврдење толку пати е повторено, што станало клише. Кога ќе ги земеме предвид, на пример, Божјите чувства при создавањето на овој свет, кои луѓето продолжуваат да ги оштетуваат и да ги расипуваат, можеме приближно да разбереме на кој начин е најдобро да се изучуваат уметноста и науката.

На пример, да го земеме предвид ембрионалниот развој на човекот. Биологијата ни вели дека новиот интелигентен човечки живот настанува од едно оплодено јајце и достигнува полн развој по девет месеци. Трагите на Создателот полн со љубов можат да се забележат во текот на целиот тој циклус. Божјата милост може да се види и врз основа на самото место на кое се развива тој фетус – веднаш под мајчиното срце кое постојано чука. Како што фетусот се зголемува, така расте и мајчиниот стомак, точно пред неа, така што трудницата секогаш е свесна за своето дете, токму како што и нашиот небесен Татко секогаш е свесен за своите деца.

`Прочитајте ги следните текстови: Римјаните 1,18-21; Псалм 19,1-6 и Немија 9,6. Што ни кажуваат овие текстови за тоа како дејствува Бог како наш Создател?`

Дури и по 6000 години грев, и повеќе илјади години по сеопштото разорување за време на потопот, сѐ уште постои неодоливо моќен доказ не само за Бога како Создател, туку и за силата, љубовта и човекољубието на тој Бог како наш Создател. Така е моќно тоа што Павле го кажува во Римјаните 1,18-21, што оние кои го отфрлаат таквиот Бог нема да имаат изговори на денот на судот, бидејќи за Него може доволно да се научи врз основа на она што го создал. Со други зборови, тие нема да можат да се правдаат со своето незнаење!

Посебно во ова доба, кога многу луѓе почнале, наместо Бога, да обожаваат суштества, колку е суштински важно христијанското образование во областа на науката и уметноста секогаш да тргнува од претпоставката дека Бог е Создателот и Тој одржува сѐ што постои. На крајот, сите идеологии и претпоставки што го негираат или исклучуваат Бога, можат да водат само во заблуда. Световното образование главно се заснова на претпоставката дека нема Бог, но христијанското образование не смее да падне во таа стапица, ниту во своето дејствување и во најмалата подробност да се повикува на принципите засновани на претпоставката дека нема Бог. Во тие два случаи, луѓето неизбежно ќе завршат во заблуда.

`Размислувајте за неверојатните чуда и за убавината на нашиот свет, дури и по гревот. Како можеме да научиме да црпиме надеж и утеха од сето тоа, особено во моментите на личните искушенија и страдања?`