---
title: 'За Да Напредуваш'
date: 13/10/2020
---

Во целата Библија слушаме и за други резултати од познавањето – и послушноста – на Божјиот закон.

`Прочитајте го текстот Исус Навин 1,7.8. Што му рекол Господ на Исус Навин и како можат принципите што ги наоѓаме тука да се применат на нас денес?`

Господ му вели на Исус Навин при влегувањето во Ханан: „Само биди многу цврст и храбар, и грижливо пази да го извршиш сето она што ти го заповеда слугата Мој Мојсеј; не се отстранувај од сето тоа ни надесно ни налево за да напредуваш во сè што ќе преземаш“ (Исус Навин 1,7).

Таквото гледање на напредокот, како нуспроизвод на послушноста, изгледа малку како спротивност на сфаќањата на денешниот свет за тоа со што се мери напредокот. Денес, многумина веруваат дека обележја на напредокот се иновативноста, креативноста и потпирањето на себе. За да напредуваме во одредена дејност, тоа често бара извонреден талент и преземање на ризик.

Меѓутоа, во Божјите очи напредокот бара друг збир на ресурси.

`Прочитајте ги следните текстови: Откровение 12,17; 14,12; Римјаните 1,5; 16,26; Јаков 2,10-12. Што ни кажуваат овие стихови денес за послушноста на Божјиот закон? Односно, и покрај тоа што послушноста на Божјиот закон не нѐ спасува, зошто сепак е толку важно да го држиме?`

Стар завет, Нов завет – сеедно – како христијани кои веруваат во Библијата, повикани сме на послушност на Божјиот закон. Кршењето на законот, познато и како грев, води само во болка, страдање и вечна смрт. Кој лично не ги запознал и согледал последиците од гревот – резултат на кршењето на Божјиот закон? Токму како што древниот Израел напредувал благодарение на послушноста на Божјиот закон (и покрај тоа што благодатта исто така им била потребна), ништо не се променило ни кога станува збор за нас денес. Според тоа, во согласност со христијанското воспитание и образование, треба да продолжиме да го застапуваме Божјиот закон, како главна компонента на она што значи да се живее со вера и надеж во Божјата благодат.

`Какво е вашето лично искуство со последиците на гревот? Што сте научиле, а би можеле тоа да го споделите со другите, за и тие да не ги направат истите грешки?`