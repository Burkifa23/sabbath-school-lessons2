---
title: 'Повикани Сме Да Живееме Како Светлина'
date: 23/11/2020
---

Каде и да погледнеме, изгледа како нашата планета да се врти против самата себе, заменувајќи ја светлината со темнина. Но, со темнината исто така се среќаваме и на многу личен план кога ги разгледуваме сопствените искуства во овој тегобен свет полн со предизвици. Бидејќи и ние ги разбираме ужасите кои ни ги донесува овој свет кога се бориме со болест, кога се соочуваме со загубата на саканите, кога гледаме како семејствата поминуваат низ раздвојување и развод, додека се трудиме да ја најдеме смислата во многу лоши работи во нашето општество и култура.

Па сепак, среде тој пејсаж на морално банкротство и духовна темнина, среде сета таа надворешна и внатрешна врева, ги слушаме зборовите што ни ги упатува Исус на сите нас:

`„Вие сте светлината на светот. Не може да се сокрие град, што се наоѓа на врв планина. Ниту, пак, светило се пали и става под поклопец, туку на свеќник, и им свети на сите в куќи. Така треба да свети пред луѓето и вашата светлина, за да ги видат вашите добри дела и да Го прослават вашиот Отец небесен!“ (Матеј 5,14-16). Што нѐ учат тие стихови, кога станува збор за тоа како треба да живееме и како, како христијани, треба да влијаеме на сликата за Бога каква што ја имаат другите?`

Како Исусовите слушатели, седејќи покрај Галилејското море тој ден под врелото сонце, ги разбрале Неговите зборови? Оние кои слушале во таа прилика знаеле многу за светлината и темнината. Всушност, имало многу темнина од која требало да се плашат. Живееле под римска окупација, во милитаризирано општество кое, и покрај тоа што немало телефон, компјутер и интернет, во голема мера било исто толку ефикасно како нашето, а во извесна смисла дури задавало и повеќе страв.

Римјаните се наоѓале насекаде, потсетувајќи го мноштвото на падините дека оние кои ќе прават проблеми брзо ќе го најдат својот пат до мачителот – и голата смрт на римскиот крст.

А повторно, тука бил Исус, кој ги повикувал да живеат како светлина. Да бидат милостиви. Да бидат чисти во срцето. Да бидат градители на мирот. Според тоа, христијанското воспитание и образование мора да го опфати учењето за нашите ученици да бидат светлина во светот, да бидат во состојба да прават избори и да донесуваат одлуки кои ќе ја откриваат реалноста на Божјето постоење и Неговата добрина пред другите.

`На кои начини навистина можеме да ги упатиме другите на реалноста на Божјото постоење и Неговата добрина?`