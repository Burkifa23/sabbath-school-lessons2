---
title: 'Убавината На Светоста'
date: 11/11/2020
---

`Прочитајте го текстот 1. Дневникот 16,1-36. Обидете се да си ја доловите таа сцена. Дали ја замислувате како сериозна и застрашувачка, или како свечена и весела? Во која смисла би можела да претставува комбинација и од едното и од другото? Што можеме да научиме од таа сцена за богослужението за тоа како би требало да ги учиме другите за него, а како и самите да го доживуваме?`

Местото на одржување на богослужението било шаторот за состанок, каде Бог престојувал со стариот Израел и каде им бил откриен планот на спасението. Значи, во центарот на богослужението и богослужбеното образование мора да биде Исус и планот на спасението, што симболички било претставено и проречено со службата во светилиштето. Што друго и да направил Бог за нас што заслужува фалбоспеви и богослужение, тоа не би значело ништо без надежта во вечниот живот, кој ни е понуден врз основа на Неговата жртвена и заменичка смрт на крстот.

Исто така, забележете го „евангелскиот“ акцент на овој текст – цел свет требало да дознае за израелскиот Бог.

`Погледнете го текстот 1. Дневникот 16,29: „Воздајте Му ја на Господ славата на името Негово. Принесете дар, дојдете пред лицето Негово, поклонете Му се на Господ во сјајот на светлината Негова!“ Во сјајот на светлината Негова? Што би можело тоа да значи?`

За почеток, помислете колку гревот е грд, штетен и понижувачки. Освен тоа, нам ни е тешко и воопшто да замислиме колку биле лоши, страшни и понижувачки верските обичаи на народите што го опкружувале Израел, обичаи кои, меѓу другото, вклучувале и жртвување на деца. А сето тоа, несомнено, се одразувало на карактерот на луѓето кои ги практикувале тие обичаи.

Наспроти тоа, древниот Израел требало да биде свет народ, одвоен од лошите обичаи на оние што го опкружувале. Требало да бидат свети во своето срце и во својот ум, и тоа она што на нивното богослужение му давало смисла и убавина пред Бога. Старозаветните пророци одново и одново го подигале гласот против оние кои наводно му служеле на Господа, додека срцата им биле далеку од Него, а самите тие биле вплеткани во нечесни дела.