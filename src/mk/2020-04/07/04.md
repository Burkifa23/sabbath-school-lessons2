---
title: 'Со Дух И Со Вистина'
date: 10/11/2020
---

Еден од најубавите новозаветни извештаи, за тоа како Исус им служел на ранетите души, го наоѓаме во наративот за Исус и жената кај кладенецот.

`Прочитајте го текстот Јован 4,7-26. Што ѝ кажува Исус на таа жена во врска со богослужението? Всушност, да тргнеме од тоа како тие воопшто дошле до темата за богослужението?`

Иако таа со своето раскажување само се обидувала да ја сврти темата на разговорот, Исус ја искористил нејзината тактика за да ѝ изнесе некои длабоки вистини во врска со богослужението и со сѐ она што опфаќа тоа. Можеби најважно за нашите непосредни цели е она што Тој го кажал во текстот Јован 4,24: „Бог е Дух и оние што Му се поклонуваат, треба да се поклонуваат со дух и со вистина.“

Вистинската служба на Господа мора да биде „со дух“, односно мора да произлегува од Божјата љубов, од искуството на личното познанство со Него. „Само верата што доаѓа од Бога води кон Бога. За правилно да му служиме, ние мораме да бидеме родени од божествениот Дух. Тоа ќе го исчисти срцето и ќе го обнови умот, овозможувајќи ни подобро да го запознаеме и повеќе да го сакаме Бога. Тоа ќе ни даде доброволна послушност кон сите негови барања. Тоа е вистинско богослужение. Тоа е плод на дејствувањето на Светиот Дух“ (Елена Вајт, *Копнежот на вековите*, стр. 189 оригинал).

Во исто време, богослужението мора да биде „со вистина“. Мораме да имаме правилно знаење за Бога, за тоа кој е Тој и што Тој бара од нас. Со други зборови, и доктрината исто така е опфатена. (Колку е значајно, на пример, да знаеме дека ние му служиме на Бога кој не ги осудува луѓето да горат во пеколот низ сета вечност).

Според тоа, тука гледаме два елементи на богослужение: искуство кое произлегува од познавањето на Бога и послушност Нему, како и објективните вистини што ни се откриени во Бога. Духот без вистината може да одведе во плиток сентиментализам, заснован повеќе на непостојани емоции, отколку на што било друго. Спротивно на тоа, вистината без Духот води во безживотен формализам. Според тоа, потребни ни се и едното и другото.

`Како би се обиделе да научите некој да му служи на Бога „со дух и со вистина“? Во кои случаи е потребно едното да се нагласи повеќе од другото?`