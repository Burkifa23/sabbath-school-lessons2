---
title: 'Сите Ние Нешто Обожаваме'
date: 08/11/2020
---

Има нешто во нас – нешто што несомнено Господ го вткајал во нас уште на самиот почеток, а што е, како и сѐ останато, извитоперено од гревот – нешто што копнее да се обожава. Очигледно, во почетокот требало да го обожаваме единствениот Оној кој е достоен за обожавање – нашиот Господ и Создател. Меѓутоа, по падот, сѐ се променило, и тоа во голема мера.

Да, ние сите обожаваме нешто, некој – што било. Тоа ни помага да објасниме зошто луѓето низ целата историја, па дури и денес, му пристапуваат на богослужението. Во древниот Египет, некои луѓе ги обожавале фараоните. Во други прилики, во други земји, обожавале статуи на риби, суштества со повеќе глави и други наводни божества. Некои го обожавале сонцето, месечината и ѕвездите.

Денес, мнозинството луѓе се премногу просветлени за да се поклонуваат пред статуата на некоја жаба (но, очигледно, не и пред статуата на Марија), што не значи дека сите тие – дури и световните луѓе – не обожаваат нешто: пари, моќ, секс, самите себе, музичките ѕвезди, глумци, политичари. Што и да е тоа што најмногу го сакаме, на што му посветуваме најголемо внимание, за што и да живееме, тоа е она што го обожаваме. Но, како што предупредува световниот писател Дејвид Фостер Волас, ако обожавате погрешна работа, таа ќе ви го „изеде животот“.

`Што учи извештајот во 3. глава од Книгата за пророкот Даниел за важноста на правилното богослужение?`

Трите еврејски момчиња очигледно ја сфатиле втората заповед (2. Мојсеева 20,4-6) онолку сериозно колку што Бог сметал дека треба. Всушност, таа е дел од Десетте заповеди, како што е забраната за убиства, кражби и слично. Богослужението – правилното богослужение е толку важно, што тоа станува главно прашање во последните денови пред второто Христово доаѓање. Според тоа, христијанското образование мора да го опфати целокупното прашање за богослужението: што претставува тоа, како го остваруваме, зошто е важно и на кого всушност ние му служиме?

`Прочитајте Откровение 14,6-12. Што учи овој текст, кога станува збор за важноста што ќе ја има прашањето околу богослужението во завршната криза пред да се врати Христос?`