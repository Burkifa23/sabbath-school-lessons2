---
title: 'Време За Заедница'
date: 17/12/2020
---

На своите ученици Исус им го оставил како пример својот обичај на седмично присуство во синагогата. По Неговото воскресение, тие продолжиле да го следат тој образец, како и останатите Исусови ученици. Синагогата станала едно од главните места на кои апостолите можеле да поставуваат прашања во врска со воскресението, а саботата пружала одлична прилика за заедницата да се собере и нешто да научи. Всушност, Исус бил еврејски Месија – Месија проречен во Стариот завет, за кого читале во синагогата секоја сабота. Кое место можело да биде подобро и посоодветно за да се велича Исус ако не во синагогата, особено што учениците тука им сведочеле на Евреите и на другите кои се бојат од Бога (Дела 13,16.26)?

`Разгледајте ги следните текстови: Дела 13,14-45; Дела 16,13.14; Дела 17,1-5; Дела 18,4. Што ни кажуваат за тоа како Исусовите следбеници сведочеле на јавни места? Додека ги читате наведените текстови, размислувајте за тоа каде тие зборувале, кому му се обраќале, што било кажано и какви биле резултатите.`

Сведочењето на апостолите било и лично, но и засновано на Светото писмо. Павле детално ја изнесувал историјата на Израел, почнувајќи од „нашите татковци“ (Дела 13,17), и следејќи ја нивната историја од населувањето, преку периодот на судиите и царевите, па сѐ до Давид, кого можел лесно да го поврзе со Исуса.

Павле и останатите апостоли исто така покажувале како нивното лично искуство и разбирање добиваат смисла во контекст на Светото писмо. Тие давале информација, изнесувале докази и разговарале. Тоа поврзување на личното искуство со Светото писмо преку проповедање, поучување и разговори дало моќни резултати. Како што покажуваат библиските текстови, некои од верските водачи им завидувале на апостолите, на нивниот авторитет и влијанието кое го имале на луѓето – како на Евреите, така и на паганите.

Црквата на адвентистите на седмиот ден исто така има богата историја кога станува збор за охрабрувачкото сведочење и излагање на Светото писмо преку проповедање, поучување и објавување на вистината. Поврзувањето на саботната школа со службата на Речта (проповедањето) и останатите собирања во текот на саботата (состаноците на младите, на пример), му дава силна формална образовна основа на адвентистичкото богослужение. Иако треба да се дополни со други искуства на учењето, сето тоа има пресудно значење за образовното искуство што го овозможува саботата.