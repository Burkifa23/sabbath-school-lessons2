---
title: 'Време За Восхитување'
date: 13/12/2020
---

Дали некогаш сте се запрашале зошто Бог одлучил да ни даде два усогласени извештаи за создавањето во првите две глави од 1. Мојсеева? Текстот 1. Мојсеева претставува осврт на седмицата на создавањето и сѐ поголемите чуда на земјата, која најпрво го добила својот облик а потоа била исполнета од животот, што својот врв го достигнало со создавањето на мажот и жената во шестиот ден. Втората глава од 1. Мојсеева го разгледува истиот извештај, но од поинаква перспектива, со посебен акцент на шестиот ден. Адам сега е во центарот на сликата и, сѐ што е опишано, како да е тука поради него – градината, реката, животните и секако, жената.

Создавањето е премногу длабоко за само еден извештај. Затоа прво дознаваме за моќниот Создател, кој има око за совршена убавина. Потоа го запознаваме Бога кој е заинтересиран за меѓусебните односи, кој сака луѓето да се сакаат, да се грижат едни за други и за остатокот од создадениот свет.

`Прочитајте ги 1. и 2. глава од 1. Мојсеева, а потоа размислете како првата сабота (1. Мојсеева 2,1-3) ги поврзува и двата извештаи за создавањето. Како вашите заклучоци ви помагаат да разберете што би можело да значи тоа што Бог ја благословил саботата и ја посветил?`

Замислете се себеси како Адам или Ева таа прва Сабота. Тоа е првиот ден од вашиот живот, прв ден со вашиот сопружник и вашиот прв ден со Бога. Каков ден за учење! Почнувате да учите за Бога кој бил во состојба да создаде таква убавина. Се восхитувате гледајќи го слонот во еден момент, а жабата во следниот, и секое од тие суштества е единствено. Се смеете гледајќи ги палавостите на жирафите или биволите. Занемени сте додека ги гледате многубројните бои и облици, придружени со распеаната симфонија на звуци. Одушевени сте од изобилството мириси и вкусови, уживате истражувајќи различни текстури. Што е најважно од сѐ, почнувате да учите за заемните односи – за одговорностите, вниманието, љубовта. Сето тоа го доживувате во односот со својот Создател, а потоа почнувате да го применувате и на остатокот од создадениот свет.

Првата сабота не можела да биде пасивно искуство за Адама и Ева. Таа била од Бога дадена прилика да го насочат вниманието на својот Создател и сиот создаден свет. За нив тоа било време на чудење и восхит.

`Наведете ги различните прилики за учење што ги имале Адам и Ева во текот на таа прва сабота. Кои од тие прилики би можеле да бидат значајни и денес, иако во поинаков облик? Како тие би можеле да ја збогатат вашата сабота?`