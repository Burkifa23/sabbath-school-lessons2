---
title: 'Обожавање На Спасителот'
date: 21/10/2020
---

Колку и да е учењето за создавањето клучно за нашата вера, тоа сепак не стои само за себе, особено во Новиот завет. Тоа често доаѓа придружено, дури и нераскинливо поврзано со учењето за спасението. А причината за тоа е што, искрено зборувајќи, во паднатиот свет на гревот и смртта, создавањето само по себе не е доволно. Живееме, се бориме, страдаме (сите ние) – и што тогаш? Умираме и на крајот не се разликуваме многу од животинските трупови оставени покрај патот.

Што има големо во тоа?

Сепак, го имаме и учење за спасението, кое исто така е клучно за нашиот поглед на светот – а тоа значи дека во центарот на сѐ она во што веруваме, го имаме Исуса Христа и тоа распнат и воскреснат.

`Прочитајте го текстот Јован 1,1-14. Што ни кажува за тоа кој бил Исус и што направил Тој за нас?`

Исто така, да ја погледнеме и пораката на првиот ангел: „И видов друг ангел како лета посреде небото, имајќи вечно Евангелие, за да им го проповеда на жителите на земјата: и на секоја народност и на секое племе и јазик и народ, и зборуваше со силен глас: „Бојте се од Бога и подајте Му слава, зашто дојде часот на Неговиот суд, и поклонете Му се на Оној, Кој го создал небото и земјата, морето и водните извори“ (Откровение 14,6.7). Забележете дека „вечно Евангелие“ е директно поврзано со Бога како Создател. А кога ќе сфатиме дека Бог, кој нѐ создал, е истиот Оној кој во човечко тело ја презел врз себе казната за нашиот грев – не е чудо што сме повикани да Го обожаваме. Како поинаку воопшто и би можеле да одреагираме, кога ќе сфатиме каков е Бог навистина?

Од таа причина, Христос, и тоа распнатиот мора да остане центарот и сржта на сѐ што учиме. Уште повеќе, ова учење мора да го опфати и Христовото второ доаѓање, бидејќи Неговото прво доаѓање, без второто, нам не би ни вредело многу, зар не? Би можеле слободно да тврдиме, врз основа на Писмото, дека Христовото прво и второ доаѓање претставуваат дел од една иста целина – планот на спасението.

`Позанимавајте се подетално со мислата изнесена во 1. глава на Евангелието според Јован – дека Бог, кој создал сѐ „што постана“ (Јован 1,3), всушност е истиот Оној кој умрел на крстот за нас. Затоа, зошто богослужението би требало да биде наша незадржлива природна реакција на сѐ што ни е откриено?`