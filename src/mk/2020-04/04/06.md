---
title: 'Божјиот Закон'
date: 22/10/2020
---

Во Франција, пред многу години, народот расправал за прашањето за смртната казна – дали треба да се укине или не? Оние кои се залагале за нејзино укинување го повикале познатиот француски писател и филозоф, Мишел Фуко, и го замолиле да напише статија во нивна полза. Меѓутоа, она за што тој во таа статија се заложил не било само укинување на смртната казна, туку и сите казнено поправни установи, и пуштање на слобода на сите затвореници.

Зошто? Затоа што, за Мишел Фукоа, сите морални стандарди се само човечка конструкција, идеја што ја спроведуваат луѓето на власт за да ги контролираат масите. Затоа, според него, тие морални прописи немаат никаков вистински легимитет.

Колку и да е екстремен неговиот став, она што овде го гледаме е логична последица на проблемот, кој всушност и не е така нов. Мојсеј се занимавал со тој проблем во древниот Израел пред неколку илјади години. „Таму не треба да правите сè онака, како што сега овде го правиме, – секој, како што му се чини дека е добро“ (5. Мојсеева 12,8; види и Судии 17,6; Мудри изреки 12,15).

Меѓутоа, ако не треба да го правиме она што е правилно само во нашите очи – т. е, ако ние самите не сме доволно праведни, свети и објективни за да знаеме што е правилен морал – како тогаш да знаеме што треба да правиме? Одговорот гласи, секако, дека Господ кој нас нѐ создал ни дал и морален кодекс по кој треба да живееме. Можеби нашите очи не можат да го проценат она што е исправно, но Господ секако може.

`Што можеме да научиме од следните текстови во врска со моралното однесување: 5. Мојсеева 6,5; Марко 12,29-31; Откровение 14,12?`

Ако сакаме спасението да биде во фокусот на нашиот христијански поглед на светот, тогаш (како што видовме минатата седмица) тоа мора да биде и Божјиот закон, Десетте заповеди. Всушност, од што сме спасени, ако не од гревот, што всушност претставува прекршување на законот (Римјанитe 3,20)? Одвоено од Божјиот закон, евангелието нема смисла, и единствено по тоа знаеме дека и понатаму сме обврзани да го држиме законот, иако не може да нѐ спаси. (Затоа нам ни е потребно евангелието).

Според тоа, целокупното воспитание и образование на адвентистите на седмиот ден мора да го нагласува она што Елена Вајт го нарекла „вечноста на Божјиот закон“ (видете *Големата борба*, стр. 63 оригинал), што ја опфаќа и саботата. Ако воспитувањето треба да придонесе Божјиот лик, колку што е можно, да се обнови во нас во овој живот, тогаш, дури и на најосновното ниво, Божјиот закон мора да се држи – во светлината на Христовиот пример, како морален кодекс кој ни покажува што е навистина правилно во Божјите очи.