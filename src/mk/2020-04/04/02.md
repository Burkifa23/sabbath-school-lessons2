---
title: 'Господовите Очи'
date: 18/10/2020
---

Еден професор од Оксфорд своевремено теоретизирал дека ниту ние, ниту овој свет, ниту што било околу нас – вистински не постоиме. Ние, наводно, сме дигитални творби направени од страна на извесна раса вонземјани кои имаат супермоќни компјутери.

Иако тоа е интересна теорија, таа не дава одговор на клучното прашање: Каква е природата на реалноста?

Постојат два можни, многу воопштени одговори, иако само еден е рационален. Првиот е дека вселената и сѐ што во неа, вклучувајќи нѐ и нас – едноставно постои. Ништо не ја создало, ниту ја обликувало. Таа едноставно е тука. Тоа е просто гол факт. Нема Бог, нема богови, нема ништо божествено. Реалноста е чисто материјална, чисто природна. Како што некој рекол уште пред 2.500 години (тоа не е нова идеја), постојат само „атоми и празнина“. Другото гледиште подразбира дека вселената е создадена од некое божествено битие (или битија). Ова навистина звучи пологично, порационално и поразумно од идејата дека вселената едноставно постои без никакво објаснување за тоа. Ова гледиште го опфаќа и природниот свет, светот на „атомите и празнината“, но не е ограничено на нив. Тоа упатува на реалност која е поширока, подлабока и посложена од атеистичко-материјалистичкиот одговор што толку често се слуша денес.

`Што имаат да ни кажат следните текстови за идеите што ги споменавме во денешната поука: Псалм 53,1; Мудри изреки 15;3; Јован 3,16; Исаија 45,21; Лука 1,26-35?`

Сржта на секое христијанско поучување не е само реалноста на Божјето постоење, туку и вистината за тоа каков е Тој Бог – личен Бог кој нѐ сака и комуницира со нас. Тој е Бог на чудата кој, иако ги користи природните закони, не е ограничен на нив и може да ги надмине кога тоа го сака (како во случајот со девственото зачнување на Исус). Изнесувањето на таквото гледиште е посебно важно во наше време, бидејќи толкав дел од интелектуалниот свет, тврдејќи (погрешно) дека науката тоа го поддржува, отворено и некритички го застапува атеистичкиот и натуралистичкиот поглед на светот.

`Размислете за тоа колку е тесен и ограничен атеистичкиот поглед на светот во споредба со библискиот поглед, кој (како што е претходно спомнато) го опфаќа природниот свет, но не е ограничен со него. Зошто, на крајот, библискиот поглед на светот, теистичкиот поглед на светот, е едноставно пологичен и порационален во однос на атеистичкиот?`