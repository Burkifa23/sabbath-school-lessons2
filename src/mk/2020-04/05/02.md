---
title: 'Откривање На Отецот'
date: 25/10/2020
---

`Кои се најважните подробности за Исус што ги изнесува апостолот на почетокот од посланието до Евреите (Евреите 1,1-4)?`

Новозаветните автори во повеќе наврати ставаат акцент на една значајна мисла: Исус доаѓа на земјата да им покаже на луѓето кој е Отецот. Во минатите времиња, Бог се откривал делумно преку пророците. Меѓутоа, во Исуса добивме конечно и потполно откровение на Бога.

Освен тоа, Исус во својата личност е „одблесок на Божјата слава“ (Евреите 1,3). Како грешни луѓе, ние не би можеле да го издржиме полниот пристап до Божјата слава, но, како отелотворен Син, Исус е верен одраз на таа слава. Сепак, во Христовата човечка природа таа е придушена, така што можеме да го гледаме и јасно да го разбереме Божјиот карактер.

Исто така, Исус е и „отпечаток на Неговата суштина“ (Евреите 1,3). Изразот што е тука употребен, грчкиот збор charactēr, понекогаш се користел за да го опише отпечатокот што го остава печатот врз восокот или ликот втиснат на кована пара. Според тоа, Исус е точен „отпечаток на Неговата (Божјата) суштина“ (Евреите 1,3).

Ако сакаме да го запознаеме Отецот, мораме внимателно да слушаме што ни зборува врховниот Учител за Него. А мораме и да го посматраме тој врховен Учител. Бидејќи, Отецот се огледува во Синот.

`Споредете Евреите 1,1-4 со 2. Коринќаните 4,1-6. Според 2. Коринќаните 4,1-6, кој е Исус и што можеме да научиме од Него?`

Додека ги поучувале луѓето за Бога, Павле и неговите сонародници настојувале верно да ја одразуваат Исусовата учителска служба. Како „слика на (невидливиот) Бог“ (2. Коринќаните 4,4), Исус ни донел сознание за Бог Отецот. Така и Павле избегнува измами и извртување на Божјата Реч, и наместо тоа, јасно ја изнесува вистината (2. Коринќаните 4,2).

Како што Бог, при создавањето, ја употребил светлината за да ја развее темнината, така и нам ни го дал својот Син, Исус, да ја растера погрешната претстава за Бога и да ни ја покаже вистината за Него. Токму, во „лицето на Исус Христос“, ние стекнуваме најјасно сознание за Бога (2. Коринќаните 4,6).

`Исус бил верен одраз на својот Татко, а и ние сме повикани тоа да бидеме, како што ни е речено: „И така, угледајте се на Бога, како чеда возљубени“ (Ефешаните 5,1). Што значи тоа, и што можеме научиме од Исуса за тоа како да бидеме Божји „имитатори“?`