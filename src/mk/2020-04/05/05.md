---
title: 'Врвниот Учител И Помирувањето'
date: 28/10/2020
---

Човечките односи премногу често се прекинуваат. Ние се отуѓуваме едни од други. Личноста што некогаш ни била близок пријател, со време станува некој во кого повеќе немаме доверба. Меѓутоа, таквиот прекинат однос може да се поправи, и кога сето тоа ќе се случи, го доживуваме чудото на помирување. Многу малку човечки искуства се толку пријатни.

`Во која смисла помирувањето лежи во срцевината на Христовото отелотворување и Неговата улога на врховен Учител? Види 2. Коринќаните 5,16-21.`

Ако се чувствуваме блажени кога ќе се обнови некој наш однос со друго човечко битие, како ли би требало да се чувствуваме поради сознанието дека сме помирени со Бога? Во 2. Коринќаните 5,16 21, Павле јасно кажува кој го врши помирувањето – Бог Отецот ја презел иницијативата во поправањето на нашиот нарушен однос со Него, и тоа дело на помирување го остварил „преку Исуса Христа“ (2. Коринќаните 5,18). „Зашто Бог го измири светот со Себе преку Христос“ (2. Коринќаните 5,19).

И повторно, ние не треба да бидеме само пасивни уживатели на радоста на помирувањето. Треба да учиме од врховниот Учител. Со своето отелотворување Исус зел активно учество во делото на помирување. А, ние сме повикани да земеме учество во тоа. Бог нѐ помирил со себе преку Христа. И нам сега, како и на Павле, доверена ни е „службата на измирувањето“ (2. Коринќаните 5,18).

Колошаните 1,15-20 претставува уште еден од извонредните новозаветни текстови во врска со Христовото отелотворување. Често пати сметан за химна, првиот дел од текстот зборува за Христовата улога во создавањето (Колошаните 1,15-17), додека другиот дел е сосредоточен на Христовата улога во откупувањето (Колошаните 1,18-20). Преку Христовата улога како Создател – Откупител, Бог помирил сè со себе. Делото на помирување коешто Бог го остварува преку Христа, има космички размери, и влијае на „сè што е на земјата или на небото“ (Колошаните 1,20).

Иако никогаш не би успеале да ги досегнеме космичките размери на делото на помирување на врховниот Учител, сепак сме повикани во „службата на помирување“ да земеме учество во рамките на нашата сфера на влијание (2. Коринќаните 5,18). Дали тоа би можело да биде она што Исус го мислел кога се молел: „Како што Ти Ме испрати Мене во светот, така и Јас ги испратив во светот“ (Јован 17,18)?

`На кои практични начини можеме да ја имитираме Божјата улога на помирување? Односно, во кои ситуации во овој момент (ако има такви), можеме да им помогнеме на луѓето да се помират едни со други?`