---
title: 'Читањето Мисли На Врвниот Учител'
date: 27/10/2020
---

`Какви грижи го измачувале срцето на Павле во врска со заедницата во Филипи додека им го пишувал своето послание? Види: Филипјаните 2,1-4; Филипјаните 4,2.3.`

Текстот Филипјаните 2,1-11 претставува една од најдлабоките пораки во целата Библија. Тој зборува за Христовото претпостоење, за Неговото божество, отелотворување, за Неговата човечка природа и за прифаќањето на смртта на крстот. Тој го опишува долгиот, тежок и стрмен пат по кој Исус се спуштил од Небото до Голгота (Филипјаните 2,5-8). Но, тука е опишано и како Отецот го воздигнува Исуса на положба на сеопшто обожавање (Филипјаните 2,9-11). Тие стихови содржат мноштво восхитувачки вистини.

`Како Павле го започнува текстот Филипјаните 2,5-11? Од сите настани од Исусовиот живот што тој тука ги велича, за кои, според ваше мислење, Павле очекува да се огледаат во личниот живот на верникот? Види Филипјаните 2,6-11.`

Павле се надева дека верниците во Филипи, кои биле склони кон препирки, ќе научат нешто од Исуса и од Неговото отелотворување. Ако Исус можел да го прифати човечкиот лик – „земајќи лик на слуга се изедначи со луѓето и по изглед се покажа како човек“ (Филипјаните 2,7) – па дури и да се подложи на распнување, колку повеќе тие би требало да се потчинуваат едни на други од љубов?

Тие текстови нѐ потсетуваат дека има многу нешта што треба да ги научиме од врховниот Учител, Исус. Ние учиме од пораките што Тој ги изнесувал во текот на својата овоземна служба. Учиме врз основа на чудата што Тој ги правел и од начините на кои постапувал кон другите. Можеме да се обидеме и да ги средиме своите односи со другите по углед на Неговата голема сомилост и подготвеност славата на небото да ја замени за обични јасли (каква поука за нас!).

Наспроти ова, светот премногу често нѐ повикува да се величаме себеси, да се фалиме со сопствените достигнувања. Меѓутоа, од јаслите во Витлеем и од врховниот Учител учиме нешто друго – Божјето големо дело на воспитување и спасение не се остварува со величање на себеси, туку со понизност пред Бога и прифаќање да станеме слуги на другите.

`Со каква ситуација се соочувате можеби токму сега, а која би можела да ви пружи одлична прилика, понизувајќи се себеси, да бидете Христов одраз пред другите?`