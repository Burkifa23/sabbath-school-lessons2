---
title: 'Улогата На Родителите'
date: 07/10/2020
---

„А вие, татковци, не дразнете ги вашите деца, туку воспитувајте ги во науката и опомената на Господа“ (Ефешаните 6,4).

„Кој ќе најде добродетелна жена? Таа вреди повеќе од бисери“ (Мудри изреки 31,10).

Родителите имаат огромна одговорност. Таткото е глава на семејството, а семејството е место каде се негува црквата, училиштето и општеството. Ако таткото е слаб, неодговорен и некомпетентен тогаш семејството, црквата, училиштето и општеството ќе трпат последици. Татковците треба да настојуваат да го покажат плодот на Духот, а тоа е: „љубовта, радоста, мирот, трпението, љубезноста, добрината, верноста, кротоста, самоконтролата; нема закон против вакви нешта“ (Галатјаните 5,22.23).

Мајките, исто така, можеби ја имаат најважната улога во целото општество. Тие имаат големо влијание во обликувањето на карактерот на своите деца и во создавањето расположението и атмосферата што владее во домот. Татковците би требало да дадат сѐ од себе за да можат да соработуваат со мајките во воспитувањето на своите деца.

`Што можат да научат татковците и мајки од следните текстови: Ефешаните 5,22.23.25.26; 1. Коринќаните 11,3; 2. Коринќаните 6,14; Римјаните 13,13.14; 2. Петрово 1,5-7; Филипјаните 4,8?`

Родителите христијани имаат морална обврска со своето однесување да пружат библиски пример за Христа и црквата. Брачниот однос е аналогија на Христовиот однос кон црквата. Ако родителот не ја прифаќа улогата на водач, или ако ја спроведува на насилен начин, тогаш тој пружа лажна слика за Христа пред своите деца и пред целиот свет. Бог им заповеда на сите родители христијани внимателно да ги поучуваат своите деца (види 5. Мојсеева 6,7). Родителите се должни да ги научат своите деца сесрдно да го сакаат Господа. Треба да ги научат на Господовиот страв, потполно посветување и потчинување Нему од љубов.

Во текстот 5. Мојсеева 6,7 на Израелците им се дадени посебни упатства во врска со тоа како да ги поучуваат своите деца за големите работи што Господ ги направил за својот народ. Колку и да е величествена сторијата што тие можеле да им ја пренесат на своите деца, ние, кои живееме по Христовиот крст, имаме уште една подобра, зар не?

Затоа, исцелувањето или обуката што ние треба да ја пружаме е траен, проактивен настан во текот на кој ја пренесуваме вистината за Бога на своите деца и ги подготвуваме да остварат лична заедница со Христа. Сепак, на сите ни е даден светиот дар на слободна волја. Конечно, нашите деца, кога ќе пораснат, сами за себе ќе одговараат пред Бога.