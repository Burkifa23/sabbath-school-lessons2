---
title: 'За Натамошно Проучување'
date: 11/12/2020
---

Прочитајте ги следните текстови: 1. Мојсеева 3; Проповедник 2,18-23; Ефешаните 6,5-8; во книгата *Патријарси и пророци* од Елена Вајт, прочитајте под насловот „Искушение и пад“, стр. 52-62 оригинал.

Работата – благослов или проклетство? Може да изгледа дека работата станала дел од проклетството поради гревот (1. Мојсеева 3,17). Меѓутоа, внимателното читање открива дека, всушност земјата била проклета, а не работата. Елена Вајт тврди дека Бог го одредил тоа како благослов: „И животот исполнет со страдања и грижи, кој од тогаш требало да биде човекова судбина, му бил даден од љубов. Тоа била една казна чијашто неопходност ја наметнал гревот и која требало да биде пречка кон задоволување на апетитот и страстите, како и поттик кон развој на самосовладување. Тоа е еден дел на големиот Божји план со кој е предвидено враќање на човекот од пропаста и од неговото понижување предизвикани со гревот“ (*Патријарси и пророци*, стр. 60 оригинал). Дали ние можеби сме ја претвориле во проклетство преку монотонијата, прекумерната работа или преценувањето на неговата улога во нашиот живот? Каква и да е нашата ситуација, мораме да научиме на работата да гледаме од вистинската перспектива. А христијанското образование мора да придонесе кон тоа луѓето да ја научат вредноста на работата, а во исто време да не ја претворат во идол.

**Прашања за разговор**

`1. Прочитајте го текстот Проповедник 2,18-24. Како Соломон може да ја процени работата едновремено како благослов и како проклетство, и тоа во ист отсек во Библијата? Кои навестувања ги наоѓаме во самиот текст за тоа како нашиот пристап кон работата може да ја направи таа разлика?`

`2. Токму преку работата ние се грижиме за (го прехрануваме) нашето семејство. Како можеме позитивниот став кон работата да го пренесеме на своето семејство?`

`3. Границата меѓу совесното извршување на работата и работохолизмот понекогаш е тешко воочлива. Што треба да правиме за да не ја пречекориме? Види го текстот Проповедник 2,23.`

`4. Павле многу јасно изјавил: „Зашто, кога бевме меѓу вас ви го заповедавме ова - кој не сака да работи, тој нека и не јаде“ (2. Солуњаните 3,10). Тоа, секако, има голема смисла. Меѓутоа, во кои случаи тоа не би можело да се примени? Односно, зошто мораме да водиме сметка тоа да не го претвориме во железно правило што никогаш не смее да се прекрши?`