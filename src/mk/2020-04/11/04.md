---
title: 'Работата И Извонредноста'
date: 08/12/2020
---

`Фрлете брз поглед на текстoт 2. Мојсеева 25,10-30,38. Колку прецизен бил Бог кога од Мојсеја барал да подигне шатор за богослужение? Што ни кажува тоа за Божјиот карактер?`

Кога Бог му рекол на Мојсеја да направи шатор „за Него“, тој можел да каже: „Нема проблем, Господе! Јас подигам шатори уште откако побегнав од Египет пред 40 години... Дај ми само неколку минути!“ За секој маж што живеел во полуномадската мадијанска култура на тоа време, поставувањето на шатор била едноставна работа. Би можел да го направи тоа со врзани очи, автоматски, додека мислите би му талкале кон други, поважни работи. Она што Мојсеј можеби и не го очекувал, бил еден многу прецизен сет од нацрти (за инаку многу едноставна архитектонска конструкција), заедно со долга листа со упатства за секое парче мебел кој требало да се најде внатре, како и за свештеничката облека – речиси 150 прецизни инструкции. За да се направи една обична маса, Мојсеј морал да ја следи процедурата за составување од седум чекори (2. Мојсеева 25,23-30).

Вниманието кон деталите коишто Бог ги покажал при подигањето на Својот шатор (како и подоцна при давањето упатства за жртвените ритуали), го открива преовладувачкиот дух на извонредност, желба да не се направи ништо помалку од ремек-дело. Материјалите биле од најдобар квалитет, нацртот беспрекорен, изработката морала да биде извонредна – пораката била јасна: „Кој Бога не поминува немарното работење!“

Меѓутоа, иако изгледало дека мерилата се високи, лично Бог обезбедил не само поттик, туку и човечки ресурси за да се постигне сето тоа. Во текстот 2. Мојсеева 31,1-6; 35,30‒36,1 читаме дека лично Бог им ги дал на тие луѓе потребните вештини. Тие луѓе биле „исполнети со Светиот Дух“, што им давало способност и познавање на секоја вештина, така што изработката на шаторот и мебелот во него се одвивала како што „заповедил Господ“ (2. Мојсеева 36,1).

Дури и истите двајца главни изведувачи на работите биле обдарени и со „способност да можат да учат и други“ (2. Мојсеева 35,34), за да може нивното знаење и вештини да се сочуваат во рамките на израелската заедница. Иако тие двајца поединци во извештајот се издвоени како водачи кои Бог ги одбрал, и другите луѓе примиле слични дарови и се придружиле на работата (2. Мојсеева 36,2).

Според тоа, со оглед на својата падната природа, грешните луѓе немаат правилен изговор кон која било задача да се однесуваат со нешто помалку од крајна посветеност. Бог од нас очекува секогаш да работиме најдобро што можеме, правилно користејќи ги своите таленти, вештини, време и образование за големи дела.