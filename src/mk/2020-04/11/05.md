---
title: 'Работата И Духовноста'
date: 09/12/2020
---

„Ако живееме со Дух, по Духот сме должни и да постапуваме“ (Галатјаните 5,25). Човековата работа и духовност се нераздвојни. Христијанството не е облека која може да се облече или да се соблече како некој кој менува расположенија или поминува низ различни животни фази. Напротив, христијанството создава ново суштество кое се открива во секоја димензија од животот, вклучувајќи ја и работата.

`Прочитајте Галатјаните 5,22-26. Кои од даровите што ги набројува Павле ве опишуваат вас и вашата работа?`

Еден новозаветен речник ја опишува „духовната“ личност како онаа која ги „носи плодовите на Духот на сопствен начин“. Врз основа на тоа, можеме да заклучиме дека ние, човечките суштества, преку нашата поврзаност со Христа, ќе делуваме како верници во сите аспекти на својот живот.

Еден пациент лежел на смртна постела во болница во Флорида, додека неговиот најблизок пријател бдеел покрај неговата постела. Медицинските сестри влегувале и излегувале од просторијата, водејќи грижа за потребите на пациентот. Настојувајќи да започне разговор, ги прашал сестрите каде се школувале. Многумина од нив рекле дека учеле во колеџот Флорида Хоспитал.

Тоа оставило голем впечаток на овој човек. Тој подоцна неколку пати го посетил тој колеџ за да види како изгледа. А зошто? Затоа што му изгледало, како што им зборувал на луѓето дека сестрите што се школувале тука, редовно посветувале поголема грижа и внимание на неговиот пријател кој умирал, во однос на сестрите кои се школувале некаде на друго место. Значи, тој успеал да забележи голема разлика меѓу нив и останатите, кога станува збор за нивниот став кон неговиот пријател што бил на умирање.

Затоа, подетално се распрашал за тој колеџ и за неговата мисија, и конечно дал дар од 100.000 долари за школување на повеќе медицински сестри како што биле оние кои ги видел на дело. Да, духовноста е начин на живот.

`Како вие ја покажувате својата духовност извршувајќи ги секојдневните животни задачи? Каков впечаток мислите дека оставате (бидејќи, во секој случај, вие оставате извесен впечаток)?`