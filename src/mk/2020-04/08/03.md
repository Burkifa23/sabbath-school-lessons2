---
title: 'Исус Како Учител'
date: 16/11/2020
---

Библијата користи многу изрази за да го опише Исуса. Тој е Божји Син, Месија, Син човечки, Спасител, Искупител, Господ, Божјо јагне ‒ да спомнеме само некои од нив. Но за оние кои најдобро Го запознале во текот на три и пол години од Неговата јавна служба во Јудеја и Галилеја, Тој бил учител. Го нарекувале „Учителу“, или „Рави“. Овие два израза, всушност значат едно исто.

Според тоа, занимањето учител и работата на поучување била посебно погоден начин за вршење на Неговата јавна служба. Во извесна смисла, Неговото дело на спасение е сродно со работата на поучување. И уште повеќе, тоа и го претскажал пророкот – евангелист.

`Прочитајте го текстот Исаија 11,1-9. Што ни открива овој текст за Исусовата учителска улога?`

Едно од најнеобичните месијански пророштва во Светото писмо се наоѓа во 11. глава од Книгата за пророкот Исаија. Текстот Исаија 11,1-3 го опишува доаѓањето на Месија користејќи образовни термини – како некој што донесува знаење, совет, мудрост и разбирање. Целиот тој исечок завршува со следното значајно ветување: „Зашто земјата ќе биде полна со познавање на Господ, како што водите го полнат морето“ (Исаија 11,9). Можеби токму таквото учење на Светото писмо ја вдахнало Елена Вајт во својата книга да се позанимава со воспитанието и образованието, да забележи дека делото на воспитание и делото на спасение се едно исто (види *Воспитување*, стр. 30 оригинал).

Прочитајте го текстот Јован 3,1-3. Никодим му се обраќа на Исуса како на учител, а потоа признава дека Неговиот дар на поучување сигурно потекнува од Бога поради знаците што ги покажал – имено, поради Исусовите чуда и увидот во смислата на животот. Исус тоа го прифаќа, ако не самата титула која Му е дадена, тогаш сигурно потеклото на Неговиот дар на поучување, одговарајќи му на Никодима дека би морал повторно да се роди за да го види (да разбере, но и да влезе во) Божјето царство. Тоа значи дека авторитетот за подучување на другите, дури и во Исусовот случај, доаѓа од Бога.

Несомнено, подучувањето е дар од Бога. Него го дал Бог, Исус го прифатил, а го препознале оние кои ги слушале Неговите поуки изнесени со божествен авторитет.

`Каква улога имаме ние во исполнувањето на тоа пророштво за познавањето Господово кое треба да се прошири по целиот свет?`