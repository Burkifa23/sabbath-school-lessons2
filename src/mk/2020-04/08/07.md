---
title: 'За Натамошно Проучување'
date: 20/11/2020
---

Големиот евангелски налог (Матеј 28,18-20) предизвикал силно верско движење насекаде во светот. Мал број апостоли или мисионери (овие два збора имаат исто значење – „оние кои се испратени“) го поминале целиот свет и ги собрале слушателите, ги претвориле во ученици, ги повикале да веруваат во Исуса, ги крштавале и продолжиле да ги поучуваат за она што Исус им заповедал. Тука имаме слика на христијански обратеници од целиот свет кои, претставувајќи различни култури и зборувајќи на разни јазици, излегуваат од водата за крштавање за да влезат во училиштето и да го започнат своето образование. Тоа нас не нѐ изненадува, бидејќи имало уште многу работи што требало да научат.

Причината што христијаните постојано учат не е само интелектуална љубопитност, ниту желба за некое супериорно знаење, туку затоа што христијанскиот живот и вера го проникнуваат секој агол на секојдневниот живот. Има толку многу работи кои треба да се научат. Затоа новозаветните посланија содржат и објавување на вистината за Исуса (што понекогаш се означувало со новозаветниот израз kerygma [керигма] и поуки за сѐ што христијаните мораат да научат (што обично се означувало со новозаветниот израз didache [дидахе]). Добар пример за објавувањето на вистината се гледа во 1. Коринќаните 2,2, додека поучувањето почнува во 4. глава и продолжува, со прекини, до крајот на посланието. Затоа, што е тоа што христијаните мораат да го научат?

Работа, одмор, општествени прашања, односи во заедницата, црквата и богослужението, управувањето со парите, човекољубие, однос кон авторитетите, советување, семеен живот, брачни односи и одгледување на деца, подготвување на храна, облекување, дури и подготовка за старост и крај на животот – како на личниот, така и на животот на овој свет. Да се биде христијанин значи да се научи нешто за сето тоа, па и повеќе од тоа. Разбирањето на сето тоа не е нешто што доаѓа само од себе. Тоа мора да се научи.

**Прашања за разговор**

`1. Колку образовната работа е важна за мисијата на црквата?`

`2. Што мислела Еленa Вајт кога напишала: „Небото е училиште“ (Воспитување, стр. 301 оригинал)`

`3. Повторно прочитајте 1. Коринќаните 2,1-16. Погледнете што ни кажува Павле за она што Бог ни го открива преку вдахновението. Размислете за неговото тврдење дека владетелите и мудроста на овој свет се минливи. Ако тој можел да го каже тоа тогаш, што ние можеме да кажеме за некои од „мудростите“ на нашето доба?`