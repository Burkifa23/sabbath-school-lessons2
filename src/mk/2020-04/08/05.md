---
title: 'Мудри Мажи И Жени'
date: 18/11/2020
---

Зборовите како што се училиште, студии и образование денес јасно се разбираат, но тие не се вообичаени во Библијата. Постои еден збор мудрост/мудри, кој е многу повообичаен. На пример, во Стариот завет се спомнуваат мудри мажи и жени (2. Самоилова 14,2; Мудри изреки 16,23).

`Прочитајте го текстот 1. Царевите 4,29-34. На што нѐ учи овој текст, кога станува збор за тоа колку е важна мудроста?`

Царот Соломон се истакнува како многу мудар човек кој зборувал за животинскиот и растителниот свет и смислил многу мудри изреки, значи, како човек од образованието (1. Царевите 4,29-34). Книгата Мудри изреки Соломонови и Книгата Проповедник, кои содржат многу умни учења за бројни теми, му се припишуваат на Соломона, но и на други мудри учители од дамнешни времиња (Мудри изреки 1,1; Мудри изреки 25,1; Мудри изреки 30,1; Мудри изреки 31,1).

Според Библијата, мудроста во голема мера е како нашето образование денес. Тоа е нешто што човек го учи од родителите и учителите, особено додека е млад (Проповедник 12,1), но всушност, мудроста се стекнува во текот на целиот живот. Освен тоа, мудроста главно има своја практична страна. На пример, треба да се учи од мравките кои штедат на лето за да имаат доволно за зима (Мудри изреки 6,6-8).

Сепак, мудроста не е само практична. Таа има и своја теоретска страна, бидејќи почнува со верата во Бога и следи извесни темелни начела (Мудри изреки 1,7). Мудроста ни помага да живееме одговорно и во полза на другите, а исто така нѐ штити и од многу неволји. Конечно, токму како и образованието денес, мудроста не ни дава одговор на сите прашања што ги поставуваме, но нѐ оспособува да бидеме задоволни со она што го знаеме додека продолжуваме да го истражуваме она што сѐ уште е непознато, а тоа е добра појдовна точка од која можеме да учиме како да го запознаеме Бога и како да се потпираме на Неговата благодат. Според текстот Еремија 18,18, улогата на мудриот учител се смета за подеднакво важна како и улогата на свештеникот и пророкот. Сите тие ги пренесуваат Божјите зборови на Неговиот народ, во вид на упатства и заповеди, совети и посебни пораки од Господа.

`Како можеме да учиме да стекнеме мудрост, а потоа да им ја пренесеме на оние кои доаѓаат по нас? Зошто е толку важно за нас, како народ, да го правиме тоа?`