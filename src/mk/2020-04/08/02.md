---
title: 'Според Божјиот Лик'
date: 15/11/2020
---

`Прочитајте ги следните текстови: 1. Мојсеева 1,26.27 и 1. Мојсеева 5,1.3. Што можеме да научиме од нив за тоа како Бог во почетокот ги создал луѓето и што се случило со човештвото по падот во грев?`

Изразот „Божји лик“ со векови ги преокупирал толкувачите на Библијата. Каков е тој лик според кој биле создадени првите луѓе? На пример, дали тоа значи дека Бог се погледнал во огледало и обликувал свое ново создание за да личи на Него? Или тоа значи дека луѓето личат на Бога повеќе отколку останатите облици на живот? Или тоа се однесува на духовната и интелектуалната сличност и сообразност меѓу Создателот и Неговите човечки созданија? Светото писмо не ни дава никакво прецизно објаснување на тој израз, иако научниците од библискиот текст извлекле многу толкувања за тоа што би можело да значи. Меѓутоа, можеме да видиме дека, по падот во грев, тој лик се променил, поради што Елена Вајт напишала дека целта на воспитувањето е во човекот да се обнови ликот на неговиот Творец (*Воспитување*, стр. 14-16 оригинал).

`Како воспитанието и образованието можат да постигнат толку извонредна цел?`

Прво, треба да имаме на ум дека Бог нѐ создал за да бидеме во одреден однос со Него, нешто како родителите со своите деца. Нѐ создал нас според својот лик, како што родителите добиваат деца слични на себе (1. Мојсеева 5,1), за да може да нѐ одгледа како оние кои припаѓаат на Неговото семејство. Тој може да комуницира и да воспоставува трајни врски со нас. Според тоа, Божјиот лик е нешто повеќе од „ментална слика“ која оспособува две суштества – едно божествено и едно човечко – да имаат средба на умови. Токму тоа се случува при воспитувањето и образованието, најпрво во домот меѓу родителите и децата, а подоцна и во училиштето каде учителите ја преземаат работата на поучување. Очигледно е дека Бог го осмислил овој процес на воспитание и образование којшто толку добро го познаваме кога, издвојувајќи нѐ од другите облици на живот, нѐ создал според својот лик – Тој тоа го направил за да може да нѐ поучува и за ние да можеме да учиме од Него, сѐ додека Неговиот лик (Неговиот ум) не се огледа во нас.

`Сторијата за спасението е сторија за воспитанието и образованието од создавањето до отелотворувањето и од отелотворувањето до новото создавање. Бог е учител, а небото е училиште за сите времиња (види Еленa Г. Вајт, Воспитување, стр. 301 оригинал). Какви импликации има оваа мисла врз нашата посветеност на христијанското воспитание и образование дома, во црквата, на училиште, на универзитет и во текот на целиот живот?`