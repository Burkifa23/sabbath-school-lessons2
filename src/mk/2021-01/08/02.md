---
title: Утеха за иднината 
date: 14/02/2021
---

`Во текстот Исаија 40,1.2, Бог го теши својот народ. Времето што го поминале под казна конечно завршило. За каква казна станува збор?`

Дали е тоа казната спроведена од Асирија, прачката на Божјиот гнев (Исаија 10), од која Бог го избавил Јуда со уништување на војската на Сенахирим во 701 година пред н.е. (Исаија 37)? Или станува збор за казна извршена од Вавилон, кој го опљачкал и го однел народот од Јуда затоа што Езекија им го покажал своето богатство на гласниците на Меродах-Валадан (Исаија 39).

„Асирија“ и „Асирци“ се споменуваат 43 пати во Исаија 7,17 – 38,6, но во остатокот од книгата овој народ се појавува само уште еднаш, и тоа во стихот Исаија 52,4, каде што пророкот зборува за насилството што народот во минатото го трпел од Египет и од „Асирците“. Во последниот дел од книгата се спомнува избавувањето од Вавилон (Исаија 43,14; Исаија 47,1; Исаија 48,14.20), а Персиецот Кир е тој што го освоил Вавилон во 539 г. пред н.е. и ги ослободил прогонетите од Јуда (Исаија 44,28; Исаија 45,1; Исаија 45,13).

Во текстот Исаија 1-39 се потенцираат настаните што довеле до ослободување од Асирците во 701 г. пред н.е., но почетокот на 40. глава оди еден век понапред, до падот на Вавилон во 539 г. пред н.е., и враќањето на Евреите што набргу потоа следело.

`Дали темата за враќањето од Вавилон е поврзана со нешто што било претходно кажано во Книгата на пророкот Исаија? Ако е така, што би било тоа?`

Текстот Исаија 39 служи како премин во следните глави, затоа што го претскажува вавилонското ропство барем за некои од потомците на Езекија (Исаија 39,6.7). Освен тоа, пророштвата од 13., 14. и 21. глава го најавуваат падот на Вавилон и слободата што тоа ќе му ја донесе на Божјиот народ: „Зашто Господ ќе го помилува Јаков и пак ќе го засака Израел; ќе ги насели во земјата нивна... Во оној ден, кога Господ те оттргна од скрбта твоја, од стравот и од тешкото ропство, под кое беше заробен, ти ќе запееш победничка песна против вавилонскиот цар“ (Исаија 14,1-4). Забележете ја тесната врска со текстот Исаија 40,1.2, каде што Бог му ветува на својот народ дека ќе заврши нивното страдање.

`Што вам ви значат библиските ветувања за ставањето крај на страдањата во мигови кога ви е тешко? Од каква полза би ни била нашата вера без тие ветувања? Тогаш зошто е важно цврсто да се држиме за нив, без оглед на сè?`