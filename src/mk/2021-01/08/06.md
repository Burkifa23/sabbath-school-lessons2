---
title: Проблемот со обожавањето на идоли 
date: 18/02/2021
---

Идолопоклонството го уништува единствениот, близок однос со Бога, заменувајќи го со нешто друго (2. Мојсеева 20,4.5; Исаија 42,8). Затоа пророкот зборува за обожавањето на идоли како духовна „прељуба“ (Еремија 3,6-9; Езекиел 16,15-19).

`Прочитајте Исаија 41,29. Како Исаија ги опишува идолите? Како вие разбирате што вели тој за нив овде? Зошто ова претставува навистина точен опис на кој било идол, без оглед за што станува збор?`

Древните идолопоклоници верувале дека обожаваат моќни божествени битија преку нивните ликови или симболи. Обожавањето на идол, кој претставува друг бог, е кршење на првата заповед: „Нема да имаш други богови освен мене“ (2. Мојсеева 20,3). Но, ако идолот има за цел да го претстави вистинскиот Бог, како што било златното теле (2. Мојсеева 32,4.5), Господ ја отфрла таквата слика за себе, зашто никој не знае како да го прикаже (5. Мојсеева 4,15-19), и ништо не може да ја претстави Неговата неспоредлива слава и величина. Затоа, самиот идол станува друг бог, а кога човек му се поклонува на тој бог, ја крши првата и втората заповед.

На Божјиот народ не му се потребни идоли, бидејќи Тој е живо присутен меѓу нив во вид на Шекина во своето Светилиште. Поклонувањето на идол значи да се замени, и со самото тоа да се негира Неговото вистинско присуство.

`Со какво идолопоклонство се соочуваме денес како црква? Дали идолопоклонството во црквата се јавува во поблаги облици денес? Ако е така, на кој начин се случува тоа?`

„Многумина кои се нарекуваат себеси христијани, им служат на други богови освен на Господа. Но, Создателот ја бара нашата крајна посветеност, нашата целосна преданост. Што и да е, а има тенденција да ја намали нашата љубов кон Бога, или да ја попречи службата што Нему му припаѓа, со тоа станува идол“ (Еllеn G. White Comments, Тhе SDА Bible Commentary, vol. 2, pp. 1011-1012).

Од древните списи знаеме дека обожавањето на идоли било привлечно бидејќи се однесувало на материјалното. Користејќи облици на богослужение со кои народот лесно можел да се поврзе, идолопоклониците ги почитувале силите за кои сметале дека можат да им обезбедат плодност и благосостојба. Тоа била религија на самопомош. Дали ова ви звучи познато?

Непосредно пред Господ повторно да дојде, кога Неговиот пат ќе биде подготвен со делувањето на последната порака на Илија за помирување (Малахија 4), ќе го имаме истиот избор како во времето на пророкот Исаија: Дали ќе го обожаваме Создателот или нешто друго (Откровение 13;14), бидејќи на крајот на краиштата, ние секогаш обожаваме нешто.