---
title: Крај на темнината за Галилеја 
date: 24/01/2021
---

`Зошто текстот Исаија 9,1 почнува со зборот „но“, кој укажува дека е во спротивност со претходното?`

Текстот Исаија 8,21.22 ја опишува безнадежната состојба на оние кои се вртат кон окултизмот, а не кон вистинскиот Бог: „И ќе се загледаат угоре, и ќе погледаат кон земјата; и ете – скрб и мрак, густа темнина; и ќе бидат фрлени во темнината“ (Исаија 8,22). Наспроти ова, „нема секогаш да има мрак таму, каде што сега тој е згустен“ (Исаија 9,1). Тука се издвојува народот од галилејскиот регион како таков кој ќе добие посебен благослов – „големата светлина“ (Исаија 9,2). Народот ќе се намножи и ќе се радува,зашто Бог ќе го скрши „јаремот, кој му тежеше, и жезолот што го поразуваше, и стапот на неговиот угнетувач“ (Исаија 9,4).

Овде е опишана областа на Галилејското езеро затоа што била меѓу првите израелски територии што биле освоени. Како одговор на барањето на Ахаз за помош, Телгат-Фелнасар III ја зазел Галилеја и трансјорданските области на северен Израел, одвел дел од народот во заробеништво и ги претворил овие територии во асирски провинции (2. Царевите 15,29). Според тоа, пораката на Исаија е дека оние што први ќе бидат освоени, први ќе видат избавување.

`Кого Бог го употребил за да го избави својот народ? Исаија 9,6.7.`

`Кога и на кој начин се исполнило пророштвото во Исаија 9,1-5? Матеј 4,12-25.`

Не е случајно што почетокот на Исусовата служба се одвивала во областа Галилеја, каде што им давал надеж на луѓето објавувајќи ја добрата вест за Божјето царство и лекувајќи ги болните, што опфаќало и ослободување на опседнатите од робувањето на окултното (Матеј 4,24).

Овде гледаме совршен пример за тоа како Библијата ги користи настаните од старозаветниот период како најава за тоа што ќе се случува во новозаветно време. Господ ги измешал сликите од една ера со оние од другата, како во текстот Матеј 24, кога Исус го поврзал уништувањето на Ерусалим во 70 година од н.е. со уништувањето на крајот од времето.

`Ако некој ве праша од што ве избавил Исус, што би одговориле? Какво е вашето лично сведоштво за Христовата сила во вашиот живот?`