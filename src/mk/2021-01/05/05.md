---
title: Коренот и Гранката во Едно 
date: 27/01/2021
---

`Кој е „фиданката“ што расте „од Јесеевата пенушка“ во Исаија 11,1? Видете и Захарија 3,8; Захарија 6,12.`

Текстот Исаија 11,1 се надоврзува на сликата на пресеченото дрво од текстот Исаија 10,33.34. „Јесеевата пенушка“ претставува идеја дека династијата на Давид (синот на Јесеј) ќе ја изгуби својата моќ (Даниел 4,10-17.20-26). Но, „фиданката/гранката“ ќе израсне од навидум пропадната „пенушка“, односно ќе се појави владетел кој потекнува од Давид.

`Зошто овој нов Давидовски владетел е наречен и „Јесеевиот корен“ (Исаија 11,10)? Која е смислата на тоа? Откровение 22,16.`

Овој опис одговара само на Исуса Христа, кој во исто време е и „корен и род Давидов“ (Откровение 22,16). Христос доаѓа од Давидовата лоза (Лука 3,23-31), кој потекнува од Адам, а тој бил „Божји син“ (Лука 3,38) во смисла дека Христос го создал (види Јован 1,1-34). Според тоа, Христос бил предок на Давид, како и потомок!

`На кои сè начини овој нов давидовски Владетел ги менува лошите последици од гревот и отпадништвото? Исаија 11`

Тој размислува и постапува во согласност со Господа, суди праведно, ги казнува злите и носи мир. Кога Тој ќе ја преземе власта, Господ ќе го врати, обнови и обедини верниот остаток од Израел и Јуда (спореди со Исаија 10,20-22). Ќе постои силна, обединета монархија како во времето на царот Давид, кој ги поразил Филистејците и другите народи. Но, овој нов Владетел ќе биде поголем од Давида во тоа што Тој ќе го врати мирот навлегувајќи дури и во суштината на самото создавање – грабливите ѕверови повеќе нема да бидат месојади и ќе живеат во мир, заедно со нивниот некогашен плен (Исаија 11,6-9).

`Дали 11-тата глава од Книгата на пророк Исаија (Исаија 11) се однесува само на првото Христово доаѓање, само на Второто или на обете? Размислете за целото пророштво и обележете кои делови од текстот на кое доаѓање се однесуваат.`

Во 11-тата глава од Книгата на пророк Исаија (Исаија 11) обете доаѓања на Исус се прикажани како една слика. Тие се меѓусебно поврзани затоа што претставуваат два дела од една целина, како две страни на иста рамнина. Планот на спасение, за да се доврши, има потреба од обете доаѓања – Првото, што веќе се случило, и Второто, што го очекуваме како кулминација на сите надежи што ги негуваме како христијани.

`Што постигнал Христос при Првото доаѓање што ни дава таква сигурност во Неговото второ доаѓање? Која е целта на Првото доаѓање ако не резултира со Второто?`