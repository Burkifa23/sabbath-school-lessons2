---
title: За натамошно проучување
date: 12/03/2021
---

„Никој не може без самооткажување да покаже дека вистински ги сака луѓето. Живеејќи едноставно, со самооткажување и строга умереност, можеме да ја завршиме работата што ни е доделена како Христови претставници. Гордоста и световната амбиција мора да бидат исфрлени од нашето срце. Принципот на несебичност откриен во Христовиот живот мора да се спроведе во секоја наша работа. На ѕидовите на нашите домови, на сликите, на мебелот, треба да читаме: „Доведете ги сиромашните и отфрлените во својот дом“. Треба да се види на нашите плакари, како да е напишано со Божјиот прст: ’Облечете ги голите‘. Во трпезаријата, на масата полна со обилна храна, треба да ги видиме зборовите: ’Зар не треба да им го кршите лебот на гладните?‘ (Исаија 58,7)“ (Елена Г. Вајт, *Вo потрага по подобар живот*, стр. 206 оригинал).

**Прашања за разговор**

`1. Погледнете ги прашањата што им ги поставува Исаија на луѓето од своето време: „Зошто да ги трошите сребрениците за она што не е леб, и својата надница за она што не сити?“ (Исаија 55,2) Запрашајте се на кој начин и ние можеби го правиме истото, трудејќи се околу она што не може да задоволи? Зошто е толку лесно да се падне во истата стапица?`

`2. Ако самооткажувањето, љубезноста кон другите и саботата биле важни на Денот на помирувањето во времето на Исаија, дали е исто толку важно кога станува збор и за Денот на помирувањето на крајот на времето (Даниел 8,14), кога Божјиот празник на трубите ќе го објави конечно ослободување при второто Христово доаѓање (1. Коринтјани 15,52; споредете со 3. Мојсеева 25,9-10)? Објаснете го вашиот одговор.`

`3. Разговарајте во класата за темата околу празнувањето на саботата. Според вас, што мислел Исаија кога рекол дека треба да престанеме да го правиме она што нам ни е драго во сабота, а сепак да ја нарекуваме „милина“ (Исаија 58,13)? Како да го постигнеме и едното и другото? Имајте го на ум целокупниот текст на 58. глава од Книгата на пророк Исаија.`

**Заклучок** 

Во 55. и во 58. глава од својата книга, Исаија го повикува народот да се откаже од сопствените мисли и патишта и да се врати кај Бога, чиј идеал, кога станува збор за нивната среќа, е многу повисок од нивниот. Тој милостиво проштава, а потоа инсистира на тоа, на оние на кои им е простено, да бидат милостиви во согласност со духот на Денот на помирувањето и саботата, бидејќи дарот на Божјото проштавање, кога навистина ќе се прими, го преобразува срцето.