---
title: Вистински и лажен пост 
date: 09/03/2021
---

`На што се однесува „постот“ во Исаија 58,3?`

Тоа сигурно бил пост на Денот на помирувањето, единствениот пост што Бог го заповедал (3. Мојсеева 16,29.31; 3. Мојсеева 23,27-32). Ова е потврдено во текстот Исаија 58,3 со паралелниот израз „ги измачуваме душите свои“, што ја следи терминологијата на 3. Мојсеева. Понизувањето/измачувањето на себеси се однесува на различни видови на самооткажување, вклучувајќи го и постот (споредете со текстовите: Псалми 35,13; Даниел 10,2.3.12).

Контекстот на Денот на помирувањето ја објаснува Божјата заповед: „Крени го гласот свој како труба“ (Исаија 58,1). Овој вид труба од рог на овен, наречен шофар, се огласувал како потсетник десет дена пред Денот на откупувањето (3. Мојсеева 23,24). Освен тоа, секоја педесетта година, на Денот на помирувањето, бил најавуван почетокот на јубилејната – опросна година (3. Мојсеева 25,9.10; споредете со Исаија 27,13).

`Прочитајте го текстот Исаија 58,3-7. На што се жали Бог? Што не било во ред со нивниот „пост“?`

Луѓето како да очекувале Господ да им честита за нивната „побожност“. Се разбира, тие погрешно го разбрале сето тоа. Самооткажувањето на Денот на помирувањето требало да ја изрази нивната благодарност и посветеност на Бога на денот кога првосвештеникот излегувал пред Него за да ја очисти Светињата, а со тоа да ги очисти и нив од гревовите што веќе им биле простени (3. Мојсеева 16; споредете со 4 глава). Нивните дела требало да бидат направени во знак на благодарност кон Бога, кој ги спасил на денот на судот, а не за да стекнат одобрување од Бога за нивната „побожност“ и „посветување“. На крајот на краиштата, гревовите на народот биле тие што ја оскверниле Божјата Светиња. Таа морала да се очисти од крвта што била пролеана поради она што тие го направиле.

`Една од клучните лекции што произлегуваат од овие текстови укажува на разликата меѓу тоа дали сме само религиозни или дали сме навистина Христови следбеници. Во што е разликата? Како ние, како поединци, се соочуваме со истата опасност што е претставена овде, а тоа е да веруваме дека нашите верски ритуали во извесна смисла покажуваат како ние го следиме Господа на начин на кој Тој го бара тоа од нас?`