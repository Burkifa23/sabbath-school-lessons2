---
title: Мисионерите и водачите на богослужението 
date: 23/03/2021
---

`Што значи тоа спасените да носат луѓе од другите народи како дар на Господа? Исаија 66,19.20.`

Оние што го преживеале уништувањето, Бог ги праќа во сите краишта на земјата, кај народите што не Го познаваат и вели: „Ќе им ја објават на народите славата Моја“ (Исаија 66,19). Тоа е една од најјасните старозаветни изјави на темата мисионство. Со други зборови, не само што луѓето ќе бидат привлечени кон еврејскиот народ, туку и некои од Евреите ќе одат меѓу други народи и ќе ги учат за вистинскиот Бог – парадигма што јасно е застапена во Новиот завет. Иако имало извесни мисионски напори од Евреите во периодот меѓу враќањето од Вавилон и Христовото доаѓање (Матеј 23,15), дури првите христијани биле тие што го ширеле евангелието со голема брзина и во големи размери (Колошаните 1,23).

Исто како што Израелците му носеле на Господа жито како дар во Неговиот храм, така му носеле и мисионерите дар. Но, тие требало да ги донесат како дар „сите ваши браќа од сите народи“ (Исаија 66,20). Како што дарот во жито било жртва на Бога што не се колела, така и обратениците биле доведени кај Бога како „жива жртва“ (споредете со Римјаните 12,1). Во прилог на тврдењето дека можат луѓе да се принесат како еден вид жртва на Бога, забележете дека многу порано Левитите биле посветувани „како принос пред Господа, во име на Израелевите синови“ (4. Мојсеева 8,11).

`Какво е значењето на Божјото ветување дека „ќе си земам од нив свештеници, левити“ (Исаија 66,21)?`

Заменката „нив“ во стих 21 се однесува на „вашите браќа од сите народи“, споменати во претходниот стих. Тоа се пагани, меѓу кои Бог ќе избере некои да бидат водачи на богослужението заедно со свештениците и Левитите. Тоа е револуционерна промена. Бог претходно ги овластил само потомците на Арон да служат како свештеници и само припадниците на Левиевото племе да им помагаат. Паганите не можат буквално да станат потомци на Арон или Леви, но Бог овластил некои од нив да служат во тоа својство, што претходно било забрането дури и за повеќето Евреи.

`Прочитајте го текстот 1. Петрово 2,9.10. Кому му пишува Петар? Што вели тој? Каква порака има тој за нас, како припадници на денешниот „свет народ“? Дали ние сме поуспешни од првобитниот свет народ (2. Мојсеева 19,6)?`