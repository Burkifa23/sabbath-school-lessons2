---
title: Последиците од гревот 
date: 14/03/2021
---

Во текстот Исаија 58,3, народот го прашува Бога: „Зошто ние постиме... а Ти не гледаш; ги измачуваме душите свои, а Ти не сакаш да знаеш?“

Спротивно на тоа, текстот Исаија 59,1 навестува едно поинакво прашање, нешто како ова: „Дали раката на Господ не се скусила, та да не може да спасува, и увото Негово не отврднало, та да не може да слуша?“ Исаија одговара дека Бог е во состојба и да слушне и да спаси (Исаија 59,1). Меѓутоа, причината зошто Тој не го прави тоа се крие во нешто сосема друго.

`Прочитајте Исаија 59,2. Која порака е дадена овде како одговор на прашањето во Исаија 59,1?`

Бог одлучува да го „игнорира“ својот народ, не затоа што тој сака, туку затоа што „беззаконијата ваши ве разделија од вашиот Бог“ (Исаија 59,2). Овде гледаме едно од најјасните библиски тврдења во поглед на последиците што ги остава гревот врз односот Бог-човек. Во остатокот од 59. глава, Исаија го разработува овој заклучок, што може да се види низ целата човечка историја – гревот може да го уништи нашиот однос со Господа и на тој начин да доведе до наша вечна пропаст – не затоа што гревот го оддалечува Бога од нас, туку затоа што нас нè оддалечува од Него.

`Прочитајте го текстот на 1. Мојсеева 3,8. Како овој текст го открива принципот изразен во претходниот пасус?`

Гревот првенствено е отфрлање на Бога, свртување од Него. Гревот всушност се храни со самиот себе, бидејќи не само што претставува отстапување од Бога, туку и последиците од тој чин го наведуваат грешникот да се оддалечи уште повеќе од Господа. Гревот нè одвојува од Бога, не затоа што Бог не сака да го досегне грешникот (всушност, целата Библија не е речиси ништо друго освен извештај за Божјите напори да ги спаси грешниците), туку затоа што гревот нè наведува да ја отфрлиме Неговата божествена свртеност кон нас. Затоа е толку важно да не трпиме никаков грев во нашиот живот.

`На кој начин вие сте ја доживеале реалноста на одвојувањето од Бога предизвикана од гревот? Врз основа на вашето искуство, кое е единственото решение за овој проблем?`