---
title: Година на Господовата благодат 
date: 17/03/2021
---

`Кој зборува во текстот Исаија 61,1?`

Духот Божји е над личноста која Господ ја помазал, што значи дека тој е Помазаникот, односно Месија. Неговата работа е: „Духот на Господ Бог е врз Мене, зашто Господ Ме помаза за да им благовествувам на бедните, Ме испрати да лекувам скрушени по срце, да им проповедам на заробените и на затворениците – отворање на темницата“ (Исаија 61,1). На кого ве потсетува? Споредете го ова со текстот Исаија 42,1-7, во кој Божјиот Слуга е опишан со многу слични изрази.

Текстот Исаија 61,2 ја најавува „годината на Господовата милост“. Месија, помазан како Давидов Цар и Откупител, најавува посебна година на Божјата милост во време кога Тој прогласува слобода. Споредете го ова со 3. Мојсеева 25,10, каде што Бог им заповеда на Израелците да прогласат слобода за време на јубилејната педесетта година: „Тоа нека ви биде прославна, проштавачка, година: секој нека се врати во својата татковина; секој нека се врати во својот род!“ Тоа значи дека оние кои биле принудени да го продадат својот семеен имот или да станат слуги за да преживеат во тешки времиња (3. Мојсеева 25,25-55), ја добивале назад својата земја и слобода. Бидејќи опросната година почнувала со огласување на трубата на Денот на помирувањето (3. Мојсеева 25,9), ние веќе го спомнавме овој текст во врска со 58. глава од Книгата на пророк Исаија (Исаија 58).

Иако „годината на Господовата милост“ во Исаија 61,2 претставувала своевидна јубилејна година, тоа не било едноставно почитување на одредбите од текстот 3. Мојсеева 25. Таа година ја најавил Месија, Царот, како време кога Тој се открива себеси преку службата на ослободување и обновување. Тоа е слично на обичајот на некои древни месопотамски цареви кои се залагале за социјална правда прогласувајќи проштавање на долговите во текот на раните години од нивното владеење. Службата на Месија е далеку поголема од опсегот на законот од 25. глава на 3. Мојсеева. Тој не само што им објавува „слобода на заробениците“, туку ги превива и ранетите во срцето, ги теши ожалостените и ги доведува до целосно обновување (Исаија 61,1-11). Покрај тоа, освен „годината на Господовата милост“, тој го најавува и „денот на одмаздата на нашиот Бог“ (Исаија 61,2).

`Кога се исполнило тоа пророштво на Исаија? Лука 4,16-21. Како се остварило ова преку Исусовата служба? Исто така, поставете си го себеси и следното важно прашање: Се разбира, ние не сме Исус, но ние треба да го претставуваме Него пред светот. Што прави Месија, според текстот Исаија 61,1-3, a треба да го правиме и ние, и покрај нашите ограничени способности? И на кои практични начини можеме да го правиме тоа?`