---
title: »Денот на одмаздата на нашиот бог« 
date: 18/03/2021
---

`Зошто Месија, како што е опишано во текстот Исаија 61, среде сите тие добри вести, ја објавува Божјата одмазда? Кога се исполнило тоа пророштво?`

Кога бил во Назарет, Исус, Месија, читал од 61. глава од Книгата на пророк Исаија, сè додека не дошол до зборот: „Да ја навестам годината на Господовата милост“ (Исаија 61,2; Лука 4,19). Тогаш тој застанал и изјавил: „Денес се исполни ова писмо, во вашите уши“ (Лука 4,21). Така, Тој намерно и конкретно избегнал да ги прочита следниве зборови од истиот стих, кои го најавуваат „денот на одмаздата на нашиот Бог“ (Исаија 61,2). Иако Неговата служба на добри вести, слобода и утеха само што започнала да ги ослободува заробениците од тиранијата на сатаната, денот на одмаздата допрва требало да дојде. Во текстот Матеј 24 (спореди со Марко 13; Лука 21), Тој им открил на своите ученици дека божествените пресуди ќе дојдат во иднина.

Навистина, во текстот Исаија 61, денот на Божјата одмазда е „големиот и страшен ден Господов“ (Јоил 2,31; Малахија 4,5), што ќе настапи кога Христос повторно ќе дојде да ја ослободи планетата Земја од неправдата победувајќи ги неговите непријатели и избавувајќи го угнетениот остаток од својот народ (Откровение 19; спореди Даниел 2,24.45). Затоа, иако Христос го најавил почетокот на годината на „Господовата милост“, неговата кулминација ќе биде при Неговото второ доаѓање.

Како можете да го помирите сфаќањето за Бога како Бог полн со љубов, со Бога, кој ветува и одмазда? Дали тие две претстави се непомирливи? Или, таа одмазда ја сфаќате како израз на љубов? Зошто мислите така? Објаснете го својот одговор.

Иако Исус ни рекол да го свртиме другиот образ (Матеј 5,39), тој подоцна многу јасно кажува дека казната ќе се мери праведно (Матеј 8,12). Иако Павле ни кажува „никој никому да не враќа зло за зло“ (1. Солунјани 5,15), тој исто така вели дека Господ, ќе се покаже на небото „во распламнат оган да им се одмаздува на оние кои не Го познаваат Бога“ (2. Солунјани 1,8).

Разликата, се разбира, се огледува во фактот дека Господ, во својата бескрајна мудрост и милост, е единствениот кој може да спроведе и правда и одмазда на сосема праведен начин. Човечката правда и човечката одмазда се придружени со сите недостатоци, слабости и недоследности на човечката природа. Божјата правда, се разбира, ќе дојде без ниедно од овие ограничувања.

`Во кој од следниве случаи повеќе би сакале да се одмаздите на некој што прави зло? (1) Над човек што повредува некого што не го сакате или (2) над човек кој повредува некого што го сакате? Како ова ни помага подобро да ја разбереме врската меѓу Божјата љубов кон нас и опомената во врска со одмаздата?`