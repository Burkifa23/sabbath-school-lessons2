---
title: Кому му е простено? 
date: 15/03/2021
---

Исаија 59 од Книгата на пророк Исаија претставува зачудувачка слика во врска со проблемот со гревот. За среќа, Библијата дава надеж и за спасение.

За почеток, да го поставиме прашањето: Колкумина од нас згрешиле? Библијата е недвосмислена: сите! Спасението, според тоа, не може да се заснова на отсуство на грев. Тоа мора да се заснова на проштавањето (Еремија 31,34). Павле се согласува. Сите згрешиле (Римјаните 3,9-20.23). Затоа не може да постои разлика врз оваа основа (Римјаните 3,22). Оние што се оправдани можат да бидат прогласени за праведни само затоа што со вера го прифаќаат дарот на Божјата праведност преку Христовата жртва.

`Прочитајте го текстот Римјаните 3,21-24. Што ни кажуваат овие текстови за начинот на кој се спасуваме? Каква надеж би требало да ни дадат на суд?`

Повеќето луѓе мислат дека главното прашање на судот е: Кој згрешил? Меѓутоа, тоа прашање не треба ни да се поставува, бидејќи сите згрешиле. Наместо тоа, се поставува прашањето: Кому му е простено? Бог е праведен кога „го оправдува секого што верува во Исус“ (Римјаните 3,26). Решавачкото прашање на судот гласи: Кој го примил и продолжува да го прима проштавањето врз основа на тоа што верува во Исуса?

Е сега, вистина е дека ни се суди според нашите дела, но не во смисла дека нашите дела нè спасуваат. Кога би било така, верата би била напразна (Римјаните 4,14). Нашите дела, всушност, откриваат дали сме навистина спасени (Јаков 2,18).

`Зошто делата не можат да нè спасат, ниту сега, ниту на судот? Видете Римјаните 3,20.23.`

Предоцна е добрите дела или послушноста кон законот кого било да спасат. Целта на законот во грешниот свет не е да спаси, туку да укаже на гревот. Зашто „верата, која дејствува преку љубовта“ (Галатите 5,6), љубовта која се влева во срцето преку Божјиот Дух (Римјаните 5,5), покажува дека личноста има жива вера во Исуса (видете и Јаков 2,26).

Делата се надворешен израз, човечко пројавување на спасоносната вера. Затоа, вистинско христијанско искуство е она во кое се изразува верата преку секојдневното посветување на Господа, што се открива со послушност кон законот. На судот, Бог ги користи делата како доказ пред своите созданија кои не можат да ги читаат мислите на верата, како што може Тој. Но, за преобратената личност, на судот се значајни само делата сторени по обратувањето, во силата на Христа и Светиот Дух. Животот во грев пред обратувањето е веќе измиен со крвта на Јагнето (видете Римјаните 6).