---
title: Падот на горскиот »цар« 
date: 02/02/2021
---

Како одговор на падот на Вавилон (Исаија 13), со што Божјиот народ бил ослободен (Исаија 14,1-3), текстот Исаија 14,4-23 дава едно сликовито потсмевање (види исто така Михеј 2,4; Хабакук 2,6) со вавилонскиот цар. Тоа е изразено со поетски јазик, очигледно без намера да се сфати буквално кога се опишува како мртвите цареви го поздравуваат својот нов придружник во царството на мртвите (Исаија 14,9.10), каде молци и црви ќе бидат негова постела (Исаија 14,11). Тоа е едноставно сликовен начин со кој се служи Господ за да му соопшти на надмениот цар дека ќе биде соборен на земјата како и другите горделиви монарси пред него – ова не е коментар во врска со состојбата на мртвите!

`Како би можел текстот Исаија 14,12-14 да се примени на вавилонскиот цар?`

Вавилонските цареви не страдале од недостаток на самодоверба (Даниел 4,5), но желбата да се изедначат „со Севишниот“ (Исаија 14,14) ќе биде нешто што го надминува дури и најнадуеното его. Иако царевите се повикувале на силни врски со боговите, тие сепак им биле подчинети. Ова било впечатливо прикажувано секоја година на петтиот ден од прославата на вавилонската Нова година, кога од царот се барало да ги отстрани своите царски обележја пред да се приближи до статуата на Мардук, за да може да биде потврдена неговата царска позиција. Помислата да се заземе местото дури и на некој друг помал бог би се сметала за неразумна и самоубиствена.

Како и текстот на Исаија 14, дваесет и осмата глава од Книгата на пророк Езекиел му ја припишува таквата небесна смела гордост на владетелот на еден град. И овде, описот го надминува секој земен монарх и станува јасно на кого Бог мисли: Горделивиот силник се наоѓал во Едемската градина, бил помазаник, засолнувач, херувим на Божјата света гора, совршен од денот кога бил создаден, сè додека не се нашол грев кај него – оној кого Бог ќе го собори и на крајот ќе го уништи со оган (Езекиел 28,12-18). Кога би се примениле на кое било човечко суштество, специфичните изрази од тој говор би биле толку фигуративни што би станале бесмислени. Но, текстот Откровение 12,7-9 зборува за едно моќно создание исфрлено од небото заедно со неговите ангели: „Сатаната, кој ја мами целата вселена“ (Откровение 12,9) и кој ја измамил Ева во Едем (1. Мојсеева 3).

Сатаната е горделив во својата имагинација: „...велиш: ̓Јас сум бог, седам на Божји престол, во срцето на морињата‘, иако си човек, а не бог“ (Езекиел 28,2). Неговата смрт ќе докаже дека тој не е бог. За разлика од Христос, сатаната ќе загине среде огненото езеро (Откровение 20,10) и никогаш повеќе нема да ја обиколува вселената.

`Споредете го текстот Исаија 14,13.14 со текстовите Матеј 11,29; Јован 13,5 и Филипјаните 2,5-8. Што ни кажува овој контраст за Божјиот карактер наспроти карактерот на сатаната? Што ни кажува овој контраст за тоа како Бог гледа на гордоста, возгордеаноста и желбата за надмоќ?`