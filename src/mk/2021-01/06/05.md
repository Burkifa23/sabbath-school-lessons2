---
title: Вратата на небото 
date: 03/02/2021
---

Во текстот Исаија 14, исмејувањето на сатаната, паднатата „ѕвезда Даница, син на Зората“ (види Исаија 14,12) е вклучена во исмејувањето на вавилонскиот цар. Зошто? Споредете го ова со текстот Откровение 12,1-9, каде што змевот, кој се поистоветува со сатаната (Откровение 12,9), се обидува да уништи дете веднаш штом ќе се роди. Врз основа на текстот Откровение 12,5, јасно е дека ова дете е Христос. Меѓутоа, царот Ирод бил тој кој се обидел да го убие Исус кога бил бебе (Матеј 2). Затоа, змевот е истовремено и сатаната и римската власт претставена преку царот Ирод, бидејќи сатаната дејствува преку човечки суштества. Слично на тоа, сатаната ја претставувал силата која се криела зад вавилонскиот цар и тирскиот кнез.

`Зошто името „Вавилон“ подоцна се однесува на Рим (1. Петрово 5,13) и на силата на злото од книгата Откровение (Откровение 14,8; 16,19; Откровение 17,5; Откровение 18,2.10.21?`

Како и буквалниот Вавилон, Рим и „Вавилон“ од Откровението се горделиви, безмилосни сили што го угнетуваат Божјиот народ. Видете особено во Откровение 17,6, каде Јован ги опишува како пијани „од крвта на светите“. Овие сили се во бунт против Бога, што се навестува и со самото име „Вавилон“. На вавилонскиот јазик, името гласи „баб или“, што значи „врата на бог(овите)“ и се однесува на местото на пристап до божественото царство. Споредете го ова со текстот 1. Мојсеева 11 глава, каде што луѓето ја изградиле Вавилонската кула (Вавилон), за да можат да се искачат на божественото ниво со своја сила, каде што ќе имаат имунитет од одговорноста пред Бога.

Кога се разбудил од сонот во кој видел скала што ги поврзува небото и земјата, Јаков извикал: „Ова е дом Божји, ова е вратата небесна!“ (1. Мојсеева 28,17). Забележете дека „дом Божји“ е „вратата небесна“, односно начин да се пристапи кон божественото царство. Јаков го нарекол тоа место „Ветил“, што значи „дом Божји“.

Ветил како „врата небесна“ и Вавилон како „врата на боговите“ претставувале спротивни патеки за да се стигне до божественото царство. Скалилата на Јаков потекнуваат од небото и Бог ги открива од горе. Но, Вавилон со своите кули и храмови-зигурати биле изградени од човечки суштества и тие се протегаат од земјата нагоре. Овие спротивни насоки претставуваат различни патишта кон спасението – божествената благодат наспроти човечките дела. Секоја вистинска религија се заснова на понизниот модел на Ветил: „Зашто по благодат сте спасени преку верата...“ (Ефесјаните 2,8.9). Секоја лажна „религија“, вклучително и легализмот и „секуларниот“ хуманизам, се заснова на горделивиот вавилонски модел. За да го согледате контрастот меѓу овие два пристапа, прочитајте ја Исусовата парабола за фарисејот и цариникот (Лука 18,9-14).

`Дури и по неколку години поминати во некој зен-манастир, канадскиот текстописец Леонард Коен во едно интервју изјавува: „Не сум спасен“. Што мислите, во контекст на денешното проучување, во што бил неговиот проблем? Што требало да знае за спасението?`