---
title: Пропаст на народите 
date: 31/01/2021
---

Текстот Исаија 13,1 претставува наслов во кој тој се наведува како автор (спореди Исаија 1,1; Исаија 2,1). Исто така, се чини дека тоа е почеток на новиот дел од неговата книга. Главите 13-23 содржат пророштва за судот над различните народи. Ајде да погледнеме.

`Зошто пророштвата против различни народи започнуваат од Вавилон?`

Текстот Исаија 10,5-34 веќе го најавил судот над Асирија, што претставувала најголема опасност во времето на пророкот Исаија. Додека текстот Исаија 14,24-27 накратко го повторува Господовиот план за уништување на Асирија, 13 – 23 глава главно се занимаваат со други опасности, од кои најважна бил Вавилон.

Обдарен со богато и древно културно, религиозно и политичко наследство, Вавилон подоцна се појавува како суперсила што ја освоила и поробила Јуда. Меѓутоа, од човечка перспектива, во времето на пророкот Исаија, не било толку очигледно дека Вавилон може да претставува закана за Божјиот народ. За време на поголемиот дел од службата на Исаија, Асирија владеела со Вавилон. Од 728 година пр. н.е., кога Телгат Фелнасар III го освоил Вавилон и бил прогласен за вавилонски цар под владејачкото име Фул (види 2. Цареви 15,19; 1. Летописи 5,26), асирските цареви го окупирале Вавилон во неколку наврати (во 710., 702., 689. и во 648. пр. н.е.). Сепак, Вавилон на крајот станал голема велесила во тој регион, сила која ќе го уништи Јудејското царство.

`Прочитајте ја целата 13. глава од Исаија (Исаија 13). Забележете колку моќни изрази се користат овде. Зошто Бог, полн со љубов, прави такво нешто или дозволува такво нешто да се случи? Сигурно е дека и некои невини луѓе ќе страдаат, зар не (Исаија 13,16)? Како ја разбираме оваа Божја постапка? Што треба овие текстови, и сите текстови во Библијата кои зборуваат за Божјиот гнев и бес против гревот и злото, да ни кажат за нивната ужасна природа? Дали самиот факт дека Бог, кој е полн со љубов, реагира на таков начин не е доволен доказ за тоа колку навистина е лош гревот? Мора да имаме предвид дека овде, преку Исаија, Исус всушност изговара предупредувања – истиот Исус кој простувал, лекувал, ги повикувал и ги опоменувал грешниците да се покаат. Како лично вие го разбирате таквиот Божји карактер проникнат со љубов? Поставете си го следново прашање: Дали тој гнев можеби не произлегува од Неговата љубов? Ако потекнува, зошто? Или, ајде да го погледнеме тоа од друга перспектива – од перспективата на Крстот – на кој самиот Исус, носејќи ги гревовите на светот, страдал полошо од кој било друг, дури и од оние „невини“ кои страдале поради гревовите на својот народ. Како Христовото страдање на крстот ни помага да одговориме на овие тешки прашања?`