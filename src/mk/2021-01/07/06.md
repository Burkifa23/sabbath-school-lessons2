---
title: Во болест и во богатство 
date: 11/02/2021
---

Настаните опишани во книгата на пророкот Исаија 38; Исаија 39 (споредете со 2. Цареви 20), се случиле набргу откако Бог го избавил Езекија од Сенахирима, иако сè уште не дошло до конечно избавување, како што е опишано во Исаија 37 глава (видете и 2. Цареви 19). Навистина, текстовите Исаија 38,5.6 и 2. Цареви 20,6 покажуваат дека тие сè уште се соочуваат со заканата од Асирија.

„Сатаната бил решителен во својата намера да предизвика смрт на Езекија и пад на Ерусалим, несомнено воден од мислата дека ако Езекија биде отстранет, неговите напори околу реформата би престанале и на тој начин падот на Ерусалим можел полесно да се постигне“ (*Тhе SDА Bible Commentary*, vol. 4, p. 240)

`Што ни кажува овој цитат за тоа колку е доброто водство важно за Божјиот народ?`

`Каков знак му дал Господ на Езекија за да ја утврди неговата вера? 2. Цареви 20,8-11; Исаија 38,6-8.`

Отфрлајќи ги знаците што Бог му ги понудил (Исаија 7), Ахаз започнал серија настани што довеле до проблеми со Асирија. Но, сега Езекија барал знак (2. Цареви 20,8) со помош на кој Бог го зајакнал да се соочи со кризата што неговиот татко ѝ ја донел на Јуда. Навистина, враќањето на сенката на сончевиот часовник на Ахаз било можно само со чудо.

Вавилонците ги проучувале движењата на небесните тела и точно ги бележеле. И така, тие го забележале необичното однесување на сонцето и се прашувале што значи тоа. Фактот што царот Меродах-Валадан испратил емисари во тие моменти не било случајност. Вавилонците дознале за поврзаноста меѓу закрепнувањето на Езекија и тој чудесен знак.

Сега знаеме зошто Бог го избрал токму тој посебен знак. Исто како што подоцна ја употребил Витлеемската ѕвезда за да ги донесе мудреците од Исток, тој исто така го искористил и соларното поместување за да ги донесе гласниците од Вавилон. Тоа била единствена можност тие да научат нешто за вистинскиот Бог. Меродах-Валадан го поминал целото свое владеење во обиди да добие трајна независност од Асирија. Му требале моќни сојузници, што објаснува зошто тој сакал да воспостави врска со Езекија. Ако и самото сонце се поместило на барање на Езекија, што ли би можел да ѝ направи на Асирија?

`Како Езекија ја испуштил оваа извонредна можност да го прослави Бога и да ги насочи Вавилонците кон Него? Каков бил исходот? (Исаија 39) Езекија, кој требало да им сведочи за Господа, наместо тоа, им ја покажал сопствената „слава“. Која поука се наоѓа тука за нас?`