---
title: Со посебни услови 
date: 07/02/2021
---

`Што се случило со Јуда? 2. Цареви 18,13; 2. Летописи 32,1; Исаија 36,1.`

Кога, по смртта на неверниот Ахаз, верниот Езекија седнал на престолот, тој наследил царство што целосно ја изгубило својата независност. Откако ја платил асирската помош против сојузот на Сирија и северен Израел, Јуда бил принуден да продолжи да дава „пари за заштита“ како данок на Асирија (види 2. Летописи 28,16-21). Меѓутоа, кога асирскиот цар Саргон II умрел на далечно бојно поле, а неговото место го зазел Сенахирим, во 705 г. пред н.е., Асирија изгледала ранливо. Доказите од асирските и библиските текстови откриваат дека Езекија ја искористил оваа можност да се побуни (види 2. Цареви 18,7), преземајќи решителни чекори како водач на антиасирскиот бунт меѓу малите народи во неговиот регион.

За жал, Езекија ја потцени издржливоста на асирската моќ. Во 701 година пр. н.е., кога ги покорил другите делови од неговото царство, Сенахирим упаднал со разорна сила во сириско-палестинската област и ја опустошил Јуда.

`Како се подготвил Езекија за пресметката со Асирија? 2. Летописи 32,1-8.`

Гледајќи дека Сенахирим има намера да го заземе Ерусалим, неговата престолнина, Езекија презел големи подготовки за соочување со Асирија. Тој ги зајакнал своите утврдувања, дополнително ја опремил и организирал војската и ја зајакнал безбедноста на водоснабдувањето во Ерусалим (види исто така 2. Цареви 20,20; 2. Летописи 32,30). Познатиот Силоамски тунел за вода, обележан со натпис кој зборува за тоа како бил изграден, скоро сигурно потекнува од времето на подготовките на Езекија за можна опсада.

Подеднакво важно како военото и организациското водство било и духовното водство што Езекија го обезбедил во обид да го подигне моралот на својот народ во тоа застрашувачко време. „Царот на Јуда реши да стори сè што е во негова моќ да се подготви да му се спротивстави на непријателот; и откако направи сè што можеше да стори човечката мудрост и сила, ги собра своите војници и ги повика да бидат храбри“ (Елена Вајт, *Пророци и цареви*, стр. 351 оригинал).

`Ако Езекија толку многу му верувал на Господа, зошто вложил толкав труд од своја страна? Дали неговите дела ја негираат неговата вера? Видете Филипјаните 2,12.13 околу темата за соработката со Бога, која обезбедува навистина делотворна сила.`