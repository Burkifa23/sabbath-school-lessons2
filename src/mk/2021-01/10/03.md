---
title: Песна за слугата што страда 
date: 01/03/2021
---

Исаија 52,13–53,12, позната како „Песна за слугата што страда“, ја потврдува репутацијата на Исаија како „пророк евангелист“. Во согласност со возвишеноста на евангелието, таа песна ја надминува останатата литература. Иако е кратка, таа го одзема здивот и секој стих во неа изобилува со длабоко значење и ја открива суштината на Божјиот несфатлив стремеж да го спаси родот потонат и изгубен во гревот.

Тие зборови не се прифаќаат лесно. Исаија ги подготвува своите слушатели развивајќи ја месијанската тема од самиот почеток на неговата книга. Следејќи го целиот тек на животот на Месија на земјата, пророкот почнува од Неговото зачнување и раѓање (Исаија 7,14), го претставува како божествен Цар од Давидовата лоза (Исаија 9,6.7) и зборува детално за неговата работа на обновата на Израел (Исаија 11,1-16) и мирната служба за избавување од неправдата и страдањето (Исаија 42,1-7). А потоа открива дека оваа голема драма за Месија опфаќа неочекуван пресврт – трагедија што претходи на возвишеноста (Исаија 49,1-12; Исаија 50,6-10). Песната за Слугата што страда ги испитува длабочините на таа трагедија.

`Да се вратиме на текстовите наведени во претходниот пасус. Да разгледаме што ни кажуваат за Месија, за Исус. Како тие ни помагаат да се подготвиме за она што следува во 52. и 53. глава од книгата на пророк Исаија (Исаија 52; Исаија 53)? Или тие едноставно придонесуваат за она што се случува во 52. и 53. глава да делува уште повпечатливо?`

Текстот Исаија 52,13-53 претставува почеток на песната со вовед што содржи зачудувачки контраст: Слугата ќе напредува и ќе биде возвишен, но Неговото лице ќе биде изобличено до непрепознатливост. Кој може да поверува во тоа?

Текстот Исаија 53,2.3 започнува со болно спуштање – од потеклото на Слугата и сосем обичниот изглед до Неговото страдање и отфрлање. Текстот Исаија 53,4-6 запира за да објасни дека Неговото страдање е всушност нашата казна што Тој ја поднесува за да нè исцели. Текстот Исаија 53,7-9 продолжува со спуштањето на невиниот Слуга до гробот.

Во Исаија 53,10-12, Слугата се издига до врховната награда најавена однапред во воведот на песната што почнува со стихот Исаија 52,13, со дополнителен увид дека Неговата жртва е за спасение на другите според Божјата волја.

Споредете ја оваа песна со обликот на „долината“ што се наоѓа во Филипјаните 2,5-11, каде што Исус најпрво е во Божји лик, но се спушта лишувајќи се себеси за да преземе лик на слуга, а потоа се понизува до смрт, и тоа најсрамна од сите – смрт на крстот. Затоа Бог го возвишува високо, за сите да Го признаат како Господ (споредете со текстот Исаија 49,7).

`Прочитајте го текстот на Исаија 52,13 – 53,12. Запишете сè што песната вели дека Исус сторил за нас. Размислете што значат за нас овие постапки направени во наша полза.`