---
title: Оние до кои е невозможно да се допре - всушност сме самите ние! 
date: 03/03/2021
---

Како некоја кревка билка, презрен и навидум без некоја посебна вредност (Исаија 53,2.3) – овде ни е дадена токму таква слика за Слугата што страда. Исаија брзо нè води низ невината младост до работ на бездната. Дури и со заднина што претходно ја обезбедува, ние сè уште не сме подготвени, во смисла дека можеме да се помириме со судбината на тој Слуга. Напротив! Исаија нè научи да го цениме тоа Дете што ни се роди, врховниот Кнез на мирот. Другите го презираат, но ние знаеме всушност кој е Тој.

Како што некогаш некој рекол: „Се соочивме со непријателот, а тоа сме ние.“ Тој слуга не е првиот кој е презрен, отфрлен, човек на болката. Царот Давид бил еден од таквите кога бегал од својот син Авесалом (2. Самуилова 15,30). Сепак, болката што ја трпи овој Слуга не е негова и не е последица на негов грев. Ниту, пак, го трпи само за уште некој поединец, туку „Господ ги натовари врз Него гревовите на сите нас“ (Исаија 53,6).

А одговорот на прашањето „Зошто?“ е таа тешко прифатлива вистина на Исаија: Бидејќи Бог е љубов, Неговиот Месија избрал да страда. Но, повторно, зошто? Исаија сега ја извлекува вистинска „златна жила“ за да ја заврши несфатливата вистина: Тој избрал да страда за да ги досегне оние што е невозможно да се досегнат, а тоа сме ние!

И тоа оние кои не разбираат дека тој Слуга „беше поразуван, казнуван и понизуван од Бога“ (Исаија 53,4). Исто како што пријателите на Јов мислеле дека сигурно некој негов грев му предизвикал толкаво страдање, и исто како што Неговите ученици го прашале Исуса: „Рави, кој згрешил? – тој или родителите негови, та се родил слеп?“ (Јован 9,2), така и оние што го виделе Исуса на крстот го претпоставувале најлошото. Зар Мојсеј не кажал дека „проклет е од Бога секој кој виси на дрво“ (5. Мојсеева 21,23; споредете со 4. Мојсеева 25,4)?

А сепак, сето тоа било Божја волја (Исаија 53,10). Зошто? Затоа што „Христос нè откупи од проклетството на Законот, откако поради нас стана проклетство“ (Галатите 3,13). Затоа што Бог „Оној, кој не знаеше грев, Бог за нас го направи грев, та преку Него да станеме праведност Божја“ (2. Коринтјани 5,21).

„Каква цена е платена за нас! Набљудувајте го крстот и жртвата подигната на него. Гледајте ги тие раце, прободени со остри клинови. Гледајте ги Неговите нозе, прицврстени со шила на дрво. Христос ги понел нашите гревови врз своето тело. Тоа страдање, таа агонија е цената на нашиот откуп“ (Елена Вајт, *Божјата восхитувачка благодат*, стр. 172 оригинал).

`Товарот, вината, казната за гревовите на целиот свет – за секој грев на секој грешник поединечно – сето тоа се струполило врз Христа додека висел на крстот, и тоа одеднаш – како единствен начин ние да бидеме спасени! Како ова ни открива колку е лош гревот, кога морало да се плати таква цена за да се ослободиме од него? Што ни кажува ова за Божјата љубов, кога Тој сакал да го стори тоа за нас, дури и по толку висока цена?`