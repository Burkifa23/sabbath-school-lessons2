---
title: Кој поверува? 
date: 02/03/2021
---

Во текстот Исаија 52,13, Божјиот слуга е возвишен, а потоа следниот стих, без предупредување, го опишува Неговото лице, кое е толку нагрдено што е невозможно да се препознае како еден од „човечките синови“. Новиот Завет опишува што е тоа што го нагрдило Исусовото лице, вклучувајќи го камшикувањето, трновиот венец, распетието, но пред сè – тоа што тој ги понел гревовите на човечкиот род. Гревот никогаш не требало да стане нешто природно за луѓето. Фактот дека Тој го понел гревот, направило „Синот човечки“ да делува нечовечки.

Споредете го тоа со сторијата за Јов, кој одеднаш паднал од позиција на големо богатство, чест и моќ до положба на беден човек кој седи во пепелта на земја и ги гребе своите болни рани со цреп (Јов 1; Јов 2). Контрастот бил толку голем што на почетокот дури и неговите пријатели не го препознале (Јов 2,12). Прашањето е: Зошто страда Јов? Зошто Божјиот Месија мора да страда? Никој од нив не го заслужил тоа. Двајцата се невини. Тогаш, зошто да страдаат?

`Прочитајте ги стиховите предвидени за денешното проучување и забележете ги сите места каде што се појавува темата за невиниот што страда за виновните. Која клучна порака се наоѓа тука за нас?`

Погледнете ги прашањата поставени во Исаија 53,1. Овие прашања го истакнуваат предизвикот да веруваме во нешто неверојатно (споредете Јован 12,37-41) и нè предупредуваат да се подготвиме за остатокот од приказната. Но, овие прашања содржат и покана. Во овој контекст, паралелата меѓу овие две прашања подразбира дека Господовата рака/спасоносната сила (спореди Исаија 52,10) ќе им се открие на оние што ќе поверуваат во тоа проповедање. Дали сакате да ја искусите Божјата спасоносна сила? Тогаш верувајте во тоа проповедање.

`Погледнете го внимателно текстот Исаија 53,6. Која посебна порака се наоѓа тука? Што вам лично ви кажува овој текст, што треба да ви влее надеж и покрај вашите поранешни гревови и неуспеси?`