---
title: Персискиот »Месија« 
date: 23/02/2021
---

`Кое восхитувачко пророштво се појавува во Исаија 44,26–45,6?`

Мисијата на Исаија траела од околу 745 до 685 год. пред н.е. Откако го спомнува освојувачот од исток и север (Исаија 41,2.3.25) и навестува дека тоа е добра вест за Ерусалим (Исаија 41,27), Исаија точно му се обраќа на Кир по име и ги опишува неговите активности. Тој навистина дошол од север и исток во однос на Вавилон и го освоил во 539 година пред н.е. Тој навистина му служел на Бога ослободувајќи ги Евреите од вавилонското ропство. И навистина, тој ја одобрил обновата на храмот во Ерусалим (види Езра 1).

Ставете го ова пророштво во соодветна перспектива. Бидејќи поминале околу сто четириесет и шест години од моментот кога Исаија умрел па до падот на Вавилон, неговото пророштво било за еден и пол век пред своето време. Тоа би било како Џорџ Вашингтон да предвидел дека човек познат како генерал Двајт Ајзенхауер ќе помогне во ослободувањето на Европа во 1945 година!

Со оглед на тоа што за делата на Кир сведочат разни древни извори, вклучително и вавилонските хроники, неговиот личен извештај на „Кировиот цилиндар“ како и Библијата (2. Летописи 36,22.23; Езра 1; Даниел 5; Даниел 6,28; Даниел 10,1), точноста на пророштвото на Исаија е неспорна. Ова им дава за право на оние кои веруваат дека вистинските пророци добиваат точни предвидувања од Бога, кој ја знае иднината далеку однапред.

`Зошто Бог го нарекува Кир „својот помазаник“ (Исаија 45,1)?`

Еврејскиот збор за „помазаник“ овде е истиот оној од кој го извлекуваме зборот Месија. На други места во Стариот завет тој збор може да се однесува на помазаниот првосвештеник (3. Мојсеева 4,3.5.16; 3. Мојсеева 6,22), на помазаниот цар на Израел (1. Самуил 16,6; 1. Самуил 24,6.10; 2. Самуил 22,51), или на Месија, идниот цар и избавител од Давидовата лоза (Псалми 2,2; Даниел 9,25.26). Од перспектива на Исаија, Кир бил некој иден цар кого Бог ќе го испрати да го избави својот народ. Но, тој сепак бил необичен месија бидејќи не бил Израелец. Тој навистина сторил дел од она што Месија ќе го стори – ги победил Божјите непријатели и го ослободил Неговиот заробен народ, но не можел да биде ист со вистинскиот Месија, затоа што не потекнувал од Давид.

Со пророштвото за Кир, Бог ја докажал својата единствена природа, покажувајќи дека само Тој ја познава иднината (Исаија 41,4.21-23.26-28; Исаија 44,26). Тој му се обраќа лично на Кир: „Тебе ќе ти ги предадам чуваните во темно богатства и скриените добра, за да познаеш дека Јас сум Господ, Кој тебе те нарекува по име, Бог Израелов“ (Исаија 45,3).

`Сетете се на некои други библиски пророштва што се оствариле токму така како што биле најавени (како што е подемот на сите царства, освен на последното, објавено во Книгата на пророкот Даниел 2 и Даниел 7 глава или пророштвото за времето на Христовото доаѓање, означено во Даниел 9,24-27). Каква надеж ни нудат овие пророштва нам како поединци?`