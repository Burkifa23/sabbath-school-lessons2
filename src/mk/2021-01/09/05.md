---
title: Однапред со надеж
date: 24/02/2021
---

Фактот дека Исаија толку прецизно пророкувал за Кир, нарекувајќи го по име, ги вознемирува луѓето што не веруваат дека пророците добиваат виденија од Бога. За да се реши овој проблем, тие ја прифаќаат теоријата дека некој подоцнежен пророк, „друг Исаија“, кој живеел во времето на Кир, го напишал делот од книгата на пророк Исаија од 40. до 66. глава. Така Книгата на пророк Исаија била „пресечена на два дела“, доживувајќи ја истата судбина што, според традицијата, го снашла и самиот пророк (видeте Евреите 11,37).

Сепак, нема историски докази што го поддржуваат постоењето на друг „Исаија“. Ако тој навистина постоел, би било чудно што Библијата не го спомнува, бидејќи неговата порака е исклучително важна, а неговата книжевна вештина извонредна. Дури ни во најстарите библиски ракописи, меѓу свитоците од Кумран, кои содржат делови од Книгата на пророк Исаија, нема никаков прекин меѓу 39. и 40. глава што би означило премин кон делото на некој нов автор.

Основната порака на Исаија е доследна низ целата книга: Имајте доверба во вистинскиот Бог, вклучувајќи го и неговиот месијански Откупител, повеќе отколку во други сили. Библиските научници со право ја нагласиле промената на фокусот од асирскиот период во текстот Исаија 1-39 кон вавилонскиот период од 40-та глава наваму. Меѓутоа, откривме дека 13., 14. и 39. глава веќе го најавуваат вавилонско ропство. Точно е дека првиот дел од книгата, од 1. до 39. глава, го нагласува судот, додека вториот дел, од 40. до 66. глава, ја нагласува утехата. Сепак, и во првите глави, божествената утеха и охрабрување исто така се присутни во изобилство, додека во вториот дел од книгата, во текстови како што се Исаија 42,18-25; Исаија 43,22-28 и Исаија 48,1-11, се зборува за Божјата осуда над Јуда затоа што го напуштиле. Всушност, пророштвото на Исаија за идната утеха подразбира страдање што ќе дојде во меѓувреме.

`Иако народот се соочил со страшна несреќа поради своите гревови, некои меѓу нив не престанале да се надеваат. Тие се држеле за Божјите ветувања, како што се оние што ги наоѓаме во 3. Мојсеева 26,40-45. Внимателно прочитајте ги овие стихови. Ставете се во позиција на оние Евреи што останале живи по поразот од Вавилон. Каква надеж можете да најдете во тие зборови?`

`Дејствувањето на кој духовен принцип го гледате во овие стихови во 3. Мојсеева? Што му вели Господ на Израел овде? На кој начин дејствува истиот принцип и во нашиот живот?`