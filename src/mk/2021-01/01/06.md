---
title: Злокобна љубовна песна 
date: 31/12/2020
---

`Прочитајте ја песната во текстот што го цитиравме. Кое е значењето на таа парабола?`

Бог го објаснува неговото значење дури на крајот, во 7. стих. Користејќи парабола, Тој му помага на народот објективно да се согледа себеси, за да ја признае својата вистинска состојба. Бог успешно го искористил овој пристап во случајот со царот Давид (види 2. Самоилова 12,1-13). Нарекувајќи ја „љубовна песна“, тој веднаш на почетокот му ги открива своите мотиви кон народот. Неговиот однос кон нив произлегува од неговиот карактер кој е љубов (1. Јованово 4,8). За возврат, тој очекува и одговор проникнат со љубов. Но, наместо „грозје“, тој добива „комиње“, што на еврејски значи „нешто што смрди“.

`Што сака да каже Господ кога во Исаија 5,4 вели: „Што можев уште да направам за Своето лозје па што веќе не го направив? Се надевав дека ќе роди добро грозје, а ете, роди кисело грозје?“`

Во следните стихови, Бог вели: „Но, сега ќе ви кажам што ќе направам од Своето лозје: ќе му го отстранам плетот, за да го опустат, ќе го разурнам ѕиданото, за да го изгазат“ (Исаија 5,5.6).

Кога грешиме, Бог не нè одвојува веднаш од Себеси отстранувајќи ја Неговата заштита и дозволувајќи да бидеме уништени. Тој стрпливо ни дава можности да добиеме проштавање (види 2. Петрово 3,9). Тој не отфрла никој што ќе се оѕвие на неговите повици. Тој повикува сè додека има надеж за одговор. Тој не прифаќа „не“ како одговор, зашто знае дека сме неуки и измамени од гревот. Но, ако тоа не постигне ништо, Тој конечно го потврдува нашиот избор и ни дозволува да останеме такви какви што сме одбрале да бидеме (види Откровение 22,11).

Ако упорно ги отфрламе повиците што Бог ни ги упатува преку својот Дух, конечно можеме да ја преминеме точката по која нема враќање (Матеј 12,31.32). Опасно е да се оддалечиме од Христа (Евреите 6,4-6). Господ може да стори само толку, затоа што ја почитува нашата слободна волја.

`Прашањето што се наоѓа во текстот Исаија 5,4, „Што можев уште да направам за Своето лозје па што веќе не го направив?...“, согледајте го во светлината на Крстот, на кој Бог се принел себеси како жртва за нашите гревови и со својата крв го платил тоа што сме го прекршиле Неговиот Законот. Што друго може да се направи за нас, освен она што Тој веќе го направил таму? Како размислувањето за Крстот ни дава сигурност во спасението и како нè поттикнува да се покаеме и да се промениме?`