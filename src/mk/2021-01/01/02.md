---
title: »Чујте небеса!« 
date: 27/12/2020
---

Книгата на пророк Исаија започнува со краток вовед во кој тој го претставува својот автор („син на Амоц“), изворот на неговата порака („видение“) и темата (Јуда и нејзиниот главен град, Ерусалим, за време на владеењето на четирите цареви). Текстот ја препознава и првобитната публика на Исаија како народ на неговата земја во времето во кое тој живеел. Пророкот им зборува за нивната состојба и судбина.

Спомнувајќи ги царевите за време на чие владеење бил активен, Исаија ја стеснува публиката и ја врзува својата книга со историски, политички настани од одреденото време. Оваа временска рамка нè упатува на извештаите од текстовите 2. Царевите 15-20 и 2. Летописи 26-32.

`Прочитајте го текстот Исаија 1,2. Која е суштината на таа порака? Што кажува Господ? Како се повторува истата оваа мисла низ целата света историја? Може ли истото да се каже и за денешната христијанска црква? Објаснете го вашиот одговор.`

Забележете дека пораката на пророк Исаија започнува со зборовите: „Чујте небеса и слушај земјо“ (споредете со текстовите: 5. Мојсеева 30,19; 5. Мојсеева 31,28). Со тоа Господ не мисли дека небото и земјата можат сами по себе да слушаат и да разберат, туку сака да нагласи нешто.

Кога древниот владетел на Блискиот исток, како што бил царот на Хетитите, склучувал политички договор со подреден владетел, тој се повикувал на своите богови како сведоци,за да нагласи дека секое кршење на тој договор сигурно ќе се забележи и казни. Меѓутоа, кога божествениот Цар над царевите воспоставил завет со Израелците во времето на Мојсеј, тој не се повикувал на други богови како сведоци. Како единствен вистински Бог, Тој, наместо тоа, ги повикува небото и земјата да ја одиграат таа улога (види исто така 5. Мојсеева 4,26).

`Внимателно прочитајте го текстот Исаија 1,1-9. На линиите подолу, накратко наведете ги гревовите на Јуда. Обрнете посебно внимание на последиците од овие гревови. Која била вината на Јуда и што се случило поради тоа? Во исто време, каква надеж е наведена во 9. стих?`