---
title: Да јадеш или да бидеш изеден 
date: 30/12/2020
---

`Прочитајте го текстот Исаија 1,19-31. Која тема се појавува овде, а ја гледаме во целата Библија?`

Забележете ја логичката структура на текстот Исаија 1,19.20: Ако народот избере да му биде послушен на Бога, ќе јаде од благодетите на земјата (Исаија 1,19). Спротивно на тоа, ако ја одбијат Неговата понуда за проштавање и обновување, ако се побунат против Него, ќе ги изеде меч (Исаија 1,20). Изборот останува на нив. Овие стихови, според тоа, содржат условен благослов и проклетство.

Во првата глава во Книгата на пророк Исаија се повторуваат и се применуваат зборовите на Мојсеј запишани во 5. Мојсеева 30,19.20, во миговите кога бил воспоставен заветот со израелскиот народ: „Ги земам денес за сведоци против вас небото и земјата дека пред вас ставам: живот и смрт, благослов и проклетство. И така, избери го животот.“

`Обратете внимание на овие зборови на Мојсеј. Забележете дека тука нема неутрален терен. Или живот или смрт, или благослов или проклетство. Што мислите, зошто имаме само една од тие две можности? Зошто овде не може да има некој вид компромис?`

Овие зборови на Мојсеј ги сумираат предупредувањата, благословите и проклетствата со кои се заокружува воспоставувањето на заветот опишан во 5. Мојсеева 27-30 (5. Мојсеева 26). Елементите на тој завет вклучуваат: (1) потсетник за тоа што Бог го направил за нив, (2) услови/одредби (заповеди) што треба да се спроведат за заветот да се зачува, (3) повикување на сведоци и (4) благослови и проклетства. како предупредување до народот за тоа што ќе се случи ако ги прекрши условите на заветот.

Научниците откриле дека овие елементи се појавуваат по ист редослед во политичките договори во кои се вклучени нееврејските народи, како што биле Хетите. Така, при воспоставувањето завет со Израелците, Бог употребил образец што тие би го разбрале и што ќе остави кај нив најсилен можен впечаток за природата и последиците од таа заемно обврзувачка врска во која тие избрале да влезат. Можните придобивки од тој завет биле неверојатни, но ако Израелците го прекршат, ќе им биде полошо од кога било.

`Како вие сте го искусиле во вашиот христијански живот принципот на благослов и проклетство што го видовме во претходниот текст?`