---
title: Понуда за проштавање 
date: 29/12/2020
---

`Прочитајте го текстот Исаија 1,18. Откако ќе го прочитате неколку пати, запишете што мислите дека Господ зборува тука (прочитајте неколку стихови пред и по него, за да добиете претстава за целиот контекст).`

Бог изнел силен доказ дека Јудејците – обвинетите – биле виновни за кршење на заветот (Исаија 1,2-15) и ги повикал на реформа (Исаија 1,16.17). Тој повик навестувал дека сè уште има надеж. Впрочем, зошто би охрабриле злосторник осуден на смрт да го промени своето однесување? Како може еден затвореник, кој чека извршување на смртна казна, „да им помага на угнетените, да им дава правда на сиромашните и да ја брани вдовицата“ (Исаија 1,17, парафразирано)? Но, кога Бог ќе рече: „Тогаш дојдете и ќе се пресуди“ (Исаија 1,18), можеме да видиме дека Тој сè уште се обидува да го вразуми својот народ, сè уште се обидува да ги натера да се покаат и да се одвратат од своите зли патишта, колку и да се расипани.

Господ им кажува дека нивните црвени гревови ќе станат бели. Зошто гревовите се црвени? Бидејќи црвената боја е симбол на „крвта“ (вина за крвта), која ги покрива рацете на народот (Исаија 1,15). Белата, од друга страна, е боја на чистотата, отсуство на вина за крвта. Тука Бог нуди да ги промени. Ваков говор употребил царот Давид кога повикал кон Господа да му го прости гревот што го сторил кога ја зел Витсавеја и го убил нејзиниот сопруг (читај Псалм 51,7.14). Во Исаија 1,18, Божјиот аргумент е понуда да му биде простено на Неговиот народ!

`Како Божјата понуда за проштавање им служи како аргумент за промена на однесувањето? Споредете Исаија 1,18 со Исаија 44,22.`

Сега гледаме која била целта на грубите зборови на предупредување што Бог му ги упатил на својот народ. Тие не биле дадени со цел да го осудат Неговиот народ, туку да го вратат кај Него. Неговата понуда за проштавање е силен аргумент во прилог на Неговиот повик народот морално да се исчисти (Исаија 1,16.17). Неговото проштавање им овозможува да се преобразат со Неговата сила. Овде го гледаме семето на „новиот завет“ проречено во текстот на Еремија 31,31-34, во кој проштавањето е основа за обновениот однос на срцето со Бога. Почнуваме од „црвената зона“, со долг што никогаш не можеме да го отплатиме. Но, кога заземаме скромен став, признавајќи ја нашата потреба за проштавање, ќе станеме подготвени да прифатиме сè што ни нуди Бог.