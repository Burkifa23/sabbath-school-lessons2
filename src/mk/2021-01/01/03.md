---
title: Расипани обичаи 
date: 28/12/2020
---

`Прочитајте Исаија 1,10. Што мислите, зошто тука се користи сликата на Содом и Гомора? Што сакал да порача Господ со тоа?`

`Прочитајте Исаија 1,11-15. Што му кажува Бог на народот овде? Зошто Бог го отфрлил обожавањето на својот народ?`

Истите раце што ги принесувале жртвите и се подигале во молитва биле „полни со крв“, односно биле виновни за насилство и угнетување на другите (Исаија 1,15; Исаија 58,3.4). Со злоупотреба на другите членови на заветната заедница, тие покажале презир кон Заштитникот на сите Израелци. Гревовите против другите луѓе биле гревови против Господа.

Се разбира, Бог лично ги воспоставил обредите на жртвениот систем (3. Мојсеева 1-16) и одредил ерусалимскиот храм да биде место каде што требало истите да се извршуваат (1. Царевите 8,10.11). Но, целта на обредот била да дејствува како дел од заветот што Бог го воспоставил со тој народ. Токму Божјиот завет со Израел му овозможувал да живее меѓу нив во светилиштето/храмот. Затоа, ритуалите што се вршеле таму и молитвите што се упатувале имале вредност само како израз на верност кон Него и Неговиот завет. Луѓето кои принесувале жртви, а не се покајале за неправедните постапки кон другите членови на заветната заедница, всушност изведувале лажни обреди. Оттука, нивните жртви не само што не биле прифатени, туку претставувале и грев! Нивните ритуални постапки ги прикажувале како верни, но нивното однесување откривало дека тие го прекршиле заветот.

`Прочитајте го текстот Исаија 1,16.17. Што му заповеда Господ на својот народ да прави? Во која смисла овие стихови, во овој контекст, можат да се споредат со она што Исус го кажал во Матеј 23,23-28? Каква порака можеме да најдеме за нас лично денес во овие стихови и во контекстот во којшто се дадени?`