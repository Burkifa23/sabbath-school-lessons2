---
title: Нова личност 
date: 05/01/2021
---

Во светилиштето/храмот, само првосвештеникот можел да влезе во Божјето присуство, во Светињата над Светињите на Денот на помирување и под заштитната димна завеса создадена од темјанот („кадиво“) – во спротивно тој би умрел (3. Мојсеева 16,2.12.13). Меѓутоа, Исаија го видел Господа, иако тој не бил првосвештеник и не палел темјан! Храмот бил исполнет со дим (Исаија 6,4), потсетувајќи нè на облакот во кој се појавувала Божјата слава на Денот на помирувањето (3. Мојсеева 16,2). Совладан од страхопочит и мислејќи дека му дошол крајот (спореди ги текстовите: 2. Мојсеева 33,20; Судии 6,22.23), Исаија повикал признавајќи ги своите гревови и гревовите на својот народ (Исаија 6,5), што потсетува на признавањето на гревовите на првосвештеникот на Денот на помирувањето (3. Мојсеева 16,21).

„Стоејќи тука, при полна светлина на Божјата присутност на светињата, тој сфатил дека нема да биде во состојба да ја изврши должноста на која е повикан ако биде препуштен на својата несовршеност и неспособност. Меѓутоа, еден од серафимите бил пратен да го ослободи очајувањето и да го подготви за неговата возвишена мисија“ (Елена Вајт, *Пророци и цареви*, стр. 308 ориг.).

`Зошто серафимот го зел живиот, запален јаглен од олтарот за да ги исчисти усните на Исаија? Исаија 6,6.7.`

Серафимот објаснил дека со допирање на усните на пророкот, неговата вина и грев биле отстранети (Исаија 6,7). Гревот не се споменува конкретно, но не мора да биде ограничен на говорот, бидејќи усните не значат само зборови, туку и целокупната личност што ги изговара. Откако примил морално прочистување, Исаија сега бил во можност да му принесе чиста слава на Бога.

Огнот е средство што прочистува бидејќи ја согорува сета нечистотија (види 4. Мојсеева 31,23). Но, серафимот употребил јаглен од посебен, свет оган од олтарот, кој лично Бог го запалил и кој продолжува вечно таму да гори (3. Мојсеева 6,12). Според тоа, серафимот направил Исаија да стане и свет и чист. Има уште нешто. За време на богослужбата во светилиштето или храмот, главната причина за земање јаглен од олтарот била да се запали темјанот. Споредете го ова со текстот во 3. Мојсеева 16,12.13, каде што првосвештеникот требало да ја земе кадилницата полна со јаглен од олтарот и да ја употреби за да го запали темјанот. Но, во текстот Исаија 6, серафимот го става јагленот на Исаија наместо на темјанот. Додека Озија сакал да принесе темјан, Исаија станал како темјан! Како што светиот оган ќе го запали темјанот за да го наполни Божјиот дом со свет мирис, така го запалил и пророкот да ја шири светата порака. Не е случајно што во следните стихови од шестата глава (Исаија 6,8 и натаму), Бог го испраќа Исаија кај својот народ.

`Прочитајте го, со молитва, одговорот на Исаија (Исаија 6,5) на неговата визија за Бога. Како во ова го гледаме изразот на основниот проблем – дека постојат грешни луѓе во вселената создадена од Бог, кој е „свет, свет, свет“? (Исаија 6,3). Зошто Христос на крстот бил единственото можно решение за овој проблем? Што се случило на Крстот што го решило тој проблем?`