---
title: Царски налог 
date: 06/01/2021
---

„И го чув гласот на Господ, Кој рече: ’Кого да испратам и кој ќе отиде за нас?‘ А јас реков: ’Еве ме мене, испрати ме мене!‘“ (Исаија 6,8).

Откако се очистил, Исаија веднаш одговорил на Божјиот повик да биде претставник кого Тој ќе го испрати во Негово име. Кажано со новозаветни термини, Исаија би бил повикан за апостол, односно „оној што е испратен“.

Интересно е што Книгата на пророкот Исаија не започнува, како и некои други пророчки книги, со опис на неговиот пророчки повик (спореди со текстовите: Еремија 1,4-10; Езекиел 1-3). Со други зборови, тој сигурно веќе бил наречен пророк, дури и пред настаните од 6-та глава. Библијата покажува дека божествената средба може да го охрабри пророкот дури и по почетокот на неговата служба (Мојсеј: 2. Мојсеева 34; Илија: 1. Цареви 19). Исто така, за разлика од другите примери во кои Бог им кажува на луѓето дека ќе бидат пророци, во текстот Исаија 6 глава, пророкот доброволно се јавува во посебна мисија. Се чини дека текстот од 1. до 5. глава во Книгата на пророк Исаија ги претставува условите што владееле во времето кога Исаија бил за првпат повикан, по што Бог силно ја поттурнал неговата служба охрабрувајќи го во храмот и потврдувајќи го неговиот повик како Божји пророчки гласник.

`Бог го охрабрил Исаија во својот храм. Постојат ли и на друго место во Библијата докази дека Божјото светилиште е место за охрабрување? Псалм 73 (види Псалми 73,17); Евреите 4,14-16; Евреите 10,19-23; Откровение 5. Што ни кажуваат овие текстови?`

Не само што Божјото светилиште пулсира со неверојатна моќ, туку е и место каде што слабите и грешни луѓе како нас можат да најдат засолниште. Можеме да се охрабриме од сознанието дека Бог работи на нашето спасение преку Исуса Христа, нашиот Првосвештеник.

Јован, исто така, го видел Христа, претставен како жртвено јагне кое е заклано, со пресечено грло (Откровение 5,6). Тоа не била пријатна глетка. Овој опис ја испраќа пораката дека Христос, иако воскреснал од мртвите и се вознел на небото, постојано со себе го носи искуството на Крстот. Тој сè уште е воздигнат за да ги привлече сите луѓе кон себе на својот олтар.

`Како вие најдовте охрабрување влегувајќи со вера, со молитва, во Божјиот небесен храм? Евреите 4,16 нè повикува слободно да му пристапиме на Божјиот престол „за да примиме милост и да најдеме благодат за благовремена помош“. Ако некој ве праша како сте нашле благодат и милост во време на потреба, што би одговориле?`