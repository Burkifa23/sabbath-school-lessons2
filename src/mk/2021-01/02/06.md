---
title: Застрашувачки повик 
date: 07/01/2021
---

Зошто Бог, кога повторно го повикал во служба, му дал толку необична порака на Исаија да му ја однесе на Неговиот народ (Исаија 6,9.10)?

За да не помислиме дека Исаија слушнал нешто погрешно или дека таа порака била неважна, Исус го цитирал токму овој текст за да објасни зошто го поучува народот преку параболи (Матеј 13,13-15).

Бог не сака никој да загине (2. Петрово 3,9), а тоа објаснува зошто го испратил Исаија кај народот на Јуда – а Исуса на светот. Бог не сака да уништи, туку да спаси засекогаш. Но, додека некои луѓе одговараат позитивно на Неговите повици, други стануваат поупорни во нивниот отпор. И покрај тоа, Бог продолжува да ги повикува за да им дава сè повеќе можности да се покаат. Да, колку повеќе се спротивставуваат, толку потврдокорни стануваат. Значи, во таа смисла, она што Бог го прави за нив резултира со стврднување на нивните срца, иако Тој повеќе сака овие постапки да ги омекнат. Божјата љубов кон нас не се менува. Нашиот одговор на Неговата љубов е главната променлива варијабла.

Улогата на проповедниците, како Мојсеј, Исаија, Еремија, Езекиел, па дури и Христос, е да продолжат да повикуваат, дури и ако народот ја отфрлува пораката. Бог му рекол на Езекиел: „Дали ќе те послушаат или нема да те послушаат, бидејќи тие се дом отстапнички – но нека знаат дека меѓу нив имало пророк“ (Езекиел 2,5). Божјата улога и улогата на Неговите слуги е да им дадат на луѓето можност за избор на тој начин што ќе добијат соодветно предупредување (споредете Езекиел 3,16-21), дури и ако на крајот изберат уништување и прогонство (Исаија 6,11-13).

`Имајќи го тоа на ум, како ја разбираме Божјата улога во стврднувањето на срцето на фараонот?`

Во 2. Мојсеева 4,21, Бог вели: „Јас ќе го направам кораво неговото срце“. Ова е првата од деветте прилики во кои Тој вели дека ќе го закорави срцето на фараонот. Но, имало уште девет прилики во кои срцето на фараонот само стврднало (на пример, видете 2. Мојсеева 8,15.32; 9,34).

Јасно е дека фараонот поседувал некој вид слободна волја, бидејќи во спротивно неговото срце не би можело само да се стврдне. Меѓутоа, фактот дека Бог исто така го стврднал срцето на фараонот навестува дека Бог ги придвижил околностите на кои фараонот реагирал при донесувањето на своите одлуки – одлуки да ги отфрли знаците што Бог му ги давал. Да бил фараонот отворен за овие знаци, неговото срце ќе омекнело и не би се стврднало поради нив.

`Дали во вашето лично искуство со Господа некогаш сте почувствувале дека срцето ви е стврднато кон Светиот Дух? Размислете што довело до тоа. Ако тогаш не ви изгледала застрашувачка таа мисла (впрочем, тоа е дел од тоа што значи да се има тврдо срце), како гледате на тоа сега? Кој е начинот на избавување? Видете 1. Коринтјани 10,13.`