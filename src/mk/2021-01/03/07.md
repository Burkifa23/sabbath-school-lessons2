---
title: За натамошно проучување
date: 15/01/2021
---

„Ќе го наречат Емануел... Бог е со нас“. „Славата Божја“ се видела на „лицето на Исуса Христа“ (2. Коринтјани 4,6). Господ Исус Христос бил едно со Отецот од вечни времиња; Тој бил „Божји образ“ на Неговата големина и величество, „сјај на неговата слава“ (Евреите 1,3). Тој дошол на нашиот свет да ја објави таа слава. Дошол на оваа, со грев затемнета земја, да ја открие светлината на Божјата љубов, да биде „Бог со нас“. Затоа за него е пророкувано: ‚Ќе го наречат Емануел!‘“ (Елена Вајт, *Копнежот на вековите*, стр. 19 оригинал).

„За Јудиното царство би било добро Ахаз да ја примел оваа порака како небесна. Меѓутоа, во својата одлука да се потпре на телесна сила, тој побарал помош од незнабошци. Во својот очај, му пратил порака на асирскиот цар Тилгат-Пилнесер: ‚Дојди и избави ме од рацете на сирскиот цар и царот на Израел, кои се подигнаа против мене‘ (2. Царевите 16,7). Оваа молба била поткрепена со богат дар од царската ризница и од ризницата на храмот“ (Елена Вајт, *Пророци и цареви*, стр. 329 оригинал).

**Прашања за разговор**

`1. Во моментот кога ќе донесете некоја одлука, дали е правилно да барате знак од Бога? Кои опасности можат да бидат поврзани со ова?`

`2. Добро е да се има човечка помош, но како да ги препознаеме нејзините граници?`

`3. Рускиот писател Лав Толстој му напишал на својот пријател дека „штом човек еднаш сфати дека смртта е крај на сè, тогаш нема ништо полошо од животот“. Каков одговор на ваквото тврдење ни дава сознанието дека „со нас е Бог“?`

**Заклучок** 

Бог го довел неверниот цар Ахаз во околности под кои морал да донесе тешка одлука: Да верува или да не верува, прашање е сега. Иако Господ му понудил да избере каков било знак што може да си ја замисли неговата фантазија, тој не сакал да му дозволи на Бога да му даде причина да верува. Наместо тоа, тој го избрал асирскиот цар за свој „пријател“.