---
title: Уште една прилика 
date: 12/01/2021
---

Ахаз не одговорил на повикот на Исаија да верува. Затоа Бог милостиво му дал на царот уште една можност и му порачал да бара знак што ќе биде „или во длабочините или во височините“ (Исаија 7,11). Тоа е едно од највеликодушните повици некој да верува што некогаш му бил упатен на човечко суштество. За разлика од оние кои организираат лотарии и наградни игри, Бог не поставил никакви ограничувања напишани со ситни букви. Бог не ја ограничил дури ни понудата на половина од своето царство, како што правеле човечките владетели во својата желба да ја покажат горната граница на својата дарежливост (види Естира 5,6; Естира 7,2; Марко 6,23). Тој бил подготвен да ги испразни небото и земјата за еден лош цар само за тој да поверува! Ахаз можел да побара рид од злато или војска бројна како зрна песок во Медитеранот како знак.

`Зошто Ахаз одговорил на таков начин (Исаија 7,12)?`

На прв поглед, Ахаз одговорил побожно и со почит. Тој повеќе бил за тоа да не го искушува Бога, како што правеле Израелците со векови порано за време на нивното талкање низ пустината (2. Мојсеева 17,2; 5. Мојсеева 6,16). Меѓутоа, разликата била во тоа што Бог сега го повикал царот да го искуша (спореди Малахија 3,10). Прифаќањето на Неговиот повеќе од богат дар би било според Божја волја и не би го искушувало Неговото трпение. Но, Ахаз не сакал да му дозволи на Бога дури ни да му помогне да верува. Цврсто ја затворил вратата на своето срце за да спречи верата да влезе.

`Прочитајте Исаија 7,13. За што зборува Исаија тука?`

Исаија истакнал дека одбивајќи да го искушува Бога, наводно за да не му здодева, Ахаз навистина му здодеал на Бога. Но, она што најмногу загрижува околу овој стих е фактот дека Исаија тука зборува за „мојот Бог“, наспроти текстот Исаија 7,11, во кој пророкот го повикал царот да побара знак од Господа „твојот Бог“. Кога ја одбил божествената понуда, Ахаз всушност одбил да го направи Господа свој Бог. Господ бил Бог на Исаија, но не и на Ахаз.

`Што нè учи денешната лекција за Божјата трпеливост и подготвеност да нè донесе сите до спасение? Што ни кажува ова исто така за слепилото и тврдоста на човечкото срце кое одбива целосно да му се предаде на Господа? На крајот на краиштата, дури и ако Бог му дал знак – каков што ќе посакал, дали мислите дека Ахаз тогаш би поверувал? Објаснете го вашиот одговор.`