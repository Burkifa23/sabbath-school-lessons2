---
title:  மேலும் படிக்க
date:  09/10/2020
---

“பரிசுத்த தம்பதியினர், தேவதகப்பனுடைய பராமரிப்பைப் பெறுகிற பிள்ளைகளாக மட்டுமல்ல, சர்வஞான சிருஷ்டிகரிடமிருந்து போதனைபெறுகிற மாணவர்களாகவும் இருந்தார்கள். அவர்களுடைய அறிவுத்திறன் தூதர்களைவிட சற்றேதான் குறைவாக இருந்தது. ‘பூரண ஞானமுள்ளவரின் அற்புதமான செய்கைகளான’ காணக்கூடிய பிரபஞ்சத் தின் மறைபொருட்கள், அவர்கள் அள்ளஅள்ளக் குறையாத போதனையாகவும் மகிழ்ச்சியாகவும் இருந்தன. யோபு 37:16. ஆறாயிரம் வருடங்களாக மனிதர்கள் ஆராய்ந்துவருகிற  படைப்பின் விதிகளையும் செயல்முறைகளையும் நித்தியமானவர் அவர்களுக்கு விளக்கிக் காண்பித்தார்; அவர்தாமே அனைத்தையும் வடிவமைத்துத் தாங்குகிறவர். அவர்கள் இலையோடும் பூவோடும் மரத்தோடும் உரையாடி, அவற்றின் வாழ்க்கை இரகசியங்களைப் பெற்றார்கள். கடலில் விளையாடும் வலிமையான லிவியாதானிலிருந்து, சூரியக்கதிரில் மிதக்கிற மிகச்சிறு  பூச்சிவரையிலும் ஒவ்வோர் உயிரியையும்பற்றி ஆதாம் நன்றாக அறிந்திருந்தான். அவை ஒவ்வொன்றுக்கும் அவன் பெயர்வைத்தான். அவை அனைத்தின் இயல்புகளையும் பழக்கவழக்கங்களையும் நன்றாக அறிந்திருந்தான். வானங்களிலுள்ள தேவமகிமை, தங்கள் பாதைகளில் சுற்றிவருகிற எண்ணற்ற உலகங்கள், தொங்குகின்ற மேகங்கள், ‘ஒளி-ஒலி, பகல்-இரவு’ ஆகியவற்றின் இரகசியங்கள் அனைத்தையும் ஆராய்ந்தார்கள். காட்டிலுள்ள ஒவ்வோர் இலையிலும், மலையிலுள்ள ஒவ்வொரு கல்லிலும், பிரகாசிக்கும் ஒவ்வொரு நட்சத்திரத்திலும், பூமியிலும், ஆகாயத்திலும், காற்றிலும் தேவனுடைய நாமம் எழுதப்பட்டிருந்தது. ஆர்வமூட்டும் விஷயங்களைத் தினமும் கண்டுபிடித்துவந்ததால், மீண்டும்மீண்டும் நன்றிசெலுத்தினார்கள். அவர்கள் இருதயங்களில் அன்பு ஆழமாகப் பாய்ந்தது.” 1

**கலந்துரையாடக் கேள்விகள்**

`1	கல்வி/வேலைமூலம் மனிதர்கள் தம்மைஅறிந்துகொள்ள வேண்டும் என்பது ஆதியிலேயே தேவநோக்கமாக இருந்தது; இன்று நம் வேலையில் அந்த தேவ நோக்கத்தை நிறைவேற்றுகிறோமா? சம்பளப்பணி, கல்விப்பணி, தன்னார்வப் பணி, ஊழியப்பணி என எதுவாக இருந்தாலும், இன்று நம் வேலைமூலம் தேவனை எவ்வாறு சிறப்பாக அறிந்துகொள்ள முடியும்?`

`2	ஏதேன் தோட்டத்தில் சாத்தான் எவ்வளவு தந்திரமாகச் செயல்பட்டான்? தேவன் தங்கள் அருகிலேயே இருப்பதை அறிந்தும்கூட, சர்ப்பத்தின் பாதி உண்மையை ஆதாமும் ஏவாளும் ஏற்றுக்கொண்டார்கள். சரீரப்பிரகாரமாக அவ்வளவு நெருக்கத்தைப் பெற்றிராத நாம் இன்று சோதனையை வெல்வதற்கான பெலத்தை எவ்வாறு அவரிடமிருந்து பெற்றுக்கொள்ள முடியும்?`

`3 	அதிகாரம்பற்றியும், அதிகாரத்திற்குக் கீழ்ப்படிவதுபற்றியும் சிந்தியுங்கள். அதி காரத்தின் எல்லைகளை மறந்தால் என்ன ஆகும்? அதிகாரத்தை எவ்வாறு துஷ் பிரயோகம் செய்கிறார்கள்? அந்தச் சூழலில் நாம் என்ன செய்யவேண்டும்?`