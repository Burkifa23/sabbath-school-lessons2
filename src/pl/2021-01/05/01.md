---
title:  Szlachetny Książę Pokoju
date:  23/01/2021
---

### Studium Bieżącego Tygodnia
Iz 8,23-12,6.

> <p>Tekst Pamięciowy</p>
> „Albowiem dziecię narodziło się nam, syn jest nam dany i spocznie władza na jego ramieniu, i nazwą go: Cudowny Doradca, Bóg Mocny, Ojciec Odwieczny, Książę Pokoju” (Iz 9,5).

„Dr Robert Oppenheimer (1904-1967), który nadzorował skonstruowanie pierwszej bomby atomowej, wystąpił przed komisją amerykańskiego parlamentu. Zapytano go, czy istnieje jakiś sposób obrony przed tego rodzaju bombą.

— Z pewnością — odpowiedział fizyk.

— I co to za sposób?

Oppenheimer popatrzył na milczących członków komisji czekających na odpowiedź i odrzekł:

— Pokój”22.

Pokój jest odwiecznym ludzkości marzeniem, którego urzeczywistnienie ciągle się nam wymyka. Szacuje się, że od początku zapisanej historii świata zupełny pokój panował jedynie przez osiem procent czasu. W dziejach ludzkości złamano co najmniej osiem tysięcy traktatów pokojowych23. Podczas półwiecza po zakończeniu pierwszej wojny światowej, która miała być końcem wszelkich wojen, panowały dwie minuty pokoju na każdy rok wojny.

W 1895 roku szwedzki chemik i przemysłowiec Alfred Nobel (1833-1896), wynalazca dynamitu, ustanowił fundusz finansujący doroczną nagrodę dla osób, które w znaczący sposób przyczyniły się do pokoju24. Jednak w naszych czasach zdarzało się, że przyznawano tę nagrodę osobom odpowiedzialnym za udział w gwałtownych konfliktach zbrojnych.

W tym tygodniu będziemy czytać o Jedynym, który może zaprowadzić prawdziwy i wieczny pokój.