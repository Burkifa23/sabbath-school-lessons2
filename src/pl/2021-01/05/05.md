---
title:  Korzeń i pęd (zob. Iz 11,1-16)
date:  27/01/2021
---

`Kto jest różdżką27, która „wyrośnie (…) z pnia Isajego” w Iz 11,1? Zob. także Za 3,8; 6,12.`

Iz 11,1 wykorzystuje obraz ściętego drzewa przedstawiony w Iz 10,33-34. Pień Isajego oznacza, że dynastia Dawida (syna Isajego) utraci władzę (zob. Dn 4,7-14.17-23). Ale pojawi się różdżka (pęd), która wyrośnie z pozornie skazanego na obumarcie pnia — władca pochodzący z rodu Dawida.

`Dlaczego nowy władca z rodu Dawida został także nazwany korzeniem Isajego (zob. Iz 11,10)? Jakie jest znaczenie tego symbolu? Zob. Ap 22,16.`

Opis ten pasuje tylko do Jezusa Chrystusa, który jest jednocześnie korzeniem i rodem Dawidowym (zob. Ap 22,16). Chrystus pochodzi z rodu Dawida (zob. Łk 3,23-31) i oczywiście od Adama, „syna Bożego” (Łk 3,38 BG), którego sam stworzył (zob. J 1,1-3.14)! Zatem Chrystus jest przodkiem Dawida i jednocześnie jego potomkiem!

`W jaki sposób nowy władca z rodu Dawida odwraca zgubne skutki grzechu i odstępstwa? Zob. Iz 11,1-16.`

On myśli i działa w zgodzie z Bogiem, sądzi w sposób uczciwy, karze bezbożnych i przywraca pokój. Gdy On przejmie władzę, sprowadzi z powrotem, odrodzi i zjednoczy wierną resztę Izraela i Judei (por. Iz 10,20-22). Powstanie silna i zjednoczona monarchia, tak jak to było w czasach Dawida, który pokonał Filistynów i innych pomniejszych wrogów. Ale Nowy Władca będzie potężniejszy niż Dawid, bo przywróci pokój w całym stworzeniu — drapieżniki przestaną żywić się roślinożercami i będą współistnieć pokojowo z gatunkami, na które niegdyś polowały (zob. Iz 11,6-9).

`Czy 11. rozdział Księgi Izajasza mówi tylko o pierwszym przyjściu Chrystusa, tylko o Jego drugim przyjściu, czy też jednocześnie o obu? Przeczytaj uważnie to proroctwo i zaznacz, które fragmenty rozdziału odnoszą się do pierwszego przyjścia Chrystusa, a które do Jego powtórnego przyjścia.`

W 11. rozdziale Księgi Izajasza oba przyjścia Jezusa są przedstawione jako jeden obraz. Są ze sobą powiązane, gdyż stanowią dwie części całości, jak dwie strony medalu. Plan zbawienia, aby był kompletny, wymaga obu przyjść Chrystusa — pierwszego, które już nastąpiło, oraz drugiego, na które czekamy jako na spełnienie naszej chrześcijańskiej nadziei.

`Czego Chrystus dokonał podczas swego pierwszego przyjścia i jaką pewność daje nam to w związku z Jego powtórnym przyjściem? Co było celem pierwszego przyjścia Chrystusa i dlaczego cel ten czyni Jego powtórne przyjście koniecznością?`