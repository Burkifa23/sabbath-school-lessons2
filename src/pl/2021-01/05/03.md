---
title:  Syn jest nam dany (zob. Iz 9,5-6)
date:  25/01/2021
---

Jest tu mowa o trzecich szczególnych narodzinach w Księdze Izajasza, po narodzinach Immanuela i Mahera Szalal-Chasza Baza.

`Co jest szczególnego w Dziecku, o którym jest mowa w Iz 9,5-6?`

Zwróć uwagę, że ów Zbawca ma kilka imion/tytułów, które opisują Go na różne sposoby. Na starożytnym Bliskim Wschodzie królowie i bogowie mieli liczne imiona, co podkreślało ich wielkość.

On jest Cudowny25 (zob. Iz 9,5). Tym samym słowem Boski Posłaniec Jahwe przedstawił się ojcu Samsona (zob. Sdz 13,18 BT), po czym wstąpił do nieba w dymie ofiary złożonej na ołtarzu przez Manoacha (zob. Sdz 13,20), co miało zapowiadać Jego ofiarowanie ponad tysiąc lat później.

Został wprost nazwany Bogiem (Bóg Mocny) i Wiecznym Stwórcą (Ojciec Odwieczny; Łk 3,38 BT: „Adama, syna Bożego”).

On jest Królem z rodu Dawida, a Jego królestwo pokoju będzie trwać wiecznie.

`Zważywszy na te cechy (imiona/tytuły), kim jedynie może być ów Syn, który został nam dany? Zob. Łk 2,8-14.`

Niektórzy ludzie usiłowali utożsamiać Go z królem Hiskiaszem, ale opis zawarty w 9. rozdziale Księgi Izajasza daleko przewyższa człowieka, choćby nawet władcę. Tylko jedna osoba pasuje do tego opisu — Jezus Chrystus, Syn Boży i Stwórca Wszechświata (zob. J 1,1-3.14; Kol 1,15-17; 2,9; Hbr 1,2), który został nam dany, by nas zbawić i obdarzyć pokojem. Otrzymał On wszelką władzę w niebie i na ziemi i zawsze jest z nami (zob. Mt 28,18-20). Zachowując pełnię swojej boskości, stał się także na zawsze w pełni człowiekiem, współczującym nam w naszych słabościach (zob. Hbr 4,15). „Dziecię narodziło się nam” (Iz 9,5)… na zawsze!

„Gdy Chrystus przyszedł na nasz świat, szatan był na ziemi i walczył o każdą piędź ziemi, jaką posuwał się On [Chrystus] naprzód na swej ścieżce od żłobu do Kalwarii. Szatan oskarżył Boga o to, że wymagał od aniołów samozaparcia, podczas gdy sam nie wiedział, co ono znaczy, i że On sam nie poniósłby żadnego wyrzeczenia dla innych. Było to oskarżenie, które szatan wysunął przeciwko Bogu w niebie, a potem, gdy Zły został wyrzucony z nieba, nieustannie oskarżał Pana o nadmiernie wymagającą służbę, której On sam nie chciałby świadczyć. Chrystus przyszedł na świat, aby stawić czoło tym fałszywym oskarżeniom i aby objawić Ojca”26.

`Co powyższy cytat mówi nam o charakterze Boga?`