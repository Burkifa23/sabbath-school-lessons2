---
title:  Rózga gniewu Bożego (zob. Iz 9,7-10,34)
date:  26/01/2021
---

Iz 9,7-10,34 wyjaśnia Iz 8,23-9,4, gdzie przepowiedziane jest wyzwolenie dla ludu pogrążonego w ciemności, który zaufał niewłaściwej mocy i padł ofiarą najazdu i ucisku: „Kij jego dozorcy połamiesz jak za dni Midianitów” (Iz 9,3).

`Przeczytaj o cierpieniach ludu Bożego opisanych w Iz 9,7-10,34. Porównaj je z przekleństwami wymienionymi w Kpł 26,14-39. Dlaczego Bóg karał swój lud etapami, a nie od razu? Jak świadczy to o Jego charakterze i zamierzeniach?`

Gdyby Bóg pragnął zniszczyć swój lud, mógł wydać Judejczyków Asyryjczykom. Ale On jest cierpliwy, „bo nie chce, aby ktokolwiek zginął, lecz chce, aby wszyscy przyszli do upamiętania” (2 P 3,9). Podobnie jak to się stało w czasach sędziów, Bóg pozwolił Judejczykom i Izraelitom doświadczyć niektórych skutków ich niemądrego postępowania, aby zrozumieli, co czynią, i mieli szansę na dokonanie lepszych wyborów. Gdy trwali w tym, co złe, i zatwardzali swoje serca wobec Boga, odrzucając Jego przesłania kierowane do nich za pośrednictwem Jego posłańców, Bóg dalej zmniejszał swoją ochronę. Jednak oni nadal trwali w buncie. Ten cykl powtarzał się jak spirala prowadząca w dół, aż w końcu nie pozostało już nic, co Bóg mógłby dla nich zrobić.

`Przeczytaj Iz 9,7-10,2. Jakich grzechów dopuszczali się ludzie? Przeciwko komu je popełniali? Kto wśród nich był winny?`

Widzimy tu, podobnie jak w całej Biblii, prawdę o wolnej woli. Bóg stworzył ludzi wolnymi (gdyż w przeciwnym razie nie byliby zdolni do prawdziwego miłowania Go), a wolność wiąże się z możliwością czynienia zła. Choć raz po raz Bóg stara się nas pozyskać, objawiając swoją miłość i swój charakter, pozwala nam także zbierać owoce naszych złych decyzji (ból, cierpienie, lęk, niepokój i tym podobne) po to, by pomóc nam uświadomić sobie, do czego prowadzi odwracanie się od Niego. A jednak nawet takie nieszczęścia nie skłaniają ludzi do porzucenia grzechu i przyjścia do Boga. Wolna wola jest czymś wspaniałym — bez niej nie bylibyśmy ludźmi, ale biologicznymi robotami. Jednak nadużywanie wolności prowadzi do fatalnych skutków.

`Jak Bóg posłużył się cierpieniem, by zawrócić cię ze złej drogi? A może nadal opierasz się przed przyjęciem Jego przesłania?`