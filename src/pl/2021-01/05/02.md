---
title:  Koniec utrapienia dla Galilei (zob. Iz 8,23-9,4)
date:  24/01/2021
---

`Dlaczego Iz 8,23 zaczyna się słowem lecz. Na jaką istniejącą różnicę wskazuje to słowo?`

W Iz 8,21-22 opisano beznadziejny stan tych, którzy zwracają się ku okultyzmowi zamiast ku prawdziwemu Bogu. Gdziekolwiek spojrzą, widzą trwogę i „nieprzenikniony mrok” (Iz 8,22). W przeciwieństwie do tego przyjdzie taki czas, że „kto znajduje się teraz w ucisku, nie będzie pozostawał w ciemności” (Iz 8,23 BKR). Mieszkańcy Galilei zostali wskazani jako ci, którzy otrzymają szczególne błogosławieństwo w postaci wielkiego światła (zob. Iz 9,1). Naród miał się rozmnożyć (zob. Iz 9,2 DBG) i radować tym, że Bóg złamie „kij jego dozorcy” (Iz 9,3).

Region Jeziora Galilejskiego jest tu wskazany z tego względu, że został podbity jako jedno z pierwszych terytoriów Izraela. W odpowiedzi na prośbę Achaza o pomoc Tiglat-Pileser III zajął Galileę i Zajordanie należące do Królestwa Izraelskiego, uprowadził część ludności do niewoli i zamienił te terytoria w asyryjskie prowincje (zob. 2 Krl 15,29). Zatem przesłanie Izajasza mówi nam o tym, że te krainy, które jako pierwsze zostały podbite, jako pierwsze doczekają się wyzwolenia.

`Kim posługuje się Bóg, by wyzwolić swój lud? Zob. Iz 9,5-6.`

`Kiedy i jak wypełniło się proroctwo z Iz 8,23-9,4? Zob. Mt 4,12-25.`

Nic dziwnego, że wczesna służba Jezusa miała miejsce właśnie w Galilei, gdzie niósł nadzieję, głosząc dobrą nowinę o Królestwie Bożym, uzdrawiając chorych i uwalniając osoby opętane przez demony (zob. Mt 4,24).

Widzimy tu doskonały przykład tego, jak Biblia posługuje się wydarzeniami starotestamentowymi jako zapowiedzią tego, co stanie się w czasach nowotestamentowych. Pan często przedstawia mieszane obrazy wydarzeń z różnych er, jak w 24. rozdziale Ewangelii Mateusza, gdy Jezus połączył zniszczenie Jerozolimy w 70 roku naszej ery ze zniszczeniem świata u kresu czasu.

`Gdyby ktoś zapytał cię, z czego wybawił/wyzwolił cię Jezus, jak odpowiedziałbyś na to pytanie? Jakie osobiste świadectwo o mocy Chrystusa działającej w twoim życiu możesz przedstawić ludziom?`