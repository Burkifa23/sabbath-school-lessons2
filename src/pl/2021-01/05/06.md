---
title:  Pocieszyłeś mnie (zob. Iz 12,1-6)
date:  28/01/2021
---

12. rozdział Księgi Izajasza jest krótkim psalmem (pieśnią) ku chwale Boga za Jego miłosierną i mocną pociechę. Psalm, włożony w usta uczestnika odrodzonej reszty, porównuje obiecane wyzwolenie do tego, co przeżyli Hebrajczycy podczas wyjścia z Egiptu (zob. Iz 11,16). Przypomina pieśń Mojżesza i Izraelitów po uratowaniu przed armią faraona nad Morzem Czerwonym (zob. 15. rozdział Księgi Wyjścia).

`Porównaj pieśń z Iz 12,1-6 z pieśnią zawartą w Ap 15,2-4 — pieśnią Mojżesza i Baranka. Za co w obu tych pieśniach wielbiony jest Bóg?`

Iz 12,2 przybliża czytelnika do rozpoznania tożsamości mającego przyjść Wybawiciela jako Jezusa, mówiąc, że „Bóg [jest] zbawieniem”. Imię Jezus znaczy: Jahwe jest zbawieniem (por. Mt 1,21).

`Jakie znaczenie ma przesłanie zawarte w imieniu Jezus, iż Jahwe jest zbawieniem?`

Bóg nie tylko zbawia, ale i jest zbawieniem (zob. Iz 12,2). Obecność Świętego Izraelskiego pośród nas (zob. Iz 12,6) jest dla nas wszystkim. Bóg jest z nami! Jezus nie tylko dokonywał cudów, ale i sam stał się cudem: „Słowo ciałem się stało i zamieszkało wśród nas” (J 1,14). Nie tylko poniósł nasze grzechy na krzyż, ale i stał się grzechem za nas (zob. 2 Kor 5,21). Nie tylko czyni pokój, ale i jest naszym pokojem (zob. Ef 2,14).

Nic dziwnego, że „narody będą szukać korzenia Isajego, który załopocze jako sztandar ludów” (Iz 11,10). Chrystus, wywyższony na krzyżu, przyciąga do siebie wszystkich ludzi (zob. J 12,32-33)! Reszta powróci do „Boga Mocarza” (Iz 10,21), który jest Dziecięciem narodzonym nam, naszym Księciem Pokoju (zob. Iz 9,5)!

`Zastanów się nad tym dłużej, że Jezus jest naszym zbawieniem. Przeczytaj Rz 3,24, gdzie jest mowa o tym, że odkupienie jest w Jezusie — jest czymś, co zostało dokonane w Nim, a dzięki łasce i miłosierdziu Boga możemy mieć wieczny udział w tym odkupieniu. Mówiąc innymi słowy, odkupienie, które jest w Nim, może się stać naszym przez wiarę, a nie przez uczynki, bo żadne nasze uczynki nie wystarczą, by nas odkupić. Jedynie ofiara Chrystusa, której rezultaty są nam przypisane przez wiarę, może stanowić podstawę naszego odkupienia. Jak ta prawda niesie ci nadzieję i pewność zbawienia, zwłaszcza gdy jesteś przytłoczony poczuciem swojej niegodności?`