---
title:  Niczego się nie bójmy, jeśli boimy się samego Boga (zob. Iz 8,11-15)
date:  20/01/2021
---

W swojej pierwszej mowie inauguracyjnej w Waszyngtonie w dniu 4 marca 1933 roku amerykański prezydent Franklin D. Roosevelt (1882-1945) powiedział narodowi zniechęconemu wielkim kryzysem:

— „Jedyną rzeczą, jakiej powinniśmy się bać, jest sam strach”18.

Przesłanie Izajasza do przygnębionego ludu judzkiego brzmi następująco:

— Niczego się nie bójmy, jeśli boimy się samego Boga.

Bóg ostrzegł Izajasza, by nie bał się tego, czego boją się ludzie, ale by bał się tylko Jego (zob. Iz 8,12-13). To jest ważny temat w Piśmie Świętym. Na przykład w Ap 14,6-12 trzej aniołowie ogłaszają następujące ogólnoświatowe przesłanie: Bójcie się Boga i oddawajcie Mu chwałę, a nie: Bójcie się ziemskiej bestii opisanej w 13. rozdziale Apokalipsy Jana i oddawajcie jej cześć.

`Jak rozumiesz pojęcie bojaźni Bożej? Co ono oznacza, zwłaszcza w świetle przykazania nakazującego nam także miłować Boga (zob. Mt 22,37)?`

Prawdziwa bojaźń wobec świętego Boga oznacza uznanie Go za największą potęgę we wszechświecie. Czy Go miłujesz, czy nie, to taka bojaźń pokonuje wszelkie inne lęki. Jeśli Bóg jest po twojej stronie, to nikt nie może cię tknąć bez Jego pozwolenia. Jeśli On jest przeciwko tobie, bo postanowiłeś się zbuntować przeciwko Niemu, to nie masz dokąd uciec ani gdzie się schować przed Nim!

`Czy pojęcie bojaźni Bożej nie jest sprzeczne z tym, co poniżej napisał apostoł Jan? „W miłości nie ma bojaźni, wszak doskonała miłość usuwa bojaźń, gdyż bojaźń drży przed karą; kto się więc boi, nie jest doskonały w miłości” (1 J 4,18).`

Istnieją różne rodzaje bojaźni. Jeśli ktoś potężny jest twoim przyjacielem, miłuje cię, a ty jego, nie boisz się go tak, jakby coś groziło ci z jego strony. Odczuwasz bojaźń w tym sensie, iż darzysz tę osobę szacunkiem ze względu na jej moc oraz szanujesz granice waszej przyjaźni.

`Jako chrześcijanie nie mamy miłować świata i rzeczy, które ludzie miłują na świecie (zob. 1 J 2,15). Z drugiej strony, czy jako chrześcijanie nie powinniśmy się bać niektórych rzeczy, których boi się świat? Czego powinniśmy się bać, nawet jeśli świat się tego nie boi? Zob. np. Mt 10,28; Jr 10,2-3.`