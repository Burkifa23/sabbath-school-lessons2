---
title:  Przewidziane skutki (zob. Iz 7,17-25)
date:  18/01/2021
---

`Przeczytaj powyższe wersety. Jaką przyszłość przepowiedział Pan Judejczykom? Dlaczego nie powinniśmy być tym zaskoczeni?`

„Do błądzących Izraelitów było kierowane zaproszenie za zaproszeniem, by powrócili do Jahwe. Prorocy zwracali się do nich w usilnych napomnieniach, a gdy stawali przed ludem, żarliwie wzywając słuchaczy do skruchy i reform, wówczas ich słowa przynosiły owoc dla chwały Bożej”17.

Tak więc dla Achaza, człowieka bojaźliwego i niedowierzającego, dobrą nowiną od Boga było to, że Syria i Izrael zostaną wymazane z mapy. Złą nowiną było to, że Asyria, sprzymierzeniec i „przyjaciel”, którego sobie wybrał, okaże się gorszym wrogiem niż Syria i Izrael. Odrzucając zaoferowany przez Boga ratunek, Achaz ściągnął klęskę na Judejczyków. Jeśli Achaz już uważał, że jego świat rozpada się, to teraz musiał zrozumieć, że będzie jeszcze gorzej!

„Lepiej ufać Panu niż polegać na możnych” (Ps 118,9). Jak Achaz mógł ufać, że Tiglat-Pileser III zadowoli się tylko podbiciem państw na północy i nie uderzy na Judeę? Pisma asyryjskie, takie jak kroniki królów asyryjskich, świadczą o tym, że pragnienie władzy owych królów było nienasycone.

`Przeczytaj 2 Krl 16,10-18 i 2 Krn 28,20-25. Co stało się z Achazem? Jaką duchową zasadę ilustrują te wydarzenia? Dlaczego nie powinniśmy być zaskoczeni postępowaniem monarchy?`

2 Krn 28,20-23 w mocny sposób podsumowuje to, co wynikało ze zwrócenia się Achaza do Asyrii zamiast polegania na Panu.

`Naszą naturalną skłonnością jest pokładanie zaufania w tym, co widzimy, czujemy, smakujemy i dotykamy — w rzeczach tego świata. Jednak, jak wiemy, rzeczy tego świata są przemijające. Przyjrzyjmy się 2 Kor 4,18. Co mówi ten werset? Jak możemy zastosować jego przesłanie w naszym życiu? Jak wpłynie to na nasze życie?`