---
title:  Co zawiera imię? (Zob. Iz 8,1-10)
date:  19/01/2021
---

Czy wyobrażasz sobie grę w piłkę z drugim synem Izajasza? Zanim zdążyłbyś zawołać: Maherze Szalal-Chaszu Bazie, podaj!, byłoby już za późno. Jeszcze więcej czasu zajęłoby wypowiedzenie polskiego tłumaczenia tego imienia: Pośpiesza Łup — Szybko Nadchodzi Zdobycz.

`Przesłanie zawarte w tym imieniu najwyraźniej dotyczy szybkiego podboju, ale kto i kogo ma podbić? Zob. Iz 8,4.`

Iz 8,1-10 wzmacnia przesłanie 7. rozdziału tej księgi. Zanim chłopiec miał podrosnąć, łupy wojenne ze stolic Syrii i Izraela miały być zabrane do Asyrii. Ponadto, ponieważ Judea odrzuciła Boże przesłanie zapewnienia jej bezpieczeństwa, symbolizowane przez cicho płynące wody Syloe w Jerozolimie, miała być ona najechana przez potęgę asyryjską symbolizowaną przez powódź spowodowaną wylewem Eufratu.

Ponieważ Achaz zwrócił się do Asyrii, imiona synów Izajasza były przesłaniem nie tylko dla Izraela, lecz także i dla Judei: Pośpiesza Łup — Szybko Nadchodzi Zdobycz, ale Reszta Powróci. Dlaczego wciąż istniała nadzieja dla Judei? Bo choć Asyria najedzie kraj Immanuela (zob. Iz 8,8), to jednak Bóg nadal będzie z Judejczykami (zob. Iz 8,10). Znajdujemy tu temat, który przewija się w całej Księdze Izajasza — choć kara w postaci wojskowego najazdu, cierpienia i wygnania dotknie wrogów Boga w Judei i innych krajach, Pan będzie ze swoimi wiernymi wyznawcami, aby dać im warunki sprzyjające przetrwaniu i pozwolić im powrócić do ich kraju.

`Dlaczego Izajasz mówi nam, że zgodnie z prawem zapisał imię swojego dziecka będącego owocem małżeństwa z prorokinią? Zob. Iz 8,1-3.`

Czas przyjścia na świat tego syna miał istotne znaczenie dla jego roli jako znaku. Od jego narodzin do czasu pokonania Syrii i Izraela przez Asyrię miało upłynąć mniej czasu niż potrzeba, by dziecko osiągnęło etap rozwoju, na którym uczy się mówić: tata lub mama (zob. Iz 8,4). Gdy Izajasz zapisał zgodnie z prawem imię chłopca jeszcze przed jego poczęciem, uczynił dziecko i jego imię publicznym proroctwem, które miało być potwierdzone przez przyszłe wydarzenia.

`Mimo kolejnych błędów swojego ludu Pan wciąż był gotowy, by uratować Judejczyków. Jak możemy odnieść to do siebie osobiście, zwłaszcza gdy zawodzimy i upadamy w naszym duchowym życiu?`