---
title:  Wypełnione proroctwo (zob. Iz 7,14-16)
date:  17/01/2021
---

W Iz 7,14-16 Immanuel jest znakiem odnoszącym się do określonej rozterki Achaza — zanim Immanuel podrośnie na tyle, by rozróżniać różne rodzaje pokarmu, „kraj, przed którego obu królami drżysz, będzie spustoszony” (Iz 7,16). Oznacza to kraje oraz królów Syrii i Izraela (zob. Iz 7,1-2.4-9), co potwierdza Bożą obietnicę, iż wkrótce utracą oni swoją moc.

`Dlaczego Izajasz wymienia mleko zsiadłe i miód jako pokarm Immanuela? Zob. Iz 7,15.`

Zmagazynowane plony oraz uprawy na polach Judei miały być zniszczone przez Asyryjczyków (zob. Iz 7,23-25). Tak więc mieszkańcy kraju — w tym starotestamentowy Immanuel, kimkolwiek był (zob. Iz 7,14-15) — będą musieli przejść na sposób odżywiania się koczowników (zob. Iz 7,21-22). Choć Izraelici mieli cierpieć biedę, to, co pozostanie, miało wystarczyć do przeżycia.

`Kiedy wypełniło się proroctwo o Syrii i Królestwie Izraelskim na północy? Zob. 2 Krl 15,29-30; 16,7-9; 1 Krn 5,6.26.`

Proroctwo Izajasza zostało podane do wiadomości około 734 roku przed Chrystusem. W odpowiedzi na złoto i srebro przekazane Tiglat-Pileserowi III ten asyryjski władca uczynił to, co przypuszczalnie i tak by uczynił — w latach 734-733 rozbił północną koalicję, podbił Galileę i północne Zajordanie należące do Królestwa Izraelskiego, uprowadził część ludności i zamienił te tereny w asyryjskie prowincje. Pozostała część Królestwa Izraelskiego została ocalona, gdy Ozeasz (Hoszea), po zamordowaniu króla Pekacha, poddał się Asyrii i zapłacił haracz. W latach 733-732 Tiglat-Pileser zdobył Damaszek, stolicę Syrii. Następnie włączył Syrię jako prowincję do swojego imperium. Tak więc w 732 roku (około dwóch lat po pojawieniu się przepowiedni Izajasza) Syria i Izrael były pokonane, a dwaj królowie grożący Achazowi, judzkiemu królowi, zostali obaleni.

Wkrótce po tym, jak w 727 roku Salmanasar V zastąpił Tiglat-Pilesera III, izraelski król Ozeasz popełnił polityczne samobójstwo, buntując się przeciwko Asyrii. W wyniku tego Asyryjczycy w 722 roku zdobyli stolicę Izraela, Samarię, i uprowadzili tysiące Izraelitów do Mezopotamii i Medii, gdzie zostali oni kulturowo wchłonięci przez miejscową ludność i utracili swoją tożsamość (zob. Iz 7,8 — w ciągu 65 lat Efraim przestał być odrębnym ludem). Bóg przepowiedział, co się stanie z wrogami Judei, ale Achaz musiał zrozumieć, że stanie się to tak czy inaczej, bez potrzeby polegania na Asyrii.

`Pomyśl, jak łatwo było stracić wiarę, jeśli podczas tych wydarzeń było się mieszkańcem Królestwa Izraelskiego na północy. Co możemy zrobić teraz, dzisiaj, by nauczyć się zachowywać wiarę, aby nie zachwiała się, gdy jutro spotkają nas nieszczęścia? Zob. 1 P 1,13-25.`