---
title:  Trwoga niewdzięcznych żywych trupów (zob. Iz 8,16-22)
date:  21/01/2021
---

`Przeczytaj fragment Księgi Izajasza wskazany powyżej. O czym jest w nim mowa? Co to ma wspólnego z królem Achazem? Podsumuj przesłanie tego fragmentu księgi.`

Achaz był wyznawcą pogańskiej religii (zob. 2 Krl 16,3-4.10-15; 2 Krn 28,2-4.23-25) silnie powiązanej z okultyzmem19 (por. Pwt 32,17; 1 Kor 10,20). Różne elementy współczesnego czarnoksięstwa są uderzająco podobne do obrzędów praktykowanych w starożytności na Bliskim Wschodzie, o czym świadczą ówczesne pisma pozabiblijne. Także niektóre praktyki New Age20 to po prostu współczesne formy starożytnych praktyk okultystycznych.

To, jak Izajasz opisał straszne skutki polegania na złych duchach zamiast na Panu (zob. Iz 8,21-22), doskonale pasuje do Achaza (por. 2 Krn 28,22-23). Izajasz napisał o ludziach, którzy popadali w gniew i przeklinali „swojego króla” (Iz 8,21). Achaz powinien był zrozumieć, że skoro prowadził ludzi do okultyzmu, to nic lepszego nie mógł od nich oczekiwać. Gdy Achaz umarł, z braku szacunku nie pochowano go tam, gdzie zgodnie ze zwyczajem grzebano królów: „Nie sprowadzono go do grobów królów izraelskich” (2 Krn 28,27).

`Co na temat okultyzmu zostało napisane w Kpł 20,27 i Pwt 18,9-14?`

Rozstanie się z okultyzmem jest sprawą wierności wobec Boga. W 1 Krn 10,13-14 zasada ta została zastosowana w przypadku króla Saula: „Tak zginął Saul z powodu swojej niewierności, jakiej dopuścił się wobec Pana, wbrew słowu Pana, którego nie przestrzegał; zapytywał również o wyrocznię wieszczkę, a nie pytał o wyrocznię Pana; On więc pozbawił go życia, władzę królewską zaś przeniósł na Dawida, syna Isajego”.

`Przyjrzyj się swojemu życiu i wpływom, które oddziałują na ciebie. W jaki skryty sposób jesteś wystawiony na wpływ okultyzmu w różnych jego przejawach? Jeśli nie możesz ich zupełnie uniknąć, jak możesz zminimalizować ich wpływ na siebie i członków swojej rodziny?`