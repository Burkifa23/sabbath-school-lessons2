---
title:  Obecność, słowo i roboty drogowe (zob. Iz 40,3-8)
date:  15/02/2021
---

`Jak lud Boży otrzymuje pocieszenie? Zob. Iz 40,1-8.`

Bezimienny zwiastun ogłasza, że Bóg przychodzi, by objawić swoją chwałę (zob. Iz 40,3-5). Inny głos oznajmia, że choć ludzie przemijają jak zielona roślinność, to jednak „słowo Boga naszego trwa na wieki” (Iz 40,8).

Po powrocie z niewoli babilońskiej lud Boży odzyskał to, co otrzymał na górze Synaj, a potem szybko odrzucił wskutek odstępstwa, za które został ukarany — Bożą obecność i Boże słowo. Są to podstawowe składniki Bożego przymierza z Izraelem, chronione i otoczone czcią w świątyni przez Izraelitów (zob. Wj 25,8.16). Ponieważ złamali oni Jego słowo, Bóg opuścił swoją świątynię (zob. 9., 10. i 11. rozdział Księgi Ezechiela), ale później powrócił. Jego obecność i Jego wiecznie wiarygodne Słowo przynoszą pocieszenie, wyzwolenie i nadzieję.

`Jakie przygotowanie na przyjście Pana jest niezbędne? Zob. Iz 40,3-5.`

Nie jest rzeczą właściwą, by przybycie króla było hamowane przez wyboistą drogę. Zatem jego przybycie wymaga odpowiedniego przygotowania drogi. Podobnie jest z przyjściem Króla Królów! Jego przyjście, najwyraźniej ze Wschodu, gdzie przebywał On na wygnaniu ze swoim ludem jako świątynia pośród nich (zob. Ez 11,16), będzie wymagać znaczącego wyrównania terenu. Zbudowanie naprawdę poziomej trasy wśród wzgórz na wschód od Jerozolimy byłoby morderczą pracą, nawet przy użyciu materiałów wybuchowych i ciężkiego sprzętu budowlanego. Bóg jest jedynym, który może dokonać takiego dzieła. To On obraca „miejsca nierówne w równinę” (Iz 42,16). Ale On nie potrzebuje ziemskiej drogi, gdyż ma powietrzny rydwan cherubów (zob. 1., 9., 10. i 11. rozdział Księgi Ezechiela).

Nowy Testament wprost stosuje proroctwo Izajasza do duchowego przygotowania drogi dokonanego przez działalność Jana Chrzciciela (zob. Mt 3,3). Głosił on:

— „Upamiętajcie się, albowiem przybliżyło się Królestwo Niebios” (Mt 3,2).

Chrzest, którego udzielał, był chrztem „upamiętania na odpuszczenie grzechów” (Mk 1,4). Zatem przygotowanie drogi polegało na skrusze i gotowości porzucenia grzechu w celu przyjęcia pocieszenia od Boga opartego na Jego przebaczeniu i Jego obecności.

W Jr 31,31-34 zawarte jest takie samo duchowe przesłanie, a Judejczycy w niewoli babilońskiej mieli dość czasu, by zrozumieć duchowy charakter przygotowania drogi dla Boga. W tym fragmencie Księgi Jeremiasza Pan obiecuje tym, którzy pragną, nowy początek — nowe przymierze, w którym On wpisuje swoje prawo w ich serca i obiecuje być ich Bogiem. Oni znają Jego oraz Jego charakter, gdyż On im przebaczył.

`Przeczytaj uważnie Iz 40,6-8. Jaką nadzieję ty, więdnący jak trawa, możesz czerpać z tych wersetów? Przed czym ostrzegają nas one, byśmy temu nie ufali?`