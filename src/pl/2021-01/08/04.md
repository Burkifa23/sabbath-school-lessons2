---
title:  Narodziny ewangelizacji (zob. Iz 40,9-11)
date:  16/02/2021
---

`Jakiego rodzaju wydarzenie jest opisane w Iz 40,9-11?`

Dalej w Księdze Izajasza występuje męski zwiastun dobrej nowiny dla Jerozolimy (zob. Iz 41,27; 52,7). Ale w Iz 40,9 przesłanie przekazywane z wysokiej góry: „Oto wasz Bóg!”, jest głoszone przez zwiastunkę (BI), jak wynika to z hebrajskiego oryginału.

W Ps 68,7 Dawid chwali Boga, gdyż On „samotnym daje dom na mieszkanie, wyprowadza więźniów na wolność”. Choć w tym przypadku słowa te odnoszą się do exodusu, czyli wyjścia z niewoli egipskiej, Izajasz posługuje się takim samym pojęciem w związku z ogłoszeniem drugiego exodusu, to jest powrotu z niewoli babilońskiej.

Analogicznie Nowy Testament stosuje Iz 40,3-5 do Jana Chrzciciela, który przygotował drogę dla Chrystusa, Wiecznego Słowa, które stało się obecnością Pana w ciele pośród Jego ludu (zob. J 1,14).

Poza Janem Chrzcicielem także inni mówili o dobrej nowinie Chrystusowego przyjścia. Jednymi z pierwszych byli starsi wiekiem Symeon i Anna, którzy spotkali Jezusa podczas obrzędu poświęcenia w świątyni (zob. Łk 2,25-38). Podobnie jak to było w przypadku zwiastunów w Księdze Izajasza, także oni byli mężczyzną i kobietą. Symeon oczekiwał pociechy Izraela w osobie Mesjasza (zob. Łk 2,25-26).

W świetle proroctwa Izajasza nie wydaje się przypadkowe, że Anna, prorokini, jako pierwsza publicznie oznajmiła na wzgórzu świątynnym w Jerozolimie, że Pan przyszedł: „I nadszedłszy tejże godziny, wielbiła Boga i mówiła o nim wszystkim, którzy oczekiwali odkupienia Jerozolimy” (Łk 2,38). W ten sposób narodziła się chrześcijańska ewangelizacja, jaką znamy obecnie — głoszenie ewangelii, dobrej nowiny, iż Jezus Chrystus przyszedł, by przynieść zbawienie. Później Chrystus powierzył innej kobiecie, Marii Magdalenie, przekazanie pierwszej wieści o Jego triumfalnym zmartwychwstaniu (zob. J 20,17-18), zapewniając, że Jego ewangeliczna misja na ziemi została wykonana. Ciało jest jak trawa, ale boskie Słowo, które stało się ciałem, jest wieczne (zob. Iz 40,6-8)!

`Przeczytaj Iz 40,11. Jakiego rodzaju scena została tu przedstawiona? Napisz w kilku zdaniach, jak ty, osobiście, doświadczyłeś tego, że Pan jest twoim Pasterzem. Dlaczego dobrze jest przypominać sobie drogę, którą Pan cię prowadził?`