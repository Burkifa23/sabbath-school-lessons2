---
title:  Pocieszajcie mój lud
date:  13/02/2021
---

### Studium Bieżącego Tygodnia
Iz 40,1-31.

> <p>Tekst Pamięciowy</p>
> „Wyjdź na górę wysoką, zwiastunie dobrej wieści, Syjonie! Podnieś mocno swój głos, zwiastunie dobrej wieści, Jeruzalem! Podnieś, nie bój się! Mów do miast judzkich: Oto wasz Bóg!” (Iz 40,9).

Gdy druga wojna światowa skończyła się w 1945 roku, japoński żołnierz Shoichi Yokoi ukrywał się w dżungli na należącej do Stanów Zjednoczonych wyspie Guam na Oceanie Spokojnym. Ulotki zrzucane z amerykańskich samolotów ogłaszały pokój, ale japoński kapral uznał, że to podstęp. Jako patriota i wierny żołnierz swojego cesarza ślubował nigdy się nie poddać. Ponieważ zerwał kontakt z cywilizacją, żywił się tym, co znalazł w dżungli, żyjąc na granicy śmierci głodowej.

W 1972 roku — dwadzieścia siedem lat po zakończeniu drugiej wojny światowej — zauważyli go myśliwi, gdy łowił ryby. Powiedzieli mu, że wiadomość o zawarciu pokoju była prawdą. Gdy inni jego rodacy od dziesięcioleci cieszyli się pokojem, Yokoi żył samotnie i przymierał głodem47.

Wiele wieków wcześniej przez proroka Izajasza Bóg oznajmił, że ucisk i cierpienie Jego ludu dobiegnie końca:

— „Pocieszajcie, pocieszajcie mój lud, mówi wasz Bóg! Mówcie do serca Jeruzalemu i wołajcie na nie, że dopełniła się jego niewola, że odpuszczona jest jego wina, bo otrzymało z ręki Pana podwójną karę za wszystkie swoje grzechy” (Iz 40,1-2).

Dowiedzmy się, co oznaczało to przesłanie.