---
title:  Problem z bałwochwalstwem (zob. Iz 40,19-20)
date:  18/02/2021
---

Bałwochwalstwo zaburza wyjątkowo bliską więź z Bogiem, zastępując Go czymś innym (zob. Wj 20,4-5; Iz 42,8). Nic dziwnego, że prorocy porównują bałwochwalstwo do duchowego cudzołóstwa (zob. Jr 3,6-9 i Ez 16,15-19).

`Przeczytaj Iz 41,29. Jak Izajasz pisze o bożkach? Jak rozumiesz to, co o nich napisał? Dlaczego jest to trafny opis każdego bożka bez względu na to, czy jest to przedmiot, wyobrażenie czy idea?`

Starożytni bałwochwalcy wierzyli, że przy pomocy bożków czyli wizerunków oddają cześć potężnym boskim istotom. Oddawanie czci jakiemukolwiek bożkowi jest złamaniem pierwszego przykazania dekalogu:

— „Nie będziesz miał innych bogów obok mnie” (Wj 20,3).

Nawet jeśli dany bożek ma reprezentować prawdziwego Boga, tak jak to było ze złotym bykiem (zob. Wj 32,4-5), Pan odrzuca taką podobiznę, ponieważ nikt nie potrafi Go przedstawić (zob. Pwt 4,15-19). Nic nie może stać się wyobrażeniem Jego niezrównanej chwały i wielkości. Zatem bożek staje się innym bogiem, a oddawanie mu czci jest złamaniem drugiego i pierwszego przykazania.

Lud Boży nie potrzebuje bożków, bo Bóg objawia się mu w swojej świątyni. Kult bożka oznaczałby zastąpienie prawdziwego Boga i byłby zaprzeczeniem Jego obecności.

`Jakiego rodzaju bałwochwalstwo grozi nam obecnie jako Kościołowi? Czy bałwochwalstwo występuje w bardziej skrytych formach we współczesnym Kościele? Jeśli tak, to w jakich?`

„Wielu z tych, którzy nazywają się chrześcijanami, służy innym bogom zamiast Panu. Nasz Stwórca wymaga największego poświęcenia i zupełnej wierności. Wszystko, co może osłabiać naszą miłość do Boga czy zakłócać naszą służbę dla Niego, staje się przez to naszym bożkiem”49.

Ze starożytnych pism wiemy, że bałwochwalstwo było atrakcyjne, gdyż wiązało się z materializmem. Posługując się formami kultu, z którymi ludzie mogli się utożsamić, bałwochwalcy oddawali cześć siłom, które, jak wierzyli, mogą im zapewnić obfite plony i powodzenie w interesach. Była to religia typu samopomocowego: zrób to sam. Czy to brzmi znajomo?

Zanim Pan przyjdzie powtórnie, droga dla Niego zostanie przygotowana przez rozgłoszenie Eliaszowego przesłania dotyczącego pojednania eschatologicznego (zob. Ml 3,19-24). Wówczas to wybór będzie taki sam jak w czasach Izajasza — albo wielbienie Stwórcy, albo wielbienie czegoś innego (zob. 13. i 14. rozdział Apokalipsy Jana), ponieważ ostatecznie każdy będzie po prostu wielbił kogoś lub coś.