---
title:  Pociecha na przyszłość (zob. Iz 40,1-2)
date:  14/02/2021
---

`W Iz 40,1-2 Bóg pociesza swój lud. Czas kary nałożonej na Jego lud wreszcie się zakończył. Jaka to była kara?`

Istnieje wiele odpowiedzi na to pytanie. Kara została wymierzona przez Asyrię — laskę gniewu Bożego (zob. 10. rozdział Księgi Izajasza) — od której Bóg wyzwolił Judejczyków, niszcząc armię Sancheryba w 701 roku przed Chrystusem (zob. 37. rozdział Księgi Izajasza). Kara została wymierzona przez Babilończyków, którzy zabrali majątek i uprowadzili ludność Judei, ponieważ Hiskiasz pochwalił się swoim bogactwem posłom Merodacha Baladana (zob. 39. rozdział Księgi Izajasza). Kara została też wymierzona przez jeden z pozostałych narodów, przeciwko którym Izajasz kierował Boże przesłania (zob. rozdziały od 14. do 23. Księgi Izajasza).

Choć Asyria i Asyryjczycy są wzmiankowani 43 razy od Iz 7,17 do Iz 38,6, kraj ten jest wymieniony tylko raz w pozostałej części Księgi Izajasza, mianowicie w Iz 52,4, gdzie występuje nawiązanie do ucisku ludu Bożego ze strony Egiptu, a następnie Asyryjczyków. W dalszej części Księgi Izajasza wzmiankowany jest powrót ludu Bożego z wygnania w Babilonii (zob. Iz 43,14; 47,1; 48,14.20) oraz Cyrus, który na czele armii perskiej zdobył Babilon w 539 roku przed Chrystusem i umożliwił powrót Żydów do Judei (zob. Iz 44,28; 45,1.13).

W rozdziałach od 1. do 39. Księgi Izajasza uwypuklono wydarzenia prowadzące do wyzwolenia z jarzma asyryjskiego w 701 roku przed Chrystusem, ale na początku 40. rozdziału Księgi Izajasza następuje skok o wiek do przodu — do kresu imperium babilońskiego w 539 roku przed Chrystusem i uwolnienia Judejczyków, które nastąpiło w wyniku upadku Babilonu.

`Czy temat powrotu z Babilonii jest powiązany z czymkolwiek, o czym była mowa wcześniej w Księdze Izajasza? Jeśli tak, to z czym?`

39. rozdział Księgi Izajasza jest przejściem do kolejnych rozdziałów, gdyż zapowiada niewolę babilońską, przynajmniej dla niektórych potomków Hiskiasza (zob. Iz 39,6-7). Ponadto wyrocznie z 13., 14. i 21. rozdziału Księgi Izajasza przepowiadają upadek Babilonu i wolność, którą przyniesie to ludowi Bożemu. „Gdyż Pan zlituje się nad Jakubem i znowu wybierze Izraela, i osadzi ich we własnej ziemi. (...) gdy Pan da ci odpoczynek po twoim znoju i udręce, i po ciężkiej niewoli, w którą popadłeś, że zanucisz tę szyderczą pieśń o królu babilońskim” (Iz 14,1.3-4). Zwróć uwagę na ścisłe powiązanie tego z Iz 40,1-2, gdzie Bóg obiecuje swojemu ludowi kres jego cierpień.

`Co biblijne obietnice o zakończeniu cierpienia oznaczają dla ciebie dzisiaj, gdy osobiście doświadczasz różnego rodzaju cierpień? Na czym opierałaby się twoja wiara bez tych obietnic? Dlaczego tak ważne jest trzymanie się ich bez względu na wszystko?`