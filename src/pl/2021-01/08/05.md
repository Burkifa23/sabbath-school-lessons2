---
title:  Miłosierny Stwórca (zob. Iz 40,12-31)
date:  17/02/2021
---

`Jak w 40. rozdziale Księgi Izajasza przedstawiono sprawy związane z miłosierdziem/łaską/litością Boga i Jego mocą?`

W 40. rozdziale Księgi Izajasza Boże miłosierdzie i moc przeplatają się ze sobą (zob. poniżej), a nawet łączą się, gdyż jedno i drugie jest konieczne, aby Bóg mógł uratować swój lud. On pragnie zbawić swoich wyznawców, gdyż jest miłosierny, a może ich zbawić, bo jest mocny.

Miłosierdzie (zob. Iz 40,1-5): pocieszenie i przyjście Pana jako Wybawiciela.

Moc (zob. Iz 40,3-8): chwała Pana i Jego wieczne istnienie w odróżnieniu od ludzkiej słabości.

Miłosierdzie (zob. Iz 40,9-11): dobra nowina o wybawieniu i Bóg jako Pasterz swego ludu.

Moc (zob. Iz 40,12-26): Niezrównany Stwórca.

Miłosierdzie (zob. Iz 40,27-31): Bóg jako Stwórca daje moc słabnącym.

Po przedstawieniu mocy Boga pod względem Jego chwały i wieczności (zob. Iz 40,3-8) Izajasz opisuje Jego moc i niezrównaną mądrość, wobec których ziemia i jej mieszkańcy są nicością (zob. Iz 40,12-17). Styl Izajasza, pełen pytań retorycznych48 i żywych podobieństw nawiązujących do ziemi i jej części, jest podobny do odpowiedzi Boga udzielonej Hiobowi (zob. rozdziały od 38. do 41. Księgi Hioba).

`Jaka jest odpowiedź na retoryczne pytanie Izajasza: — „Z kim więc porównacie Boga (…)?” (Iz 40,18)?`

Według Izajasza (podobnie jak według Hioba) odpowiedź jest oczywista — z nikim. Bóg jest niezrównany. Ale Izajasz odpowiadając na to pytanie, nawiązuje do odpowiedzi, którą wielu ludzi w starożytności wydawało się wskazywać swoim postępowaniem, że Bóg jest podobny do bożków (zob. Iz 40,19-20).

Według Izajasza głupotą jest posługiwanie się bożkami jako wyobrażeniami Boga. Aby było to jasne dla wszystkich, opisuje dalej wyjątkowość Boga i przedstawia koronny argument, iż Bóg jest świętym Stwórcą (zob. Iz 40,21-26).

`Jak w Iz 40,27 ukazano postawę ludzi, do których prorok kieruje swoje przesłanie? W jaki sposób możemy być winni zachowywania podobnej postawy?`

Celem Bożego przesłania jest pocieszenie ludzi, którzy potrzebują pocieszenia. Podobnie jak to było w przypadku Hioba, ich cierpienie sprawiło, że się zagubili i ulegli zniechęceniu, nie rozumiejąc charakteru Boga.

`Przejrzyj wersety przeznaczone na dzisiejszą część lekcji. Mówią one nie tylko o miłosierdziu Boga i Jego mocy, ale także o tym, że Bóg jest Stwórcą. Dlaczego ta prawda jest tak ważna? Jak sobota co tydzień przypomina nam i podkreśla tę ważną prawdę?`