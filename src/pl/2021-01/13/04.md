---
title:  Misjonarze i prowadzący nabożeństwa (zob. Iz 66,19-21)
date:  23/03/2021
---

`Co oznacza, że ci, którzy ocaleli, przyprowadzą ludzi z innych narodów jako ofiarę dla Pana? Zob. Iz 66,19-20.`

Ocalałych z Jego zagłady Bóg posyła na krańce ziemi, do ludów nieznających Boga, mówiąc:

— „Będą zwiastować moją chwałę wśród narodów” (Iz 66,19).

Jest to jedna z najwyraźniejszych starotestamentowych wypowiedzi odnoszących się do ruchu misyjnego. Mówiąc innymi słowy, ludzie mają być nie tylko przyciągani do narodu izraelskiego, ale także niektórzy Izraelici mają się udać do innych narodów, by uczyć je o prawdziwym Bogu. Ten model działania został wyraźnie rozwinięty w Nowym Testamencie. Choć od czasu powrotu z niewoli babilońskiej do czasów Chrystusa Judejczycy podejmowali działania misyjne (zob. Mt 23,15), to jednak pierwsi chrześcijanie szerzyli ewangelię w szybszym tempie i czynili to na masową skalę (zob. Kol 1,23).

Jak Izraelici przynosili Panu do świątyni ofiarę ze zbóż, tak i misjonarze mieli przynieść Mu ofiarę, ale ich ofiarą mieli być ich bracia „ze wszystkich narodów” (Iz 66,20). Jak ofiary ze zbóż były bezkrwawym darem dla Boga, tak i nowo nawróceni przyprowadzani do Niego mieli być żywą ofiarą (por. Rz 12,1). Pojęcie ludzi jako swego rodzaju ofiary dla Boga występuje znacznie wcześniej: „Aaron ofiaruje Lewitów Panu jako ofiarę od synów izraelskich i będą pełnili służbę dla Pana” (Lb 8,11).

`Jakie znaczenie ma następująca Boża obietnica: „Także spośród nich wezmę sobie niektórych na kapłanów, na lewitów — mówi Pan” (Iz 66,21)?`

Zaimek „nich” w Iz 66,21 odnosi się do słów: „…waszych braci ze wszystkich narodów”, wspomnianych w poprzednim wersecie. Są to byli poganie, z których Bóg wybierze niektórych jako prowadzących nabożeństwa, obok dotychczasowych kapłanów i lewitów. Jest to rewolucyjna zmiana. Przedtem Bóg wybrał jedynie potomków Aarona jako kapłanów i mężczyzn z plemienia Lewiego jako ich pomocników. Poganie nie mogli się stać potomkami Aarona czy Lewiego, ale Bóg pozwoli niektórym z nich pełnić Bożą służbę, która wcześniej była niedostępna nawet dla większości Izraelitów.

`Przeczytaj 1 P 2,9-10. Do kogo Piotr skierował te słowa? Co w nich wyraził? Jakie przesłanie kieruje do nas jako należących do współczesnego świętego narodu? Czy jesteśmy lepsi od starotestamentowego ludu Bożego (zob. Wj 19,6)?`