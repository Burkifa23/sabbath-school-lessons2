---
title:  Do Dalszego Studium
date:  26/03/2021
---

„Płynące lata wieczności będą odsłaniać coraz wspanialsze prawdy o Bogu i o Chrystusie. Ponieważ wiedza będzie stale się rozwijać, równolegle będą rosły miłość, szacunek i szczęście. Im więcej ludzie będą dowiadywali się o Bogu, tym bardziej będą podziwiali Jego charakter. Gdy Jezus odsłoni przed nimi skarby odkupienia i zdumiewające osiągnięcia w wielkim zmaganiu z szatanem, serca odkupionych będą drżały w jeszcze głębszym oddaniu i z tym większą radością będą chwytać złote harfy; i dziesięć tysięcy razy dziesięć tysięcy i tysiąc tysięcy głosów połączy się w potężną pieśń wdzięczności.

»I słyszałem, jak wszelkie stworzenie, które jest w niebie i na ziemi, i pod ziemią, i w morzu, i wszystko, co w nich jest, mówiło:

— Temu, który siedzi na tronie, i Barankowi, błogosławieństwo i cześć, i chwała, i moc na wieki wieków« (Ap 5,13).

Wielki konflikt zakończył się. Nie ma już grzechu ani grzeszników. Cały wszechświat jest czysty. W całym stworzeniu pulsuje jeden rytm harmonii i szczęścia. Od Tego, który wszystko stworzył, przez przybytki niekończącej się przestrzeni płyną życie, światło i radość. Od najmniejszego atomu do największego ze światów wszystkie rzeczy, ożywione i nieożywione, głoszą w swym niczym nieprzyćmionym pięknie i w doskonałej radości, że Bóg jest miłością”73.

**Pytania Do Dyskusji**

`1. Dlaczego obietnica życia wiecznego w nowym niebie i na nowej ziemi jest sprawą podstawową dla naszej chrześcijańskiej wiary? Na co zdałaby się nasza wiara bez tej obietnicy?`

`2. Przeczytaj 2 P 3,10-14. Jak wersety te odzwierciedlają to, co zostało napisane w 66. rozdziale Księgi Izajasza?`

**Podsumowanie**

Księga Izajasza przedstawia szeroko zakrojoną wizję. Bóg nie tylko oczyści i odrodzi swoją społeczność wiary, ale i rozszerzy ją na wszystkie ludy. Ostateczne odrodzenie Jego wspólnoty zbiegnie się z odrodzeniem naszej planety, nowej Ziemi, na której Jego obecność będzie największą pociechą Jego ludu.