---
title:  Nowe niebo i nowa ziemia (zob. Iz 65,17-25)
date:  21/03/2021
---

`Przeczytaj Iz 65,17-25. Jakiego rodzaju odrodzenie Pan obiecuje w tych wersetach?`

Bóg obiecuje nowe stworzenie, zaczynając swoją obietnicę następującymi słowami:

— „Oto Ja stworzę nowe niebo i nową ziemię i nie będzie się wspominało rzeczy dawnych, i nie przyjdą one na myśl nikomu” (Iz 65,17).

W tym zdumiewającym proroctwie Pan obiecuje stworzyć „z Jeruzalemu wesele, a z jego ludu radość” (Iz 65,18). W tym mieście nie będzie więcej płaczu (zob. Iz 65,19). Ludzie będą żyli w nim znacznie dłużej niż sto lat, zanim umrą (zob. Iz 65,20). Będą oglądać swój dorobek i szczęśliwe życie swoich dzieci (zob. Iz 65,21-23). Bóg odpowie im, zanim zawołają Go (zob. Iz 65,24).

`Choć zapowiedź ta wydaje się obiecująca, dlaczego nie jest to obraz ostatecznego odrodzenia i spełnienia się ostatecznej nadziei?`

Jak dotąd mamy do czynienia jedynie z obrazem spokojnego i długiego życia w Ziemi Obiecanej. Ale choć ludzie mieli tam żyć długo, to i tak mieli jednak umierać. Na czym zatem ma polegać radykalna zmiana natury świata, jakiej oczekujemy wraz ze stworzeniem nowego nieba i nowej ziemi. W Iz 65,25 czytamy o tym: „Wilk z jagnięciem będą się paść razem, a lew jak bydło będzie jadł sieczkę, wąż zaś będzie się żywił prochem. Nie będą źle postępować ani zgubnie działać na całej świętej górze — mówi Pan”.

Aby mięsożerne zwierzęta, takie jak lew, stały się roślinożercami, trzeba czegoś więcej niż doskonale działającej szkoły zdrowego gotowania. Trzeba odrodzenia — przywrócenia świata do idealnego stanu, jaki istniał, zanim grzech w Edenie sprowadził śmierć.

Tutaj, w 65. rozdziale Księgi Izajasza, Bóg przedstawia stworzenie nowego nieba i nowej ziemi jako proces — serię kroków, która rozpoczyna się odrodzeniem Jerozolimy. Porównaj to z 11. rozdziałem Księgi Izajasza, gdzie czytamy, że Mesjasz zaprowadzi sprawiedliwość (zob. Iz 11,1-5). Potem, w końcu, pokój zapanuje na globalnej, Bożej, świętej górze. Obraz użyty w 11. rozdziale Księgi Izajasza jest podobny do tego z 65. rozdziału tej księgi: „I będzie wilk gościem jagnięcia, (...) a lew będzie karmił się słomą jak wół” (Iz 11,6-7). Choć święta góra Pana niejako weźmie swój początek na górze Syjon w Jerozolimie, to jednak będzie to tylko zwiastun i pewien symbol tego, czego Bóg obiecuje dokonać ostatecznie w nowym świecie, w którym zamieszka Jego odkupiony lud.

`Przypuśćmy, że zamiast sześćdziesięciu czy nawet stu lat większość ludzi żyłaby milion lat czy nawet więcej. Dlaczego nie rozwiązałoby to zasadniczego problemu ludzkości? Dlaczego życie wieczne jest jedynym prawdziwym spełnieniem najgłębszej ludzkiej potrzeby?`