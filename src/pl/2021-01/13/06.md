---
title:  Tak ostoi się wasze potomstwo i imię (zob. Iz 66,22-24)
date:  25/03/2021
---

`Przeczytaj Iz 66,22. Co mówi nam ten werset? Jaką nadzieję wskazuje?`

Jedną z najwspanialszych obietnic w Księdze Izajasza jest ta zawarta w Iz 66,22. Przeczytaj jeszcze raz ten werset. W nowym niebie i na nowej ziemi nasze potomstwo i nasze imię pozostaną na zawsze. Nigdy więcej nie będzie szpecenia, kaleczenia, wydziedziczania, wysiedlania ani harowania. Mamy tutaj obietnicę życia wiecznego w odrodzonym świecie — świecie wolnym od grzechu, śmierci i cierpienia — w nowym niebie i na nowej ziemi, które będą ostatecznym spełnieniem naszej chrześcijańskiej wiary oraz rezultatem odkupienia dokonanego dla nas przez Chrystusa na krzyżu.

`Dlaczego w opisie nowego nieba i nowej ziemi w Iz 66,23 obok sobót pojawiają się nowie księżyca?`

Choć na wiele różnych sposobów można spojrzeć na ten trudny werset, to jednak jeden z nich zakłada, że Bóg ustanowił instytucję soboty przed pojawieniem się systemu ofiarnego (zob. Rdz 2,2-3). Mimo że sobota była honorowana w starotestamentowym systemie rytualnym, nie jest zależna od niego. Będzie zatem świętowana nieprzerwanie także w okresie odrodzenia i na nowej ziemi. Nic w Biblii nie wskazuje na to, że dni nowiu księżyca były potwierdzonymi prawnie dniami nabożeństwa niezależnie od żydowskiego systemu ofiarnego. Możliwe jednak, że będą dniami nabożeństwa (choć niekoniecznie dniami odpoczynku jak cotygodniowa sobota) także na nowej ziemi, możliwe też, że w połączeniu z miesięcznym cyklem owocowania drzewa żywota (zob. Ap 22,2).

Cokolwiek oznacza Iz 66,23, to jednak istotne wydaje się to, że lud Boga będzie oddawał Jemu cześć przez całą wieczność.

`Dlaczego Izajasz kończy księgę negatywnym obrazem zbawionych oglądających ciała buntowników zniszczonych przez Boga (zob. Iz 66,24)?`

W ramach mocnego ostrzeżenia dla współczesnych mu rodaków Izajasz ukazuje różnicę między wiernymi ocalałymi z babilońskiej zagłady a buntownikami, którzy zostaną zniszczeni. Nie chodzi tu jednak o żadne wieczne męki, albowiem buntownicy są martwi — zabici przez niszczący ogień, który nie ustanie, póki nie wykona wyznaczonego zadania, aby możliwe było odrodzenie Jerozolimy.

Ostrzeżenie Izajasza wskazuje na ostateczne wypełnienie proroctwa zapowiedziane w Apokalipsie Jana — zniszczenie grzeszników, szatana i śmierci w jeziorze ognia (zob. 20. rozdział Apokalipsy Jana), po którym zaistnieje nowe niebo i nowa ziemia oraz święte nowe Jeruzalem, gdzie nie będzie już płaczu ani bólu, albowiem pierwsze rzeczy przeminęły (zob. Ap 21,1-4; por. Iz 65,17-19). W tym odnowionym świecie odkupieni z ziemi będą żyć wiecznie.