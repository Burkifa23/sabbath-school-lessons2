---
title:  Społeczność wiary (zob. Iz 66,21)
date:  24/03/2021
---

Izraelici byli „królestwem kapłańskim i narodem świętym” (Wj 19,6). Mieli oni specjalnie wyznaczonych kapłanów, którzy w imieniu tej wspólnoty prowadzili nabożeństwa, ale w przyszłości niektórzy z nawróconych pogan także mieli się stać takimi religijnymi przywódcami (zob. Iz 66,21).

`Jak ta zmiana miała wpłynąć na odrodzoną społeczność wiary? Zob. Mt 28,19; Dz 26,20; Ga 3,28; Kol 3,11; 1 Tm 3,16.`

W Bożym porządku nowego świata nawróceni poganie nie tylko przyłączą się do ludu Bożego, ale staną się także równorzędnymi partnerami Izraelitów w połączonej społeczności wiary, która będzie królewskim kapłaństwem. Dlatego różnica między Izraelitami a tymi, którzy nawrócili się z pogaństwa, stanie się praktycznie nieistotna.

`Kiedy miało się wypełnić to proroctwo Izajasza?`

Paweł, misjonarz pracujący wśród pogan, napisał: „Nie masz Żyda ani Greka, (...) albowiem wy wszyscy jedno jesteście w Jezusie Chrystusie. A jeśli jesteście Chrystusowi, tedy jesteście potomkami Abrahama, dziedzicami według obietnicy” (Ga 3,28-29).

Stanie się dziedzicami tej obietnicy, a zatem wywyższonym królewskim kapłaństwem, nie było wejściem do zadowolonej z siebie, zamkniętej i uprzywilejowanej grupy, ale powołaniem do przyłączenia się do Izraelitów w głoszeniu „cnoty tego, który was powołał z ciemności do cudownej swojej światłości” (1 P 2,9; por. Iz 66,19).

Wywyższenie nawróconych z pogaństwa nie daje Izraelitom prawa do narzekania, że Bóg jest niesprawiedliwy, skoro daje jednym i drugim taką samą nagrodę. Nie dawało też prawa byłym poganom do traktowania ich żydowskich braci i sióstr w sposób pozbawiony szacunku, tak jak pracownicy zatrudnieni po południu nie powinni patrzeć z góry na tych, którzy pracują od rana (zob. Mt 20,1-16). To Izraelitom jako pierwszym „zostały powierzone wyrocznie Boże” (Rz 3,2), jako przekazicielom Bożego objawienia. Paweł napisał do nawróconych z pogan: „Jeśli zaś niektóre z gałęzi zostały odłamane, a ty, będąc gałązką z dzikiego drzewa oliwnego, zostałeś na ich miejsce wszczepiony i stałeś się uczestnikiem korzenia i tłuszczu oliwnego, to nie wynoś się nad gałęzie” (Rz 11,17-18).

`Dlaczego w świetle ofiary Chrystusa i zlecenia głoszenia ewangelii wszelkiego rodzaju duchowe, narodowościowe czy polityczne odgradzanie się od ogółu i zamykanie się w grupie uprzywilejowanych jest czymś odrażającym w oczach Boga? Przyjrzyj się sobie uważnie i zastanów się, czy nie żywisz jakiegoś poczucia duchowej lub narodowej wyższości. Jeśli tak, opamiętaj się!`