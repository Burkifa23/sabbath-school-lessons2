---
title:  Krepujące zobowiązanie (zob. Iz 36,1)
date:  07/02/2021
---

`Co spotkało Judejczyków? Zob. 2 Krl 18,13; 2 Krn 32,1; Iz 36,1.`

Gdy wiarołomny Achaz zmarł, a na tron judzki wstąpił jego syn, pobożny Hiskiasz, królestwo nie było już w pełni niezależne. Uzyskując pomoc Asyrii przeciwko koalicji Syrii i Izraela, Judea musiała nadal płacić Asyrii za ochronę (zob. 2 Krn 28,16-21). Gdy asyryjski król Sargon II poległ na polu bitwy, a na tron wstąpił Sancheryb w 705 roku przed Chrystusem, Asyria wydawała się słaba. Dowody z tekstów asyryjskich i Biblii świadczą, że Hiskiasz skorzystał z okazji, by się zbuntować (zob. 2 Krl 18,7), podejmując agresywne działania jako przywódca antyasyryjskiego buntu wśród pomniejszych krajów regionu.

Na swoje nieszczęście Hiskiasz nie docenił siły asyryjskiej potęgi. W 701 roku, gdy Sancheryb znowu podporządkował sobie inne części swojego imperium, wyruszył przeciwko Syropalestynie z druzgoczącą mocą i najechał Judeę.

`Jak Hiskiasz przygotował się do starcia z Asyrią? Zob. 2 Krn 32,1-8.`

Gdy Hiskiasz zorientował się, że Sancheryb zamierza zdobyć Jerozolimę, stolicę Judei, zaczął szeroko zakrojone przygotowania do starcia z Asyrią. Umocnił fortyfikacje, doposażył i lepiej zorganizował armię oraz zabezpieczył zapasy wody dla miasta (zob. 2 Krl 20,20; 2 Krn 32,30). Słynny tunel wodny Syloe, upamiętniony inskrypcją opisującą jego budowę, niemal na pewno pochodzi z okresu zarządzonych przez Hiskiasza przygotowań do oblężenia.

W takim dramatycznym okresie równie ważne jak przywództwo wojskowe i organizacyjne Hiskiasza było także jego przywództwo duchowe. Starał się on wzmacniać ducha swego ludu w tym trudnym czasie. „Król Judei postanowił zrobić to, co do niego należało, by przygotować się na odparcie wroga. Gdy dokonał wszystkiego, czego ludzka przezorność i energia mogły dokonać, zgromadził swoje siły i dodawał ludziom odwagi”41.

`Skoro Hiskiasz tak bardzo ufał Panu, dlaczego podjął tak usilne starania? Czy jego uczynki przeczyły jego wierze? Przeczytaj Flp 2,12-13, by lepiej zrozumieć kwestię współpracy z Bogiem, który daje moc prawdziwie skuteczną w działaniu.`