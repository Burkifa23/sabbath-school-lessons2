---
title:  Propaganda (zob. Iz 36,2-20)
date:  08/02/2021
---

Władcy Asyrii, choć niesamowicie okrutni, byli także niezwykle przebiegli. Pragnęli bogactwa i władzy, a nie bezmyślnego niszczenia (por. Iz 10,13-14). Po co marnować siły i środki, by zdobywać miasto siłą, jeśli można przekonać mieszkańców, by sami się poddali? Zatem oblegając Lachisz, Sancheryb wysłał swojego rabsaka42 (zob. Iz 36,2 BT), wysoko postawionego urzędnika dworskiego, by pokonał Jerozolimę przy pomocy języka propagandy.

`Jakich argumentów użył rabsak (hebr. rabszakeh), by onieśmielić Judejczyków? Zob. Iz 36,2-20; zob. także 2 Krl 18,17-35 i 2 Krn 32,9-19.`

Rabsak użył mocnych argumentów. Judejczycy nie mogli polegać na pomocy z Egiptu, gdyż kraj ten był zbyt słaby i niegodny zaufania. Rzekomo nie mogli też polegać na Jahwe, bo Hiskiasz obraził Go, usuwając „Jego” świątynki na wzgórzach i ołtarze w całej Judei oraz nakazując ludowi czcić Boga jedynie w świątyni jerozolimskiej. Rabsak wmawiał Judejczykom, że ich Bóg przeszedł na stronę Asyrii i to On polecił Sancherybowi najechać Judeę. Ponadto stwierdził, że Judejczycy nie mają nawet dwóch tysięcy mężczyzn zdolnych dosiąść koni.

Aby uniknąć oblężenia, podczas którego czekała ich śmierć z głodu i pragnienia, Judejczycy mieli się niezwłocznie poddać, a wówczas mogli liczyć na dobre traktowanie. Hiskiasz nie mógł ich ocalić, a skoro bogowie wszystkich narodów podbitych przez Asyrię nie ocalili ich, to Judejczycy powinni wiedzieć, że ich Bóg także ich nie ocali.

`Czy rabsak mówił prawdę?`

Ponieważ było sporo prawdy w tym, co powiedział, jego argumenty wydawały się przekonujące. Przemawiały za nimi dwa bezsporne fakty. Po pierwsze właśnie przyjechał z Lachiszu odległego o około pięćdziesięciu kilometrów, gdzie Asyryjczycy pokazali, co czeka dobrze umocnione miasto, które ośmieli się stawić im opór. Po drugie przybył „z potężnym wojskiem” (Iz 36,2). Znając losy armii i miast podbitych przez Asyrię — w tym Samarii, stolicy Izraela (zob. 2 Krl 18,9-10) — Judejczycy nie mogli wątpić, że z ludzkiego punktu widzenia Jerozolima była skazana na klęskę (por. Iz 10,8-11). Rabsak miał także rację, mówiąc, że Hiskiasz zniszczył szereg miejsc ofiarnych, doprowadzając do tego, że świątynia jerozolimska stała się jedynym miejscem oficjalnego kultu Jahwe (zob. 2 Krl 18,4; 2 Krn 31,1). Ale czy ta reforma rzeczywiście mogła rozgniewać Pana, który był jedyną nadzieją swego ludu? A czy Pan ich zbawi? Tylko Bóg mógł odpowiedzieć na to pytanie!

`Czy kiedykolwiek znajdowałeś się w podobnej sytuacji, w której z ludzkiego punktu widzenia wydawało się, że wszystko już jest stracone? Co było wówczas twoją jedyną nadzieją? Jeśli chcesz, podczas pierwszej części nabożeństwa sobotniego opowiedz innym o tym doświadczeniu. Jak wtedy sobie poradziłeś i jak ta sytuacja została rozwiązana?`