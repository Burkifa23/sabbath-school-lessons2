---
title:  Dalszy ciąg historii (zob. Iz 37,21-38)
date:  10/02/2021
---

Według Sancheryba, jak czytamy w jego rocznikach, zajął on czterdzieści sześć umocnionych miast i obległ Jerozolimę. „Jeśli chodzi o niego [Hiskiasza z Judei], to zamknąłem go w Jerozolimie, jego królewskim mieście, jak ptaka w klatce”43. Jednak wbrew zamiłowaniu do propagandy jako wyrazu swojego przerośniętego ja — ani w słowach, ani w formie materialnej Sancheryb nie mógł się pochwalić zdobyciem Jerozolimy. Z ludzkiego punktu widzenia wydaje się to niepojęte, zważywszy na ogromną przewagę imperium Sancheryba i fakt, iż Hiskiasz otwarcie wypowiedział mu posłuszeństwo. Ci, którzy zbuntowali się przeciwko Asyrii, zazwyczaj nie żyli długo i umierali w cierpieniu.

Uczeni przyznają, że nawet jeśli nie mamy sprawozdania biblijnego w tej kwestii, musimy przyznać, że wydarzył się cud. Fakt, iż Sancheryb kazał pokryć ściany swojego Niezrównanego Pałacu płaskorzeźbami żywo obrazującymi przeprowadzone z sukcesem oblężenie Lachiszu, jawi się jako próba wyjścia z twarzą z zaistniałej sytuacji. Dzięki łasce Bożej płaskorzeźby te nie przedstawiają zdobycia Jerozolimy! Sancheryb nie dopowiedział reszty tej historii, ale Biblia ją przekazuje.

`Jaki był dalszy ciąg tej historii? Zob. Iz 37,21-37.`

W odpowiedzi na tę pełną wiary modlitwę Hiskiasza Bóg posłał mu przesłanie o całkowitym bezpieczeństwie dla Judejczyków oraz o wylaniu pełni gniewu przeciwko pysznemu asyryjskiemu królowi, który ośmielił się rzucić wyzwanie boskiemu Królowi Królów (zob. Iz 37,23). Bóg rychło wypełnił swoją obietnicę, iż obroni Jerozolimę (zob. 2 Krl 19,35-37; 2 Krn 32,21-22; Iz 37,36-38).

Wielki kryzys wymagał wielkiego cudu i taki cud został dokonany przez Boga. Klęska Asyryjczyków była potworna — 185 tysięcy zabitych. Sancheryb nie miał innego wyjścia, jak tylko powrócić do domu, gdzie wkrótce swoją klęskę przypłacił życiem (przeczytaj przepowiednię proroka zawartą w Iz 37,7-38).

„Bóg Hebrajczyków pokonał dumnych Asyryjczyków. Cześć Jahwe została obroniona w oczach okolicznych narodów. W Jerozolimie serca ludu pełne były świętej radości”44. Gdyby Sancheryb zdobył Jerozolimę, przesiedliłby Judejczyków, a Judea straciłaby swoją tożsamość, podobnie jak to się stało z Izraelem. Przestałby istnieć naród żydowski, w którym miał się urodzić Mesjasz. Historia potomków Jakuba jako odrębnego narodu dobiegłaby końca w krótkim czasie. Ale Bóg podtrzymał nadzieję na zbawienie.

`Co odpowiedziałbyś komuś, kto nie wierząc w Biblię i Boga Biblii, zapytałby: — Czy to w porządku, że ci asyryjscy żołnierze, którzy mieli nieszczęście urodzić się Asyryjczykami, polegli w tak wielkiej liczbie? Jak rozumiesz tego rodzaju działania Boga?`