---
title:  W chorobie i bogactwie (zob. Iz 38,1-39,8)
date:  11/02/2021
---

Wydarzenia opisane w 38. i 39. rozdziale Księgi Izajasza (zob. 20. rozdział 2. Księgi Królewskiej) miały miejsce mniej więcej w tym samym czasie, gdy Bóg ratował Judejczyków przed Sancherybem, choć wyzwolenie opisane w 37. rozdziale Księgi Izajasza (zob. także 19. rozdział 2. Księgi Królewskiej) jeszcze nie nastąpiło. Iz 38,5-6 i 2 Krl 20,6 wskazują, że zagrożenie asyryjskie dla Judei nie minęło.

„Szatan zamierzał doprowadzić zarówno do śmierci Hiskiasza, jak i do upadku Jerozolimy, zakładając, że gdyby udało się usunąć króla, to zapoczątkowana przez niego reforma ustanie, a wówczas upadek Jerozolimy będzie jedynie kwestią czasu”45.

`Co powyższy cytat mówi nam o tym, jak ważne jest kierownictwo Boga dla Jego ludu? Jaki znak dał Pan Hiskiaszowi, by utwierdzić jego wiarę? Zob. 2 Krl 20,8-10; Iz 38,6-8.`

Odrzucając znaki udzielane przez Boga (zob. 7. rozdział Księgi Izajasza), Achaz zapoczątkował ciąg zdarzeń, które doprowadziły do zagrożenia ze strony Asyrii. Hiskiasz natomiast poprosił o znak (zob. 2 Krl 20,8), więc Bóg wzmocnił go, by przetrwał kryzys, jaki jego ojciec ściągnął na Judeę. Cofnięcie cienia na zegarze Achaza było możliwe jedynie w wyniku cudu.

Babilończycy z uwagą śledzili ruchy ciał niebieskich i skrupulatnie je opisywali. Nie uszło ich uwadze dziwne zachowanie słońca, więc zastanawiali się, co to może oznaczać. Fakt, iż babiloński król Merodach Baladan wysłał do Jerozolimy posłów właśnie w tym czasie, nie jest przypadkiem. Babilończycy dowiedzieli się o związku między wyzdrowieniem Hiskiasza a tym cudownym znakiem.

Możemy się teraz domyślić, dlaczego Bóg wybrał właśnie taki znak. Jak wieki później posłużył się gwiazdą nad Betlejem, by sprowadzić mędrców ze Wschodu, tak wcześniej użył nietypowego zachowania słońca, by sprowadzić posłów z Babilonu. Była to wyjątkowa okazja, by nauczyć ich o prawdziwym Bogu. Merodach Baladan przez cały okres swego panowania starał się uwolnić swój kraj spod panowania Asyrii. Potrzebował silnych sprzymierzeńców i zapewne dlatego postanowił nawiązać łączność z Hiskiaszem. Skoro nawet słońce cofnęło się na prośbę Hiskiasza, to co mógł on zrobić z Asyryjczykami?

`W jaki sposób Hiskiasz utracił niesamowitą okazję, by oddać chwałę Bogu i czegoś nauczyć o Nim Babilończyków? Jaki był skutek tego błędu? (Zob. 39. rozdział Księgi Izajasza). Hiskiasz, który powinien był dać świadectwo o Bogu, wolał jednak pochwalić się swoim bogactwem. Jaka lekcja płynie z tego dla nas?`