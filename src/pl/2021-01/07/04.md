---
title:  Drżący ze strachu, ale nieopuszczeni (zob. Iz 36,21-37,20)
date:  09/02/2021
---

`Jak sprytne przemówienie rabsaka wpłynęło na Hiskiasza i jego dworzan? Zob. 2 Krl 18,37-19,4; Iz 36,21-37,4.`

Wstrząśnięty do głębi i przygnębiony obrotem spraw Hiskiasz zwrócił się do Boga, pokornie prosząc także o wstawienniczą modlitwę proroka Izajasza, którego rady jego ojciec uparcie lekceważył.

`Jak Bóg wsparł króla Hiskiasza? Zob. Iz 37,5-7.`

Przesłanie było krótkie, ale mocne. Bóg był po stronie swojego ludu. Izajasz przepowiedział, że Sancheryb wkrótce usłyszy takie wieści, które odwiodą go od ataku na Judeę. Ta przepowiednia wkrótce się spełniła.

Sancheryb, chwilowo odwiedziony od realizacji swoich zamiarów, wysłał Hiskiaszowi groźbę:

— „Niechaj cię nie zwodzi twój Bóg, któremu ufasz, myśląc: Nie będzie Jeruzalem wydane w rękę króla asyryjskiego! (...) Czy wyratowały je bóstwa tych narodów, które moi ojcowie wytępili (…)?” (Iz 37,10.12; zob. także 2 Krn 32,17).

Tym razem Hiskiasz udał się wprost do świątyni i pokazał list Bogu, który siedzi na cherubach (zob. Iz 37,14-16).

`W jaki sposób w swojej modlitwie Hiskiasz wskazał na wysoką stawkę podczas kryzysu zagrażającego Jerozolimie? Zob. Iz 37,15-20.`

Sancheryb celnie zaatakował najsilniejszy punkt obrony Hiskiasza — wiarę w Boga. Zamiast ugiąć się pod pogańską groźbą, Hiskiasz odwołał się do Boga, by pokazał, kim jest, „aby poznały wszystkie królestwa ziemi, że jedynie Ty jesteś Panem!” (Iz 37,20).

`Przeczytaj uważnie modlitwę Hiskiasza (zob. Iz 37,15-20). Na jakie cechy Boga zwrócił uwagę Hiskiasz? Jaką zasadę dostrzegamy w tej modlitwie i jak może nam ona dodawać otuchy i siły, byśmy dochowali wierności Bogu w naszych osobistych kryzysach?`