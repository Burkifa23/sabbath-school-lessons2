---
title:  Skutki grzechu (zob. Iz 59,1-21)
date:  14/03/2021
---

W Iz 58,3 ludzie pytali Boga:

— „Dlaczego pościmy, a Ty tego nie widzisz? Dlaczego umartwiamy nasze dusze, a Ty tego nie zauważasz?”

W przeciwieństwie do tego pytanie, gdyby je zadano w Iz 59,1, mogłoby brzmieć tutaj następująco:

— Dlaczego wołamy do Pana, by nas zbawił, a On tego nie czyni? Dlaczego wołamy do Niego, a On nie słyszy?

Izajasz niejako odpowiada na nie, że Bóg słyszy i ma moc zbawić (zob. Iz 59,1). To, dlaczego tego nie czyni, wynika z czegoś zupełnie innego.

`Przeczytaj Iz 59,2. Jakie przesłanie jest zawarte w tym wersecie i jak odpowiada na pytanie powyżej — sztucznie włożone w Iz 59,1?`

Bóg postanawia potraktować swój lud jak powietrze, nie dlatego że takie jest Jego pragnienie, ale dlatego że „wasze winy są tym, co was odłączyło od waszego Boga” (Iz 59,2). Jest to jedno z najwyraźniejszych biblijnych stwierdzeń dotyczących wpływu grzechu na więź między Bogiem i człowiekiem. Resztę 59. rozdziału Księgi Izajasza prorok poświęca omówieniu tego problemu, który uwydatnia się w całej historii ludzkości. Grzech może zniszczyć naszą więź z Panem i doprowadzić nas do wiecznej ruiny — nie dlatego że grzech odsuwa Boga od nas, ale dlatego że skłania nas do odsunięcia się od Boga.

`Przeczytaj Rdz 3,8. Jak ten przykład ukazuje zasadę wyrażoną w powyższym akapicie?`

Grzech jest przede wszystkim odrzuceniem Boga — odwróceniem się od Niego. Grzech niejako karmi się sam sobą w tym sensie, że nie tylko akt grzechu jest odwróceniem się od Boga, ale także rezultaty tego aktu sprawiają, że grzesznik coraz dalej odchodzi od Pana. Grzech odsuwa nas od Boga nie dlatego, że Bóg nie może dotrzeć do grzesznika (w gruncie rzeczy cała Biblia jest opisem tego, jak Bóg dociera do grzeszników, by ich zbawić), ale dlatego że grzech skłania nas do odrzucenia Bożych wezwań kierowanych do nas. Dlatego tak ważne jest to, byśmy nie tolerowali grzechu w naszym życiu.

`W jaki sposób doświadczyłeś prawdziwości tego, że grzech powoduje odłączenie od Boga? Jakie — na podstawie twojego doświadczenia — jest jedyne rozwiązanie tego problemu?`