---
title:  Apel skierowany do wszystkich (zob. Iz 60,1-2)
date:  16/03/2021
---

`O czym jest mowa w Iz 60,1-2? Jaką biblijną zasadę dostrzegasz w tych wersetach? Jaką nadzieję oferują owe wersety?`

W Iz 60,1-2 został przedstawiony obraz wyzwolenia ludu Bożego z niewoli babilońskiej wyrażony w postaci Boga tworzącego światło z ciemności i wskazujący na ostateczne wypełnienie tego w zbawieniu dokonanym przez Chrystusa.

`Do czyjej światłości mają przyjść narody i królowie według Iz 60,3.`

W języku hebrajskim mowa jest tutaj o pojedynczej osobie rodzaju żeńskiego (zob. także Iz 60,1-2). Musi to być Syjon — uosobiony jako kobieta — i wymieniony pod koniec poprzedniego rozdziału (zob. Iz 59,20). Tak więc narody ziemi pozostające w ciemności przyjdą do Bożego Syjonu. Będą pociągnięte przez światło chwały Bożej, które zabłyśnie nad nimi (zob. Iz 60,2). „Syjon zostaje wezwany do wejścia w światłość, która należy do niego, a następnie obserwowania i reagowania na narody, które zgromadzą się wokół tego światła”69. Zwróć uwagę, że choć Syjon to Jerozolima, nacisk jest położony na ludzi, a nie fizyczne miejsce, w którym znajduje się miasto.

Następnie w 60. rozdziale Księgi Izajasza rozwijany jest temat wprowadzony w Iz 60,1-3 — ludy całego świata zostaną pociągnięte do Jerozolimy pobłogosławionej obecnością tam chwały Bożej.

`Jak ma się ta prorocza obietnica do danych Abrahamowi Bożych obietnic związanych z przymierzem? (Zob. Rdz 12,2-3). Czy obietnice te są ze sobą zbieżne?`

Bogu przyświecał uniwersalny cel, gdy wybrał Abrahama i jego potomków. Przez Abrahama wszystkie ludy świata miały otrzymać błogosławieństwo (zob. Rdz 12,3; 18,18; 22,18). Zatem Boże przymierze z Abrahamem miało być ostatecznie przymierzem z całą ludzkością za pośrednictwem Abrahama. On i jego potomkowie mieli być przekazicielami Bożego objawienia dla ludów naszego świata.

Izajasz usiłował przywieść swoich rodaków do wypełnienia ich odwiecznego i uniwersalnego przeznaczenia. Będąc przedstawicielami prawdziwego Boga, Żydzi mieli do spełnienia obowiązki nie tylko wobec siebie, ale także i wobec całej ludzkości. Powinni byli przyjąć przybyszów/cudzoziemców szukających Boga (zob. także Iz 56,3-8), gdyż Jego świątynia miała być zwana „domem modlitwy dla wszystkich ludów” (Iz 56,7).

`Jak rozumiesz w tym kontekście rolę Kościoła Adwentystów Dnia Siódmego oraz w szczególności swoją rolę w tym Kościele?`