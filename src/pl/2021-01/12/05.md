---
title:  „Rok łaski Pana” (Iz 61,2)
date:  17/03/2021
---

`Kto wypowiada słowa zapisane w Iz 61,1?`

Duch Boży spoczywa na tej namaszczonej osobie, co znaczy, że jest to Pomazaniec, czyli Mesjasz. Ma on zwiastować „ubogim dobrą nowinę”, opatrzyć „tych, których serca są skruszone” oraz ogłosić „jeńcom wyzwolenie” (Iz 61,1). Jak to brzmi? Porównaj z Iz 42,1-7, gdzie Sługa Pański jest opisany w podobny sposób.

Iz 61,2 mówi o roku „łaski Pana”. Mesjasz, namaszczony jako Król z rodu Dawida i Zbawiciel, głosi szczególny rok łaski Bożej w czasie, gdy zwiastuje wyzwolenie. Porównaj to z Kpł 25,10, gdzie Bóg nakazuje Izraelitom ogłoszenie uwolnienia w świętym pięćdziesiątym roku: „Będzie to dla was rok jubileuszowy. Wrócicie każdy do dawnej swojej własności i wrócicie każdy do swojej rodziny”. To znaczy, że osoby, które były zmuszone do sprzedania swojego dziedzictwa czy zaprzedania się w niewolę, aby przetrwać trudne czasy (zob. Kpł 25,25-55), miały teraz odzyskać ziemię i wolność. Ponieważ rok jubileuszowy zaczynał się trąbieniem w Dniu Pojednania (zob. Kpł 25,9), omówiliśmy ten fragment Księgi Kapłańskiej już wcześniej w powiązaniu z 58. rozdziałem Księgi Izajasza.

Podczas gdy „rok łaski Pana” w Iz 61,2 przypomina rok jubileuszowy, to jednak nie ogranicza się jedynie do przepisów zawartych w 25. rozdziale Księgi Kapłańskiej. Ten rok jest ogłaszany przez Mesjasza, Króla, gdy objawia się On przez służbę wyzwalania i odradzania. Przypomina to niektórych starożytnych królów Mezopotamii, którzy popierali działalność dobroczynną, ogłaszając uwolnienie od długów w jednym z pierwszych lat swojego panowania. Służba Mesjasza wykracza daleko poza zakres przepisów zawartych w 25. rozdziale Księgi Kapłańskiej. Mesjasz nie tylko ogłasza jeńcom wyzwolenie, ale także opatruje tych, których serca są skruszone, pociesza zasmuconych oraz prowadzi ich do duchowego, fizycznego i materialnego odrodzenia (zob. Iz 61,1-11). Ponadto obok roku łaski Pana ogłasza On „dzień pomsty naszego Boga” (Iz 61,2).

`Kiedy proroctwo Izajasza się wypełniło? (Zob. Łk 4,16-21). W jaki sposób służba Jezusa wypełniła to proroctwo? Oczywiście nie jesteśmy Jezusami, jednak mamy Go reprezentować w świecie. Zadaj więc sobie te ważne pytania: — Co czyni Mesjasz (tak jak zostało to wyrażone w Iz 61,1-3), co my, przy naszych ograniczonych możliwościach, także powinniśmy czynić? W jaki praktyczny sposób możemy to czynić?`