---
title:  „Dzień pomsty naszego Boga” (Iz 61,2)
date:  18/03/2021
---

`Dlaczego obok dobrej nowiny Mesjasz, jak czytamy w 61. rozdziale Księgi Izajasza, ogłasza Bożą pomstę? Kiedy to proroctwo miało się spełnić?`

Gdy w Nazarecie Jezus, Mesjasz, przeczytał początek 61. rozdziału Księgi Izajasza do słów: „…abym ogłosił rok łaski Pana” (Iz 61,2; zob. Łk 4,19), wtedy przerwał czytanie i powiedział:

— „Dziś wypełniło się to Pismo w uszach waszych” (Łk 4,21).

Tak więc Jezus rozmyślnie i specjalnie uniknął przeczytania tego, co dalej jest napisane w tym samym wersecie:

— „…i dzień pomsty naszego Boga” (Iz 61,2).

Bo choć Jego służba na rzecz dobrej nowiny, wolności i pocieszenia już zaczęła przynosić skutki w postaci uwolnionych więźniów z niewoli szatana, to jednak dzień pomsty jeszcze nie nadszedł. W 24. rozdziale Ewangelii Mateusza (por. 13. rozdział Ewangelii Marka oraz 21. rozdział Ewangelii Łukasza) Jezus przepowiedział swoim uczniom, że boski sąd nastąpi jednak w przyszłości.

W 61. rozdziale Księgi Izajasza dzień pomsty Bożej jest wielkim i strasznym dniem Pana (zob. Jl 3,4; Ml 3,23), mającym się wypełnić, gdy Chrystus przyjdzie powtórnie i uwolni naszą planetę od niesprawiedliwości, pokonując swoich wrogów i ratując uciskaną resztę swego ludu (zob. Ap 19,1-21; por. Dn 2,44-45). Zatem, choć Chrystus ogłosił początek roku łaski Pana, to jednak zwieńczeniem owego roku będzie dopiero Jego powtórne przyjście.

`Jak możemy pogodzić prawdę o miłującym Bogu z zapowiedzią Bożej pomsty? Czy te dwie prawdy o Bogu są sprzeczne ze sobą? A może pomsta jest wyrazem miłości? Jeśli tak, to w jakim sensie? Uzasadnij swoją odpowiedź.`

Choć Jezus nauczył nas, że w imię wyższego dobra powinniśmy nadstawić drugi policzek (zob. Mt 5,39), to jednak innym razem wyraźnie zaznaczył, że sprawiedliwość i kara zostaną wymierzone (zob. Mt 8,12). I choć Paweł radził nam „złem za złe” (1 Tes 5,15) nie oddawać, napisał także, że gdy Pan objawi się z nieba w płomienistym ogniu, wymierzy „karę tym, którzy nie znają Boga” (2 Tes 1,8).

Różnica oczywiście polega na tym, że Pan w swojej nieskończonej mądrości i nieskończonym miłosierdziu jako jedyny może przynieść zarówno sprawiedliwość, jak i pomstę w sposób całkowicie bezstronny i uczciwy. Ludzka sprawiedliwość i ludzka pomsta są obciążone wadami, słabościami i niewiedzą. Boża sprawiedliwość jest jednak wolna od wszelkich niedoskonałości i ograniczeń.

`W jakiej sytuacji bardziej chciałbyś, aby pomsta została dokonana na złoczyńcy? 1. Gdyby skrzywdził on kogoś, kogo nie znasz? 2. Gdyby skrzywdził kogoś bliskiego, kogo kochasz? Jak te pytania pomagają nam lepiej zrozumieć powiązanie między miłością Boga do nas i ostrzeżeniami przed pomstą?`