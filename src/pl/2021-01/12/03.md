---
title:  Kto otrzymuje przebaczenie? (Zob. Iz 59,15-21)
date:  15/03/2021
---

W 59. rozdziale Księgi Izajasza przedstawiono zdumiewający obraz problemu grzechu. Na szczęście Biblia także przedstawia nadzieję odkupienia.

Na początek zadajmy pytanie:

— Ilu z nas zgrzeszyło?

Biblia świadczy jednoznacznie:

— Wszyscy zgrzeszyli.

Tak więc odkupienie nie może być oparte na rzekomym braku grzechu, ale musi być oparte na przebaczeniu (zob. Jr 31,34). Apostoł Paweł podkreśla to wyraźnie, że wszyscy zgrzeszyli (zob. Rz 3,9-20.23), a zatem nie ma wśród ludzi różnicy w tej kwestii (zob. Rz 3,22). Ci, którzy zostali usprawiedliwieni, mogą zostać osądzeni jako sprawiedliwi jedynie dlatego, że przez wiarę przyjęli dar sprawiedliwości Bożej dany im na mocy ofiary Chrystusa.

`Przeczytaj Rz 3,21-24. Co wersety te mówią nam o tym, w jaki sposób jesteśmy zbawieni? Jaką nadzieję dają nam one na sądzie?`

Większość ludzi wyobraża sobie, że na sądzie zadane zostanie pytanie:

— Kto zgrzeszył?

Ale to nie podlega dyskusji, więc takiego pytania nawet nie trzeba zadawać — wszyscy zgrzeszyli. Pytanie będzie raczej brzmieć:

— Kto otrzymał przebaczenie?

Bóg jest sprawiedliwy, gdy usprawiedliwia „tego, który wierzy w Jezusa” (Rz 3,26). Decydującym czynnikiem na sądzie jest to, kto otrzymał przebaczenie i nadal je otrzymuje przez wiarę w Jezusa.

To prawda, że jesteśmy sądzeni na podstawie uczynków, ale nie w tym sensie, żeby uczynki miały nas zbawiać. Gdyby tak było, wiara byłaby daremna (zob. Rz 4,14). Nasze uczynki jedynie ukazują, czy jesteśmy prawdziwie zbawieni (zob. Jk 2,18).

`Dlaczego uczynki nie mogą nas zbawić — ani teraz, ani na sądzie? Zob. Rz 3,20.23.`

Jest już stanowczo za późno, by uczynki — czyli posłuszeństwo prawu — mogły kogokolwiek zbawić. Celem prawa w grzesznym świecie nie jest zbawianie, ale wskazywanie grzechu. To „wiara, która jest czynna w miłości” (Ga 5,6) — miłości wlanej w nasze serca „przez Ducha Świętego” (Rz 5,5) — objawia, że człowiek ma żywą wiarę w Jezusa (zob. także Jk 2,26).

Uczynki są zewnętrznym wyrazem — ludzkim przejawem zbawczej wiary. Stąd prawdziwe chrześcijańskie doświadczenie to takie, w którym wiara wyraża się codziennym poświęceniem dla Boga, widocznym jako posłuszeństwo Jego prawu. Na sądzie Bóg posługuje się uczynkami jako dowodem wiary dla tych stworzeń, które nie potrafią czytać w myślach, tak jak On potrafi. Jednak w przypadku nawróconych, na sądzie będą się liczyć wyłącznie uczynki po nawróceniu, czyli w życiu pełnym mocy Chrystusa i Ducha Świętego. Życie przed nawróceniem, w grzechu, zostanie wymazane przez krew Baranka (zob. 6. rozdział Listu do Rzymian).