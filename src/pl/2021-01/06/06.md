---
title:  Ostateczny triumf Syjonu (zob. Iz 24,1-27,13)
date:  04/02/2021
---

Po ogłoszeniu wyroczni przeciwko poszczególnym narodom w rozdziałach od 13. do 23. Księgi Izajasza, w kolejnych rozdziałach od 24. do 27. tej księgi przedstawiono w skali ogólnoświatowej punkt szczytowy klęski wrogów Boga oraz wyzwolenie ludu Bożego.

`Dlaczego opis dokonany przez Izajasza, a dotyczący zniszczenia ziemi (zob. 24. rozdział Księgi Izajasza), jest podobny do Janowego opisu wydarzeń związanych z tysiącleciem/milenium po powtórnym przyjściu Chrystusa (zob. 20. rozdział Apokalipsy Jana)?`

Podobnie jak to było w przypadku 13. i 14. rozdziału Księgi Izajasza, pewne elementy historycznego Babilonu odnoszą się do późniejszych potęg, a król babiloński oznacza połączenie ziemskich władców ze złą siłą stojącą za nimi — szatanem. Zatem przesłanie o upadku Babilonu (zob. Iz 21,9) może zostać powtórzone stulecia później (zob. Ap 14,8; 18,2). Szatan natomiast zostanie ostatecznie unicestwiony po powtórnym przyjściu Chrystusa (zob. Ap 20,10). Jak zniszczenie starożytnego Babilonu było dniem sądu, czyli „dniem Pana” (Iz 13,6.9), tak i nadchodzi inny „wielki, straszny dzień Pana” (Jl 3,4; zob. Ml 3,23; por. So 1,7).

Także 24. rozdział Księgi Izajasza zawiera wizję proroka przedstawiającą sytuację, w której „zarumieni się księżyc, a słońce się zawstydzi, gdyż Pan Zastępów będzie królem na górze Syjon i w Jeruzalemie” (Iz 24,23). Izajasz przypuszczalnie sądził, że wizja ta odnosi się do ziemskiej Jerozolimy, ale Apokalipsa Jana wyjaśnia, że spełnienie tej zapowiedzi nastąpi dopiero w Nowym Jeruzalem (zob. Ap 21,2). „A miasto nie potrzebuje ani słońca, ani księżyca, aby mu świeciły; oświetla je bowiem chwała Boża, a lampą jego jest Baranek” (Ap 21,23).

`Czy Bóg naprawdę unicestwi bezbożnych?`

Przeczytaj Iz 28,21, gdzie Boże dzieło zniszczenia zostało określone jako „dziwna (...) praca”. Jest to dziwne działanie dla Boga, gdyż On nie chce tego uczynić, ale jednak jest to Jego dzieło i Jego praca. To prawda, że grzech nosi znamiona samozagłady (zob. Jk 1,15). Ale ponieważ to Bóg ma ostatecznie moc nad życiem i śmiercią, to On określi czas, miejsce i sposób ostatecznego unicestwienia (zob. 20. rozdział Apokalipsy Jana). Tak więc bez sensu jest twierdzenie, że On położy kres przekleństwu grzechu wyłącznie w bierny sposób, pozwalając jedynie, by zgodnie z zasadą przyczyny i skutku wszystko dokonało się samoistnie w naturalny sposób.

`W Iz 24,1-27,13 widzimy to, co zostało odzwierciedlone w całej Biblii, iż bez względu na cierpienie, ból i straty, jakich doświadczamy obecnie, ostatecznie Bóg i Jego dobroć zatriumfują nad złem. Co jest jedyną rzeczą, jaką możemy zrobić, by mieć udział w tym ostatecznym zwycięstwie? Zob. Prz 3,5-7; Rz 10,9.`