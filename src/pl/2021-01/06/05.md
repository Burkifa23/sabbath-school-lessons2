---
title:  Brama do nieba (zob. Iz 13,1-14,32)
date:  03/02/2021
---

W 14. rozdziale Księgi Izajasza szydercza pieśń o szatanie — upadłej gwieździe jasnej33 i „synu jutrzenki” (Iz 14,12) — została wpleciona w szyderczą pieśń o królu babilońskim. Dlaczego? Porównaj Ap 12,1-9, gdzie smok utożsamiony z szatanem (zob. Ap 12,9) usiłuje pożreć dziecię niewiasty, gdy tylko się ono urodzi (zob. Ap 12,4). W Ap 12,5 wyraźnie wskazane jest, że tym dziecięciem jest Chrystus. A to przecież król Herod usiłował zgładzić Jezusa, gdy był On jeszcze małym dzieckiem (zob. 2. rozdział Ewangelii Mateusza). Zatem smok jest zarówno szatanem, jak i rzymską władzą reprezentowaną przez Heroda, gdyż szatan działa za pośrednictwem ludzkich przedstawicieli. Podobnie było, gdy szatan stanął za królem babilońskim i księciem Tyru.

`Dlaczego w czasach apostołów Rzym nazywano Babilonem (zob. 1 P 5,13), a w Apokalipsie Jana Babilon oznacza koalicję sił zła (zob. Ap 14,8; 16,19; 17,5; 18,2.10.21)?`

Podobnie jak to było w przypadku starożytnej Babilonii, także Rzym oraz Babilon z Apokalipsy Jana są butnymi i bezwzględnymi potęgami uciskającymi lud Boży. Zwróć uwagę zwłaszcza na Ap 17,6, gdzie Babilon został przedstawiony jako pijany „krwią świętych”. Babilon oznacza bunt przeciwko Bogu, na co wskazuje sama jego nazwa. W języku chaldejskim nazwa ta to Bab-ilim, co dosłownie oznacza bramę bogów i wskazuje miejsce dostępu do boskiej przestrzeni. Przeczytaj 11. rozdział Księgi Rodzaju, gdzie jest mowa o tym, jak ludzie budowali wieżę Babel (Babilon), aby dzięki własnym staraniom osiągnąć boski poziom i uniezależnić się od Boga, uwalniając się w ten sposób od odpowiedzialności wobec Niego.

Gdy Jakub ocknął się ze snu, w którym ujrzał drabinę łączącą niebo z ziemią, rzekł:

— „Nic tu innego, tylko dom Boży i brama do nieba” (Rdz 28,17).

Zwróć uwagę, że dom Boży został tutaj utożsamiony z bramą do nieba, czyli drogą dającą przystęp do boskiej przestrzeni. Jakub nazwał to miejsce Betel, co znaczy dom Boga.

Brama do nieba w Betel i brama bogów w Babilonie to dwa przeciwstawne sposoby dotarcia do boskiej przestrzeni. Drabina Jakuba została opuszczona z nieba na ziemię i objawiona z góry przez Boga. Natomiast Babilon, z jego wieżą i zigguratami34, był budowany przez ludzi, począwszy od ziemi w górę. Te przeciwne kierunki symbolizują przeciwstawne sposoby zbawienia: dzięki łasce okazanej przez Boga albo dzięki ludzkim wysiłkom/dokonaniom. Jedyna prawdziwa religia jest oparta na prostym modelu z Betel: „Albowiem łaską zbawieni jesteście przez wiarę” (Ef 2,8). Wszystkie fałszywe religie (w tym legalizm35 i zeświecczony humanizm36) są oparte na pysze modelu babilońskiego. Różnica między nimi została wymownie ukazana w przypowieści Jezusa o faryzeuszu i celniku (zob. Łk 18,9-14).

`Po spędzeniu kilku lat w buddyjskim klasztorze kanadyjski piosenkarz Leonard Cohen (1934-2016) wyznał w wywiadzie: — „Nie jestem zbawiony”. Na czym polegał jego problem w świetle dzisiejszej części lekcji? Czego nie rozumiał on w kwestii zbawienia?`