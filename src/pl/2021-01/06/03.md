---
title:  Babilon — kiedyś wielkie i wspaniałe miasto (zob. Iz 13,2-22)
date:  01/02/2021
---

W 626 roku przed Chrystusem Nabopolassar, chaldejski władca, przywrócił dawny blask Babilonowi, ogłaszając się królem Babilonii i dając początek nowobabilońskiej dynastii. Następnie wraz z Medią pokonał Asyrię. Jego syn, Nebukadnesar II, był królem, który podbił Judeę i uprowadził Judejczyków do niewoli.

`Jaki był ostateczny koniec starożytnego Babilonu? Zob. 5. rozdział Księgi Daniela.`

W 539 roku przed Chrystusem, gdy Cyrus zdobył Babilon, dowodząc połączonymi armiami Medów i Persów (zob. 5. rozdział Księgi Daniela), miasto utraciło swoją niezależność na zawsze. W 482 roku Kserkses I brutalnie stłumił bunt Babilończyków przeciwko perskiej władzy. Polecił usunąć posąg Marduka32, najważniejszego babilońskiego bóstwa, oraz zniszczyć niektóre umocnienia i świątynie.

Aleksander Wielki zajął Babilon w 331 roku przed Chrystusem, wypierając Persów właściwie bez walki. Mimo urzeczywistnienia na krótko jego marzenia, by uczynić Babilon wschodnią stolicą jego imperium, w kolejnych stuleciach miasto podupadało. W 198 roku po Chrystusie rzymski cesarz Septymiusz Sewer zastał Babilon zupełnie opustoszały. Tak więc owo wielkie miasto — opuszczone przez mieszkańców — znalazło się u kresu swoich dni! Obecnie nieco irackich wieśniaków mieszka w niektórych częściach dawnego Babilonu, ale miasto jako takie nie zostało odbudowane.

Upadek Babilonu opisany w 13. rozdziale Księgi Izajasza miał oznaczać wyzwolenie potomków Jakuba, którzy byli jeńcami w Babilonii (zob. Iz 14,1-3). Wydarzeniem, które wypełniło tę przepowiednię, było zdobycie Babilonu przez Cyrusa w 539 roku przed Chrystusem. Choć Cyrus nie zniszczył miasta, to jednak był to początek końca Babilonii, która nigdy więcej nie zagroziła ludowi Bożemu.

13. rozdział Księgi Izajasza przedstawia upadek Babilonu jako sąd Boży. Wojownicy, którzy zdobyli miasto, są przedstawieni jako działający na zlecenie Boga (zob. Iz 13,2-5). Czas sądu został nazwany „dniem Pana” (Iz 13,6.9), a gniew Boży jest tak silny, iż dotyka gwiazd, słońca, księżyca, nieba i ziemi (zob. Iz 13,10.13).

Przeczytaj 5. rozdział Księgi Sędziów, gdzie w pieśni Debory i Baraka przedstawiono Pana jako przybywającego z mocą, tak iż ziemia drży, a z nieba pada deszcz (zob. Sdz 5,4). Sdz 5,20-21 wymienia pewne elementy składowe przyrody, w tym gwiazdy, jako walczące przeciwko obcemu prześladowcy.

`Wyobraź sobie, co pomyślałby ktoś, kto by mieszkał w Babilonie u szczytu jego chwały i przeczytał słowa z Iz 13,1-22, a zwłaszcza z Iz 13,19-22. Jak niemądre i przesadzone musiałyby mu się wydać te przepowiednie! Jakie inne proroctwa, jeszcze niespełnione, mogą się wydawać niemądre i niemożliwe do wypełnienia? Dlaczego nierozsądne byłoby odrzucanie ich tylko dlatego, że wydają się nam przesadzone?`