---
title:  Biada narodom (zob. Iz 13,1-22)
date:  31/01/2021
---

Iz 13,1 zawiera imię Izajasza jako autora tej księgi (por. Iz 1,1; 2,1). Wydaje się, że wraz z tym rozdziałem rozpoczyna się nowa część Księgi Izajasza. Rozdziały od 13. do 23. Księgi Izajasza zawierają wyrocznie o sądzie nad różnymi narodami. Przyjrzyjmy się im uważniej.

`Dlaczego proroctwa przeciwko różnym narodom zaczynają się od Babilonii?`

W Iz 10,5-34 ogłoszony został sąd nad Asyrią stanowiącą największe zagrożenie w czasach Izajasza. Choć w Iz 14,24-27 wspomniany jest krótko Boży plan złamania potęgi Asyrii, to już rozdziały od 13. do 23. Księgi Izajasza dotyczą głównie innych zagrożeń, z których największym jest Babilonia.

Babilonia, posiadając bogate i wielowiekowe dziedzictwo kulturowe, religijne i polityczne, wyłoniła się z czasem jako supermocarstwo, które podbiło znaczną część świata, w tym Judeę, uprowadzając większość mieszkańców kraju. Jednak w czasach Izajasza nie wydawało się możliwe, by Babilonia mogła zagrozić ludowi Bożemu. Przez większą część okresu działalności Izajasza to Asyria zdecydowanie przeważała nad Babilonią. Od 728 roku przed Chrystusem, gdy Tiglat-Pileser III zajął Babilon i ogłosił się pod imieniem Pulu (lub Pul — zob. 2 Krl 15,19; 1 Krn 5,26) królem Babilonii, królowie asyryjscy kilkakrotnie najeżdżali Babilonię (w latach 710, 702, 689 i 648). Jednak z czasem Babilonia stała się wielką potęgą w tym regionie i to ona doprowadziła do upadku Królestwa Judzkiego.

`Przeczytaj 13. rozdział Księgi Izajasza. Zwróć uwagę, jak mocnych słów używa prorok. Dlaczego miłujący Bóg czyni takie rzeczy i dopuszcza do tego, by się wydarzały? W wyniku przemocy z pewnością ucierpieli także niewinni ludzie, nieprawdaż (zob. Iz 13,16)? Jak mamy rozumieć tego rodzaju działania Boga? Co te fragmenty Księgi Izajasza i wszystkie fragmenty Biblii wspominające o Bożym gniewie z powodu grzechu i zła mówią nam o potwornej naturze grzechu i zła? Czy fakt, że Bóg miłości reaguje w ten sposób, nie jest dostatecznym dowodem, jak wielkim złem jest grzech? Musimy pamiętać, że to Jezus wypowiada te ostrzeżenia przez Izajasza — ten sam Jezus, który przebaczał, uzdrawiał, napominał i wzywał grzeszników do skruchy. Jak rozumiesz ten składowy element charakteru miłującego Boga? Zadaj sobie pytanie: — Czy ten gniew Boga może wypływać z Jego miłości?`

`Jeśli tak, to w jaki sposób? Spójrz na tę sprawę z punktu widzenia ofiary Chrystusa, który umarł za grzechy świata, cierpiąc coś znacznie gorszego niż ktokolwiek z ludzi może wycierpieć, w tym nawet owi „niewinni”, którzy cierpieli za grzechy swojego narodu. Jak cierpienie Chrystusa na krzyżu pomaga nam odpowiedzieć na te trudne pytania?`