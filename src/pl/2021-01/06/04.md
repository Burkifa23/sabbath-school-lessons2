---
title:  Upadek „króla” (zob. Iz 14,1-32)
date:  02/02/2021
---

W odpowiedzi na upadek Babilonu (zob. Iz 13,1-22), oznaczający uwolnienie dla ludu Bożego (zob. Iz 14,1-3), w Iz 14,4-23 pojawia się pełna szyderstwa pieśń (zob. także Mi 2,4; Ha 2,6) skierowana do króla babilońskiego. Jest to pieśń symboliczna, której nie należy rozumieć dosłownie, jako że zawiera powitanie wypowiedziane przez martwych królów a skierowane do następnego, który do nich dołącza w krainie śmierci (zob. Iz 14,9-10), gdzie leżą wśród robactwa (zob. Iz 14,11). W ten dramatyczny sposób Pan mówi pysznemu królowi, że zostanie on poniżony, podobnie jak to się stało z innymi butnymi monarchami przed nim. Nie należy tego rozumieć jako informacji dotyczącej stanu ludzi po śmierci!

`Jak Iz 14,12-14 może się odnosić do króla Babilonii?`

Babilońscy królowie najwyraźniej nie grzeszyli skromnością (zob. Dn 3,31-6,1). Roszcząc sobie pretensje do zrównania się „z Najwyższym” (Iz 14,14), ów król przekroczył wszelkie granice pychy. Choć babilońscy królowie mówili o swoich powiązaniach z bogami, to jednak przeważnie przedstawiali się jako im właśnie podlegający. W wyraźny sposób okazywali to każdego roku podczas piątego dnia świąt noworocznych, gdy król miał obowiązek złożyć swoje insygnia (oznaki władzy królewskiej) przed oddaniem pokłonu posągowi Marduka, aby potwierdzić swoje prawo do zasiadania na tronie. Myśl o tym, by zająć miejsce choćby jednego z pomniejszych bogów wydawałaby się szalona i samobójcza.

Podobnie jak to jest w 14. rozdziale Księgi Izajasza, także 28. rozdział Księgi Ezechiela utożsamia zuchwalstwo wobec nieba z władcą pewnego miasta. Także tutaj opis wykracza daleko poza wszelkich ziemskich monarchów, a Boży celownik wskazuje bardziej precyzyjnie, że ten, który przejawia tak niespotykaną butę, przebywał w Edenie, był cherubem na świętej górze Bożej, doskonałym od stworzenia aż do czasu, gdy znaleziono w nim grzech, wskutek czego został odrzucony przez Boga i w końcu zostanie unicestwiony w ogniu (zob. Ez 28,12-18). Występujące tu wypowiedzi odniesione do jakiegokolwiek człowieka byłyby tak odległe od rzeczywistości, iż praktycznie nie miałyby żadnego sensu. Ale Ap 12,7-9 mówi o potężnej istocie, która została wyrzucona z nieba wraz ze swoimi zwolennikami. Tą istotą jest szatan, „który zwodzi cały świat” (Ap 12,9), podobnie jak zwiódł Ewę w Edenie (zob. 3. rozdział Księgi Rodzaju).

Szatan z pewnością ma bujną wyobraźnię: „Mówiłeś: Jestem bogiem, siedzibę bogów zamieszkuję pośród mórz — a wszak jesteś tylko człowiekiem, a nie Bogiem” (Ez 28,2). Jego śmierć dowiedzie ostatecznie, że nie jest on bogiem. Będąc niepodobny do Chrystusa, szatan zostanie unicestwiony w jeziorze ognia (zob. Ap 20,10) i nigdy więcej nie będzie dręczył nikogo we wszechświecie.

`Porównaj Iz 14,13-14 z Mt 11,29, a także z J 13,5 i Flp 2,5-8. Jak pokazana tutaj różnica świadczy o charakterze Boga jako przeciwieństwie charakteru szatana? Co mówi nam o tym, jak Bóg postrzega pychę, zuchwalstwo i pragnienie wywyższenia siebie?`