---
title:  Służebny naród (zob. Iz 41,1-29)
date:  21/02/2021
---

`W Iz 41,8 Bóg nazywa Izrael swoim sługą, a w Iz 42,1 przedstawia kolejnego swojego Sługę. Kim jest ten Sługa?`

Czy jest nim Jakub, przodek Izraelitów? A może cały naród izraelski? A może tym szczególnym Sługą Pana jest Mesjasz/Chrystus przedstawiony w Nowym Testamencie jako Jezus z Nazaretu?

W rozdziałach od 41. do 53. Księgi Izajasza występują dwa rodzaje nawiązań do sług Boga. Jeden sługa jest nazywany Izraelem lub Jakubem, tak jak to jest w Iz 41,8; 44,1-2.21; 45,4; 48,20. Ponieważ Bóg zwraca się do Jakuba w czasie teraźniejszym, to jest oczywiste, że Jakub symbolizuje tu naród pochodzący od niego. Znajduje to potwierdzenie w fakcie, że odkupienie Jakuba, sługi Pańskiego, zostanie dokonane, gdy wyjdzie on z Babilonii (zob. Iz 48,20).

W innych przypadkach — takich jak Iz 42,1; 50,10; 52,13; 53,11 — Sługa Boży nie ma imienia. Gdy jest po raz pierwszy wymieniony (zob. Iz 42,1), Jego tożsamość nie jest od razu jasna. Jednak gdy Izajasz opisuje Go dalej w kolejnych rozdziałach swojej księgi, staje się jasne, że jest On kimś, kto nawraca plemiona Jakuba/Izraela do Boga (zob. Iz 49,5-6) i składa swoje życie w ofierze za grzeszników (zob. Iz 52,13-53,12; zob. także Iz 49,5-6). Dlatego nie może On być utożsamiony z narodem izraelskim. Zatem jasne jest to, że Izajasz mówi o dwóch różnych sługach Pana. Jeden to zbiorowość (naród), a drugi to pojedyncza osoba.

`Jaka jest rola służebnego narodu? Zob. Iz 41,8-20.`

Bóg zapewnia Izraelitów, że jako naród nadal są oni sługą Pana:

— „Sługą moim jesteś, wybrałem cię, a nie wzgardziłem tobą” (Iz 41,9).

Następnie Bóg daje Izraelitom jedną z najwspanialszych obietnic zapisanych w Biblii:

— „Nie bój się, bom Ja z tobą, nie lękaj się, bom Ja Bogiem twoim! Wzmocnię cię, a dam ci pomoc, podeprę cię prawicą sprawiedliwości swojej” (Iz 41,10).

Tu i w kolejnych wersetach jedną z zasadniczych ról Izraelitów jest ufanie prawdziwemu Bogu, że ich zbawi (zaufanie, którego brakowało Achazowi), a nie ufanie obcym bogom i służenie ich wizerunkom, tak jak to było u innych narodów (zob. Iz 41,7.21-24.28-29).

`Zwróć uwagę, że w Iz 41,14 Pan nazywa cały naród robaczkiem. Co chce przez to powiedzieć? Przeczytaj kontekst tego wersetu, by właściwie odpowiedzieć na to pytanie. Czego powinno to uczyć nas o naszej potrzebie zupełnego polegania na Panu?`