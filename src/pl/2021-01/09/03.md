---
title:  Niewymieniony z imienia osobowy Sługa (zob. Iz 42,1-7)
date:  22/02/2021
---

`Jakie są rola i charakter bezimiennego Sługi Pańskiego, którego Bóg wybiera i napełnia swoim Duchem? Zob. Iz 42,1-7.`

Wybierz najlepszą odpowiedź (albo kilka odpowiedzi):

1. On przynosi sprawiedliwość narodom.

2. On realizuje swoje zamierzenia cicho i łagodnie, ale skutecznie.

3. On jest Nauczycielem.

4. On jest Pośrednikiem przymierza między Bogiem a ludźmi.

5. On daje światło i nadzieję, lecząc niewidomych i wyzwalając więźniów.

6. Wszystkie odpowiedzi są właściwe.

`Jak rola i charakter tego Sługi mają się do pędu z pnia Isajego, na którym spocznie Duch Pana (zob. 11. rozdział Księgi Izajasza)?`

Podobnie jak to jest w 42. rozdziale Księgi Izajasza, władca z rodu Dawida, o którym jest mowa w 11. rozdziale tej księgi, działa w zgodności z Bogiem, przynosząc sprawiedliwość i wyzwolenie uciśnionym, jak również mądrość i poznanie Boga wszystkim ludziom. Dowiadujemy się, że ów pęd/różdżka czy korzeń Isajego to Mesjasz, Syn Boży z Iz 9,5, który przynosi „pokój bez końca na tronie Dawida i w jego królestwie” (Iz 9,6) wraz z prawem i sprawiedliwością. Sługa w 42. rozdziale Księgi Izajasza to najwyraźniej Mesjasz.

`Z kim Nowy Testament utożsamia Sługę z Iz 42,1-7 przynoszącego sprawiedliwość? Zob. Mt 12,15-21.`

W 12. rozdziale Ewangelii Mateusza zacytowany został fragment z 42. rozdziału Księgi Izajasza w odniesieniu do cichej służby uzdrawiania pełnionej przez Jezusa, umiłowanego Syna Bożego, w którym Ojciec ma upodobanie (zob. Iz 42,1; Mt 3,16-17; 17,5). To przez Jego służbę odnowiona zostaje więź przymierza Boga z Jego ludem (zob. Iz 42,6; Dn 9,27).

Jezus i Jego uczniowie nieśli sprawiedliwość ludziom, wyzwalając ich z cierpienia, braku poznania Boga i niewoli złych duchów powodowanej przez szatański ucisk (zob. Łk 10,19). Potem Jezus oddał swoje życie, by zatwierdzić nowe przymierze (zob. Mt 26,28) i przynieść sprawiedliwość dla całego świata, wyrzucając jednocześnie szatana — obcego, który rości sobie prawo do bycia władcą tego świata (zob. J 12,31-33).

`Przeczytaj Iz 42,1-4 jako opis Chrystusa i Jego dzieła. Zastanów się nad życiem Jezusa. Jakie szczególne cechy Jego służby trafnie wypełniają to proroctwo? Czego możemy nauczyć się od Niego w kwestii tego, jak powinniśmy służyć bliźnim?`