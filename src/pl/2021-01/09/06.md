---
title:  Czujący i cierpiący Sługa (zob. Iz 49,1-12)
date:  25/02/2021
---

`Kim jest sługa Boży w Iz 49,1-12?`

Bóg powołał Go i nazwał Go jeszcze przed narodzeniem. Uczynił Jego usta jak miecz i został uwielbiony w Nim. Bóg posłużył się tym Sługą, by doprowadzić Izraelitów do nawrócenia, oświecić świat prawdą o zbawieniu, zawrzeć z nimi przymierze i uwolnić dzięki Niemu więźniów. Ten opis w znaczący sposób pokrywa się z 42. rozdziałem Księgi Izajasza, gdzie widzimy Sługę jako Mesjasza. Nowy Testament przypisuje wszystkie cechy tego Sługi Jezusowi Chrystusowi, zarówno w czasie Jego pierwszego, jak i powtórnego przyjścia (zob. Mt 1,21; J 8,12; 9,5; 17,1-5; Ap 1,16; 2,16; 19,15).

`Jeśli ten sługa jest Mesjaszem, dlaczego Bóg nazywa Go Izraelem (zob. Iz 49,3)?`

Już wcześniej zauważyliśmy, że w tej części Księgi Izajasza sługa Boży nazwany Izraelem/Jakubem oznacza naród. Jednak tutaj imię Izrael (bez paralelnego odwołania do Jakuba) wyraźnie odnosi się do osobowego Sługi, który nawróci naród do Boga (zob. Iz 49,5). Osobowy Sługa stał się idealnym ucieleśnieniem czy przedstawicielem narodu, który przez swój upadek stał się niegodny imienia Izrael (zob. Iz 48,1).

`Jaki nowy element występuje w Iz 49,4.7?`

Pojawia się tu pierwsza informacja o trudności związanej z zadaniem Sługi. Ubolewa On: „Na darmo się trudziłem, na próżno i daremnie zużyłem swoją siłę” (Iz 49,4), co znajduje odzwierciedlenie w Dn 9,26: „Pomazaniec zostanie zgładzony, i nie będzie już nic dla niego” (BKR). Ale mimo to On trzyma się wiary: „A jednak moje prawo jest u Pana, a moja zapłata u mojego Boga” (Iz 49,4). Irlandzki biblista J. Alec Motyer (1924-2016) napisał: „W ten sposób Izajasz przepowiedział Sługę o prawdziwie ludzkiej naturze, poddanego próbom jak my i będącego Autorem i Dokończycielem Wiary — prawdziwej osobistej wiary, która wciąż mówi: Boże mój, nawet jeśli wszystko wydaje się stracone”52.

Iz 49,7 to zdumiewający werset, albowiem Sługa jest tutaj „wzgardzony przez ludzi, (…) brzydzi się [Nim] każdy naród”. Jest On Sługą Władców, ale Bóg mówi o Nim: „Gdy królowie to zobaczą, powstaną, książęta oddadzą pokłon przez wzgląd na Pana, który jest wierny, Świętego Izraelskiego, który cię wybrał”.

`Przyjrzyj się lepiej misji Chrystusa. Czy aż do końca nie miał On powodów do zniechęcenia? A jednak pozostał wierny swojemu Ojcu wbrew zewnętrznym okolicznościom. Jaka lekcja płynie z tego dla nas, byśmy pozostali wierni Bogu wbrew niesprzyjającym zewnętrznym czynnikom?`