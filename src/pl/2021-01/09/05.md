---
title:  Nadzieja z wyprzedzeniem
date:  24/02/2021
---

Fakt, iż Izajasz trafnie z imienia przepowiedział pojawienie się Cyrusa, niepokoi ludzi, którzy nie wierzą, że prorocy otrzymują przepowiednie od Boga. Aby jakoś się z tym uporać, przyjęli pogląd, że rozdziałów od 40. do 66. Księgi Izajasza nie napisał Izajasz, ale inny prorok — Deutero-Izajasz — żyjący w czasach Cyrusa. Według nich Księga Izajasza jest zszyta z dwóch kawałków w przeciwieństwie do samego proroka, który, jak się przypuszcza, został przecięty piłą (zob. Hbr 11,37).

Jednak nie istnieją żadne historyczne dowody na istnienie jakiegoś Deutero-Izajasza (drugiego Izajasza). Jeśliby taki istniał, byłoby dziwne, gdyby Biblia o nim nie wspomniała, gdyż jego przesłanie jest niezwykle doniosłe, a jego pisarska biegłość — wyjątkowa. Nawet w najstarszym rękopisie biblijnym (zwoju Księgi Izajasza znalezionym w Kumranie) nie ma żadnej przerwy między 39. i 40. rozdziałem Księgi Izajasza, która wskazywałaby na przejście do dzieła innego autora.

Zasadnicze przesłanie Izajasza jest spójne w całej jego księdze, a polega ono na zaufaniu do prawdziwego Boga i do pomazanego przez Niego Wyzwoliciela oraz na nieufności wobec innych mocy. Uczeni słusznie podkreślają zmianę zainteresowań proroka między okresem asyryjskim w rozdziałach od 1. do 39. Księgi Izajasza a okresem babilońskim, począwszy od 40. rozdziału do końca tej księgi. Jednak, jak zauważyliśmy wcześniej, już w 13., 14. i 39. rozdziale Księgi Izajasza występują zapowiedzi dotyczące niewoli babilońskiej. To prawda, że w rozdziałach od 1. do 39. Księgi Izajasza autor uwypuklił sąd, a w rozdziałach od 40. do 66. zaakcentował pocieszenie. Mimo to we wcześniejszych rozdziałach Księgi Izajasza boskie pocieszenie i zapewnienie o bezpieczeństwie także występują dość często, a w ostatnich rozdziałach tej księgi (zob. Iz 42,18-25; 43,22-28; 48,1-11) także jest mowa o sądzie Bożym nad Judejczykami za to, że opuścili Boga. W gruncie rzeczy przepowiednie Izajasza o przyszłej pociesze wskazują na wcześniejsze cierpienie.

`Choć Żydzi doświadczyli straszliwego nieszczęścia z powodu swych grzechów, niektórzy nie porzucili nadziei. Trzymali się Bożych obietnic, takich jak ta zawarta w Kpł 26,40-45. Przeczytaj uważnie te wersety. Postaw się w sytuacji owych Hebrajczyków, którzy żyli po tym, jak Babilończycy zdobyli Jerozolimę. Jaką nadzieję znajdujesz w tych słowach?`

`Działanie jakiej duchowej zasady dostrzegasz w Kpł 26,40-45? Co Pan powiedział tutaj Izraelitom? Jak ta sama zasada działa w naszym życiu?`