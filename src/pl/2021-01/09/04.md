---
title:  Perski „mesjasz” (zob. Iz 44,26-45,6)
date:  23/02/2021
---

`Jaka zdumiewająca przepowiednia jest zapisana w Iz 44,26-45,6?`

Służba Izajasza trwała od około 745 do około 685 roku przed Chrystusem. Po wymienieniu zwycięzców ze wschodu i północy (zob. Iz 41,2-3.25) i wskazaniu dobrej nowiny dla Jerozolimy (zob. Iz 41,27) Izajasz trafnie przepowiedział z imienia pojawienie się Cyrusa i opisał jego dokonania. Cyrus zaatakował Babilon z północy i wschodu, zdobywając go w 539 roku przed Chrystusem. Wykonał służbę Bożą, uwalniając Judejczyków z niewoli babilońskiej oraz zezwalając na odbudowę świątyni w Jerozolimie (zob. 1. rozdział Księgi Ezdrasza).

Spójrzmy na tę przepowiednię oczami człowieka żyjącego obecnie. Ponieważ upłynęło około 146 lat od śmierci Izajasza do upadku Babilonu, jego proroctwo wypełniło się po upływie prawie półtora stulecia. To jest tak, jakby amerykański prezydent Jerzy Waszyngton (1732-1799) w ostatnim roku swojego życia przepowiedział, że amerykański generał Dwight Eisenhower (1890-1969) przyczyni się do wyzwolenia Europy Zachodniej spod niemieckiej okupacji w 1945 roku!

Ponieważ działania Cyrusa są dobrze poświadczone w źródłach pozabiblijnych (w kronikach babilońskich czy na Cylindrze Cyrusa), jak również w samej Biblii (zob. 2 Krn 36,22-23; Ezd 1,1-11; Dn 5,1-6,1.29; 10,1), trafność przepowiedni Izajasza jest bezdyskusyjna. To potwierdza wiarę ludzi, którzy wierzą, że prawdziwi prorocy otrzymują trafne przepowiednie od Boga, który doskonale zna przyszłość.

`Dlaczego Bóg nazwał Cyrusa swoim pomazańcem (zob. Iz 45,1)?`

Od hebrajskiego słowa przetłumaczonego jako pomazaniec pochodzi hebrajski tytuł mesjasz. W innych miejscach Starego Testamentu słowo to może się odnosić do namaszczonego najwyższego kapłana (zob. Kpł 4,3.5.16; 6,22), do namaszczonego króla izraelskiego (zob. 1 Sm 16,6; 24,7.11; 2 Sm 22,51) oraz do Mesjasza, przyszłego idealnego Króla z rodu Dawida i Wybawiciela (zob. Ps 2,2; Dn 9,25-26). Z perspektywy Izajasza Cyrus był przyszłym królem posłanym przez Boga, by wyzwolić Jego lud. Jednak był on niezwykłym mesjaszem, jako że nie był Izraelitą. Jego działania miały w pewnym sensie przypominać misję Mesjasza — miał pokonać wrogów Boga i wyzwolić Jego lud, ale nie mógł być tym jedynym Mesjaszem, gdyż nie pochodził z rodu Dawida.

Przepowiadając osobę i dzieło Cyrusa, Bóg dowiódł swojej boskości, wykazując, że tylko On zna przyszłość (zob. Iz 41,4.21-23.26-28; 44,26). Zwrócił się także do Cyrusa w następujący sposób:

— „I dam ci schowane w mroku skarby i ukryte kosztowności, abyś poznał, że Ja jestem Pan, który cię wołam po imieniu, Bóg Izraela” (Iz 45,3).

`Pomyśl o innych biblijnych proroctwach, które spełniły się tak, jak zostały zapisane (na przykład proroctwa o imperiach w 2. i 7. rozdziale Księgi Daniela czy proroctwo dotyczące ram czasowych działalności Chrystusa w Dn 9,24-27). Jakiego rodzaju nadzieję dają nam te proroctwa jako indywidualnym chrześcijanom?`