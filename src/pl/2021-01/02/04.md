---
title:  Nowy charakter (zob. Iz 6,5-7)
date:  05/01/2021
---

W Dniu Pojednania w miejscu najświętszym świątyni mógł się znaleźć w bezpośredniej obecności Boga tylko najwyższy kapłan, i to otoczony dymem kadzidła, gdyż w przeciwnym razie byłby umarł (zob. Kpł 16,2.12-13). Izajasz ujrzał Pana, choć nie był najwyższym kapłanem i nie złożył ofiary z kadzidła! Świątynia wypełniona dymem (zob. Iz 6,4) przypomina nam obłok, w którym chwała Boża pojawiała się w Dniu Pojednania (zob. Kpł 16,2). Przerażony i przekonany, że czeka go śmierć (por. Wj 33,20; Sdz 6,22-23), Izajasz wyznał swój grzech i grzech swego ludu (zob. Iz 6,5), podobnie jak czynił to najwyższy kapłan w Dniu Pojednania (zob. Kpł 16,21).

„Stojąc niejako w pełnym świetle boskiej obecności we wnętrzu świątyni, Izajasz uświadomił sobie, że, pozostawiony własnej niedoskonałości i niewystarczalności, zupełnie nie będzie w stanie wypełnić misji, do której został powołany”6.

`Dlaczego serafin użył rozżarzonego węgielka z ołtarza w celu oczyszczenia warg Izajasza? Zob. Iz 6,6-7.`

Serafin wyjaśnił, że dotykając ust proroka rozżarzonym węgielkiem, usunął jego winę i grzech (zob. Iz 6,7). Grzech ten nie został nazwany, ale niekoniecznie ograniczał się do złej mowy, jako że usta oznaczają tu nie tylko mowę, ale całego człowieka, który wypowiada słowa. Otrzymawszy moralne oczyszczenie, Izajasz był w stanie głosić czystą chwałę Bożą.

Ogień jest czynnikiem oczyszczenia, gdyż wypala nieczystość (zob. Lb 31,23). Jednak serafin użył węgielka ze szczególnego, to jest świętego ognia na ołtarzu — ognia zapalonego przez samego Boga i podtrzymywanego nieustannie w świątyni (zob. Kpł 6,12). Tak więc serafin uświęcił Izajasza i oczyścił go. Ale to nie wszystko. Podczas starotestamentowej służby świątynnej węgielków z ołtarza używano do spalania kadzidła (w Kpł 16,12-13 kapłan miał wziąć kadzielnicę pełną węgielków z ołtarza i użyć ich do spalenia kadzidła). Jednak w 6. rozdziale Księgi Izajasza serafin używa węgielka w celu dotknięcia ust Izjasza, a nie do spalenia kadzidła. Podczas gdy Uzjasz usiłował złożyć w ofierze kadzidło, to Izajasz stał się jakby kadzidłem! Jak święty ogień spala kadzidło, by wypełnić dom Boży świętą wonią, tak zapalił proroka do głoszenia świętego przesłania. To nie przypadek, że w następnych wersetach, począwszy od Iz 6,8, Bóg posyła proroka do swego ludu.

`Przeczytaj z modlitwą odpowiedź Izajasza (zob. z 6,5) na to, co ujrzał w wizji danej przez Boga. Jak przedstawiono w niej główny problem, jaki mają grzeszni ludzie żyjący we wszechświecie stworzonym przez potrójnie świętego Boga? (Zob. Iz 6,3). Dlaczego śmierć Chrystusa na krzyżu jest jedynym rozwiązaniem tego problemu? Co stało się na krzyżu i dlaczego stanowi to rozwiązanie problemu ludzkiej grzeszności?`