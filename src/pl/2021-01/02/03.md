---
title:  Święty, Święty, Święty (zob. Iz 6,1-4)
date:  04/01/2021
---

Zwróć uwagę na to, co dzieje się w Iz 6,1-4. Król umiera podczas poważnego politycznego zawirowania (Asyryjczycy gotują się do wojny). Dla Izajasza był to czas lęku spowodowanego brakiem oparcia, jakie daje dobry władca.

Co dzieje się dalej? W wizji Izajasz dostrzega oślepiającą chwałę Boga zasiadającego na tronie, słyszy modlitwę olśniewających serafinów4 śpiewających: „Święty, Święty, Święty” (Iz 6,3), czuje drżenie posadzki i usiłuje dostrzec coś przez gęsty obłok wypełniający świątynię. To musiało być niesamowite przeżycie dla proroka. Izajasz z pewnością teraz już wiedział, kto rzeczywiście panuje na świecie niezależnie od następujących w nim wydarzeń.

`Gdzie Bóg znajduje się w tej wizji? (Zob. Iz 6,1). Dlaczego Pan ukazał się Izajaszowi właśnie w takim miejscu, a nie gdzie indziej? Zob. Wj 25,8; 40,34-38.`

Ezechiel, Daniel i Jan przebywali na wygnaniu, gdy otrzymali swoje wizje (zob. Ez 1,1-28; Dn 7,9-10; Ap 4,1-5,14). Podobnie jak to stało się z Izajaszem, potrzebowali oni szczególnego pocieszenia i zapewnienia, że Bóg nadal panuje, choć ich świat rozpadł się w kawałki. (Daniel i Ezechiel zostali uprowadzeni do pogańskiego kraju, którego armia najechała ich ojczyznę, zaś Jan był skazańcem osadzonym na bezludnej wyspie przez wrogiego chrześcijaństwu władcę). Niewątpliwie wizje te pomogły im dochować wierności Bogu mimo trudnych sytuacji, w jakich się znaleźli.

„Gdy Izajasz ujrzał to objawienie chwały i majestatu swego Pana, przejęło go poczucie czystości i świętości Boga. Jakaż sprzeczność zachodziła między niezrównaną doskonałością Stwórcy a grzesznym postępowaniem tych, którzy uważali się za wybrany lud Izraela i Judei!”5

Wykraczająca poza zasięg doświadczenia i poznania ludzkiego świętość Boga podkreślona w wizji Izajasza jest podstawowym elementem jego przesłania. Bóg jest święty i wymaga świętości od swego ludu — świętości, którą sam wierzącym daje, jeśli tylko okazują skruchę, odwracają się od swojego złego postępowania oraz poddają się Jemu w wierze i posłuszeństwie.

`Wszyscy znajdowaliśmy się nieraz w zniechęcających okolicznościach, w których pozornie wszystko wydawało się stracone. Nawet jeśli nie otrzymałeś wizji chwały Pańskiej, jak Izajasz, zastanów się, w jaki sposób Bóg podtrzymał cię w wierze w tych trudnych chwilach. Czego nauczyłeś się z tych doświadczeń i jak możesz się tym podzielić z bliźnimi?`