---
title:  Do Dalszego Studium
date:  08/01/2021
---

„Występne praktyki były tak powszechne we wszystkich warstwach społeczeństwa, iż nieliczni, którzy pozostali wierni Bogu, niemal upadali na duchu, gotowi poddać się zniechęceniu i rozpaczy. Wydawało się, że zamiar Pana wobec Izraela zostanie wkrótce zupełnie udaremniony, a buntowniczy naród spotka los podobny do tego, jaki stał się udziałem mieszkańców Sodomy i Gomory.

W takich warunkach nietrudno zrozumieć, że gdy pod koniec panowania Uzjasza powołany został Izajasz, by głosić Judejczykom Boże ostrzeżenia i nagany, wzdragał się przed przyjęciem tego obowiązku. Dobrze wiedział, że napotka na zdecydowany opór. Gdy uświadamiał sobie własną niezdolność sprostania sytuacji oraz rozmyślał o uporze i niewierze ludzi, wśród których miał działać, jego zadanie wydawało mu się beznadziejne. Czy w swej rozpaczy powinien był odrzucić zleconą misję i pozostawić Judejczyków na pastwę bałwochwalstwa? Czy bogowie Niniwy mieli niepodzielnie zapanować na ziemi, stając się zniewagą dla Pana Niebios?”9

**Pytania Do Dyskusji**

`1. Gdyby niedowiarek czy ateista rzucił ci wyzwanie, mówiąc: Jak możesz udowodnić, że twój Bóg panuje nad światem?, co mógłbyś na to odpowiedzieć?`

`2. Jeśli Bóg panuje nad światem, dlaczego niewinni ludzie cierpią? Czy Iz 1,19-20 znaczy tylko tyle, że w obecnym życiu jedynie dobre rzeczy mają spotykać wierny lud Boży, a jedynie złe rzeczy tych, którzy buntują się przeciwko Bogu? (Zob. 1. i 2. rozdział Księgi Hioba oraz 37. i 73. rozdział Księgi Psalmów). Czy możemy pogodzić nasze zrozumienie charakteru Boga ze złem, które spotyka ludzi? Czy musimy podejmować wysiłki w tym kierunku?`

`3. Dlaczego w 6. rozdziale Księgi Izajasza występuje tyle nawiązań do Dnia Pojednania? Weź pod uwagę fakt, że w tym dorocznym Dniu Sądu Bóg oczyszczał swój lud, usuwając grzech swoich wiernych wyznawców (zob. Kpł 16,30) oraz usuwając niewiernych spośród swego ludu (zob. Kpł 23,29-30).`

**Podsumowanie**

W niebezpiecznych czasach, gdy słabość ludzkiego przywództwa stała się boleśnie oczywista, Izajasz otrzymał wspaniałą wizję Najwyższego Władcy Wszechświata. Izajasz — przerażony swoją niegodnością, ale oczyszczony i wzmocniony dzięki boskiemu miłosierdziu — był gotowy pójść do wrogiego świata jako przedstawiciel Boga.