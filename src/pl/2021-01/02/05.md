---
title:  Królewskie zlecenie (zob. Iz 6,8)
date:  06/01/2021
---

`„Potem usłyszałem głos Pana, który rzekł: — Kogo poślę? I kto tam pójdzie?`

Tedy odpowiedziałem: — Oto jestem, poślij mnie!” (Iz 6,8).

Doznawszy oczyszczenia, Izajasz natychmiast odpowiedział na Boże powołanie, by reprezentować Boga i zostać posłanym w Jego imieniu. W czasach nowotestamentowych moglibyśmy nazwać Izajasza apostołem, czyli posłańcem/wysłannikiem/przedstawicielem.

Rzeczą ciekawą jest to, że w odróżnieniu od innych ksiąg prorockich Księga Izajasza nie zaczyna się opisem powołania proroka (por. Jr 1,4-10; Ez 1,1-3,27). Mówiąc innymi słowy, musiał on być już powołany jako prorok, zanim nastąpiło to, co zostało opisane w 6. rozdziale Księgi Izajasza. Biblia ukazuje to, iż spotkanie z Bogiem może stanowić zachętę także dla proroka, który już rozpoczął służbę prorocką (Mojżesz — zob. 34. rozdział Księgi Wyjścia; Eliasz — zob. 19. rozdział 1. Księgi Królewskiej). W przeciwieństwie do innych przypadków, w których to Bóg mówi ludziom, że mają być prorokami, w 6. rozdziale Księgi Izajasza to prorok zgłasza się do wykonania szczególnej misji. Wygląda na to, że 1., 2., 3., 4. i 5. rozdział Księgi Izajasza stanowią opis warunków, w których Izajasz został powołany po raz pierwszy, a następnie Bóg na nowo rozpoczął jego służbę, udzielając mu wizji w świątyni i utwierdzając jego powołanie jako swojego rzecznika.

`Bóg udzielił Izajaszowi wsparcia, dając mu wizję w swojej świątyni. Czy w Biblii występują inne przypadki, w których Boża świątynia była źródłem otuchy dla wierzących? (Zob. Ps 73,1-28(7); Hbr 4,14-16; 10,19-23; Ap 5,1-14). O czym mówią te fragmenty Pisma Świętego?`

Świątynia Boża promieniuje nie tylko niepojętą mocą, ale jest także miejscem, w którym słabi i upadający ludzie — tacy jak my — mogą znaleźć ucieczkę. Możemy czerpać poczucie pewności ze świadomości, że Bóg działa, by ratować nas przez Chrystusa, naszego Najwyższego Kapłana.

Apostoł Jan ujrzał także Chrystusa jako ofiarnego baranka, który został zabity, a więc miał poderżnięte gardło (zob. Ap 5,6). Nie mógł to być miły widok. Ten opis wskazuje na to, że choć Chrystus zmartwychwstał i wstąpił do nieba, Jego ofiara na krzyżu jest czymś, co w pewien sposób pozostanie z Nim na zawsze. On bowiem został wywyższony na zawsze, aby przyciągać ludzi do siebie i swego ołtarza.

`Jak czerpiesz pocieszenie z obecności przez wiarę w niebiańskiej świątyni? Hbr 4,16 zaprasza nas, byśmy przychodzili do tronu Bożego odważnie, „abyśmy dostąpili miłosierdzia i znaleźli łaskę ku pomocy w stosownej porze”. Gdyby ktoś zapytał cię, jak znajdujesz miłosierdzie i łaskę w potrzebie, jak odpowiedziałbyś na to?`