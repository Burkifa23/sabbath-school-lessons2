---
title:  Umarł król, niech żyje król!
date:  03/01/2021
---

`W Iz 6,1 czytamy o śmierci króla Uzjasza. Przeczytaj 26. rozdział 2. Księgi Kronik i odpowiedz na pytanie: Jakie znaczenie miała śmierć króla Uzjasza?`

Na śmierć króla Uzjasza można spojrzeć z różnych punktów widzenia.

1. Choć panowanie Uzjasza było długie i pełne powodzenia, gdy „doszedł do potęgi, wzbiło się w pychę jego serce ku własnej jego zgubie” (2 Krn 26,16). Postanowił on złożyć własnoręcznie w świątyni ofiarę z kadzidła. Gdy kapłani słusznie starali się do tego nie dopuścić, jako że nie był on upoważnionym do tego kapłanem, potomkiem Aarona (zob. 2 Krn 26,18), król wpadł w gniew. W tej chwili, gdy król odrzucił napomnienie, Pan natychmiast zesłał na niego trąd, który miał „aż do swojej śmierci, i mieszkał w domu odosobnionym dla trędowatych, gdyż był wyłączony z świątyni Pańskiej” (2 Krn 26,21). Jak na ironię Izajasz ujrzał w wizji niepokalanego i nieśmiertelnego Boga Króla w Jego domu/świątyni właśnie w roku śmierci trędowatego króla Judei!

2. Istnieje zdecydowana różnica między Uzjaszem i Izajaszem. Uzjasz bezczelnie rościł sobie pretensję do świętości wyłącznie opartej na pysze, wskutek czego stał się rytualnie nieczysty, tak iż został pozbawiony świętości. Izajasz zaś pozwolił, by świętość Boga dotknęła go. Pokornie wyznał on swoją niegodność i słabość oraz pragnienie moralnej czystości, które zostało zaspokojone (zob. Iz 6,5-7). Podobnie jak to się stało z celnikiem z przypowieści Jezusa, także Izajasz odszedł usprawiedliwiony, „bo każdy, kto siebie wywyższa, będzie poniżony, a kto się poniża, będzie wywyższony” (Łk 18,14).

3. Istnieje uderzające podobieństwo między trądem Uzjasza i moralnym stanem jego ludu: „Nic na nim zdrowego: tylko guzy i sińce, i świeże rany” (Iz 1,6).

4. Śmierć Uzjasza około 740 roku przed Chrystusem wyznacza początek znaczącego kryzysu przywództwa wśród ludu Bożego. Śmierć bowiem każdego władcy osłabia jego kraj w okresie przejściowym, zanim umocni się nowa władza. A Judejczykom groziło szczególne niebezpieczeństwo, jako że Tiglat-Pileser III wstąpił na tron asyryjski kilka lat wcześniej — w 745 roku przed Chrystusem — i natychmiast przystąpił do kampanii wojennych, pragnąc uczynić swoje państwo niezwyciężonym mocarstwem. Zagrażało to niezależnemu bytowi wszystkich państw Bliskiego Wschodu. W tym trudnym czasie Bóg pocieszył proroka Izajasza, ukazując mu, że to jednak Najwyższy sprawuje władzę.

`Przeczytaj uważnie 2 Krn 26,16. W jaki sposób każdemu z nas grozi coś takiego? Jak kierowanie uwagi na ofiarę Chrystusa chroni nas przed tym niebezpieczeństwem?`