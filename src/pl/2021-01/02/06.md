---
title:  Przerażająca prośba (zob. Iz 6,9-13)
date:  07/01/2021
---

`Gdy Bóg posłał Izajasza, dlaczego dał prorokowi tak dziwne przesłanie dla swojego ludu (zob. Iz 6,9-10)?`

Abyśmy nie pomyśleli, że Izajasz mógł czegoś nie dosłyszeć albo że to przesłanie nie jest aż tak ważne, Jezus zacytował ten fragment księgi, by wyjaśnić powód swojego nauczania w przypowieściach/podobieństwach (zob. Mt 13,13-15).

Bóg „nie chce, by ktokolwiek zginął” (2 P 3,9), co wyjaśnia, dlaczego posłał Izajasza do Judejczyków, a Jezusa do całej ludzkości. Bóg nie chce nikogo unicestwić, ale pragnie wszystkich zbawić. A choć niektórzy pozytywnie odpowiadają na Jego wezwania, to inni stają się jeszcze bardziej zdecydowani w uporze. Mimo to Bóg nadal kieruje do nich wezwania, aby dać im więcej okazji do skruchy. Jednak im silniejszy stawiają opór, tym bardziej utwierdzają się w zatwardziałości. Zatem w pewnym sensie to, co Bóg czyni dla nich, prowadzi ich do jeszcze większej zatwardziałości serca, choć faktycznie powinno ich przywieść do skruchy. Miłość Boga wobec nas jest niezmienna, a istotnym czynnikiem zależnym od nas jest to, jak odpowiadamy na Jego miłość.

Rolą duszpasterzy, takich jak Mojżesz, Izajasz, Jeremiasz, Ezechiel czy nawet sam Chrystus, jest kierowanie wezwań/apeli/próśb, nawet jeśli ludzie odrzucają zawarte w nich przesłanie. Bóg powiedział do Ezechiela:

— „Czy będą słuchać, czy nie — bo to dom przekory — poznają, że prorok był wśród nich” (Ez 2,5).

Rolą Boga i Jego sług jest dać ludziom uczciwy wybór, to znaczy, aby otrzymali oni wystarczające ostrzeżenie (por. Ez 3,16-21), nawet jeśli w końcu wybiorą uprowadzenie do niewoli i własne unicestwienie (zob. Iz 6,11-13).

`W świetle powyższych spostrzeżeń, jak możemy zrozumieć rolę Boga w doprowadzeniu do zatwardziałości faraona?`

W Wj 4,21 Bóg mówi:

— „Ja zatwardzę8 serce jego [faraona]” (BG).

Jest to pierwszy z dziewięciu przypadków, w których Bóg zapowiada, że doprowadzi faraona do zatwardziałości. Jednak również dziewięć razy czytamy, że to sam faraon zatwardził swoje serce (zob. np. Wj 8,15.32; 9,34).

Najwyraźniej faraon posiadał wolność wyboru, gdyż w przeciwnym razie nie byłby w stanie zatwardzić swojego serca. Jednak fakt, że także Bóg zatwardził serce faraona, wskazuje na Boga jako zapoczątkowującego okoliczności, w których faraon zareagował decyzją odrzucenia wezwań i znaków danych mu przez Boga. Gdyby faraon był otwarty na te boskie znaki, jego serce zostałoby przez nie skruszone, a nie zatwardzone.

`Czy w swoich doświadczeniach z Panem czułeś kiedyś zatwardzający wpływ Ducha Świętego na swoje serce? Zastanów się, dlaczego tak się stało. Jeśli wówczas nie wydało ci się to przerażające (w końcu na tym także polega zatwardziałość), jak postrzegasz to teraz? Jakie jest wyjście z takiego stanu ducha? Zob. 1 Kor 10,13.`