---
title:  Kolejna szansa (zob. Iz 7,10-13)
date:  12/01/2021
---

Achaz nie zareagował na Izajaszowe wezwanie do wiary. Tak więc Bóg miłosiernie dał królowi kolejną szansę, każąc mu prosić o znak: „…czy to głęboko w podziemiu, czy to wysoko w górze!” (Iz 7,11). Oto jedno z najwspanialszych zaproszeń do wiary danych kiedykolwiek ludziom. W przeciwieństwie do loterii liczbowych i zakładów pieniężnych Bóg nie umieścił żadnych ograniczeń wyszczególnionych drobnym drukiem. Nie ograniczył nawet swojej oferty do połowy Jego królestwa, jak czynili ziemscy władcy w przypływie największej szczodrości (zob. Est 5,6; 7,2; Mk 6,23). Był gotowy oddać wszystkie zasoby nieba i ziemi dla dobra nikczemnego króla, gdyby ten tylko uwierzył! Achaz mógł nawet prosić o znak w postaci góry złota czy armii licznej jak ziarnka piasku na plaży Morza Śródziemnego.

`Dlaczego Achaz odpowiedział tak, jak czytamy o tym w Iz 7,12?`

Odpowiedź Achaza wydaje się na pierwszy rzut oka podyktowana pobożnością i szacunkiem. Nie chciał on wystawiać Boga na próbę, jak czynili to Izraelici przed wiekami podczas wędrówki po pustyni (zob. Wj 17,2; Pwt 6,16). Różnica polega na tym, że tym razem Bóg poprosił króla, by wystawił Go na próbę (por. Ml 3,10). Przyjęcie tej łaskawej oferty byłoby miłe Bogu i w żadnej mierze nie nadwyrężyłoby Jego cierpliwości. Ale Achaz nie życzył sobie, by Bóg pomagał mu wierzyć. Zatrzasnął i zaryglował drzwi swojego serca, by nie wpuścić tam ani odrobiny wiary.

`Przeczytaj Iz 7,13. Co powiedział prorok?`

Izajasz wskazał, że odmawiając wystawienia Boga na próbę, rzekomo dlatego, by Go nie kusić, Achaz tak naprawdę drażnił Boga. Jednak najbardziej wymownym elementem tego wersetu jest to, iż Izajasz używa tu wyrażenia „mojego Boga” (Iz 7,13) w przeciwieństwie do Iz 7,11, gdzie prorok wezwał króla, by prosił „o znak od Pana, twego Boga”. Gdy Achaz odrzucił Boże zaproszenie, odrzucił też Pana jako swego Boga. Pan był zatem Bogiem Izajasza, ale już nie Bogiem Achaza.

`Czego dzisiejsza lekcja uczy nas o Bożej cierpliwości i gotowości prowadzenia wszystkich ludzi do zbawienia? Co mówi także o ślepocie i zatwardziałości ludzkiego serca, jeśli nie jest ono zupełnie poddane Panu? Czy Achaz uwierzyłby, gdyby nawet Bóg dał mu dowolny znak, o jaki król mógłby poprosić? Uzasadnij swoją odpowiedź.`