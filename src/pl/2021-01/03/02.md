---
title:  Zagrożenie z północy (zob. Iz 7,1-9)
date:  10/01/2021
---

`W obliczu jakiego przerażającego kryzysu stanął król Achaz na początku swojego panowania? Zob. 2 Krl 15,37-38; 16,5-6; Iz 7,1-2.`

Królestwo Izraelitów z północy (Efraim) i Syria (Aram) sprzymierzyły się przeciwko małemu Królestwu Judzkiemu na południu. Stało się to wtedy, gdy Królestwo Judzkie było osłabione atakami Edomitów i Filistynów. W przeszłości Judea walczyła przeciwko Izraelowi, ale sojusz Izraela z Syrią był dla Judei bardzo niebezpieczny. Wydaje się, że Izrael i Syria usiłowały zmusić Judeę do udziału w koalicji przeciwko potędze asyryjskiej pod panowaniem Tiglat-Pilesera III (zwanego Pulem w 2 Krl 15,19), który zagrażał okolicznym krajom, dążąc do poszerzenia swojego imperium. Izrael i Syria zawiesiły swój wieloletni konflikt wobec grożącego im większego niebezpieczeństwa. Gdyby udało się im pokonać Judeę i osadzić na tronie marionetkowego władcę (zob. Iz 7,5-6), mogliby korzystać z jej zasobów i wcielić do wojska mężczyzn zdolnych do walki.

`Jakie rozwiązanie znalazł Achaz, gdy jego świat zaczął się rozpadać? Zob. 2 Krl 16,7-9; 2 Krn 28,16.`

Zamiast uznać, że Bóg jest jego jedynym sprzymierzeńcem mogącym uratować jego kraj, Achaz usiłował zjednać sobie przychylność Tiglat-Pilesera III, nieprzyjaciela swoich nieprzyjaciół. Król Asyrii chętnie spełnił jego prośbę i wspomógł go w walce przeciwko Syrii i Izraelowi. Tiglat-Pileser nie tylko przyjął szczodrą opłatę od Achaza, ale także zyskał dobre usprawiedliwienie, by zająć Syrię, co niezwłocznie uczynił (zob. 2 Krl 16,9). Przymierze syryjsko-izraelskie rozpadło się. Przez krótki czas wydawało się, że Achaz ocalił Judeę.

Jednak ta polityka Achaza nie powinna nas dziwić. Był on jednym z najgorszych królów od początku istnienia Królestwa Judzkiego (zob. 2 Krl 16,3-4; 2 Krn 28,2-4).

`Gdy czytamy o tym, jaki był Achaz, rozumiemy, dlaczego właśnie tak, a nie inaczej zareagował na zaistniałe zagrożenie. Czego możemy się z tego nauczyć osobiście? Jeśli teraz nie jesteśmy posłuszni Bogu, jak możemy myśleć, że będziemy mieli dość wiary, by ufać Mu, gdy przyjdą prawdziwe próby? (Zob. Jk 2,22; Jr 12,5).`