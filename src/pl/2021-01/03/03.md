---
title:  Zaradzić zagrożeniu (zob. Iz 7,3-9)
date:  11/01/2021
---

Podczas gdy Achaz zastanawiał się nad tym, jakich politycznych wyborów dokonać, by zaradzić zagrożeniu ze strony Izraela i Syrii, Bóg wiedział o czymś, o czym król nie miał pojęcia. Z jednej strony to Bóg dopuścił do pojawienia się problemów u króla, aby go zdyscyplinować i otrzeźwić (zob. 2 Krn 28,5.19). Ponadto, choć odwołanie się do Tiglat-Pilesera o pomoc wydawało się logiczne i sensowne z ludzkiego punktu widzenia, Bóg wiedział, że podda to Królestwo Judzkie i ród Dawida pod obcą kontrolę, od której ono już się nie uwolni.

Stawka była ogromna, więc Bóg posłał Izajasza, by zapobiec realizacji planów króla (najwyraźniej gdy król dokonywał kontroli zapasów wody w Jerozolimie w ramach przygotowania do oblężenia). Prorok miał przekonać króla, by nie wdawał się w żadne układy z asyryjskim władcą.

`Dlaczego Pan polecił Izajaszowi, by zabrał ze sobą swojego syna, Szeariaszuba (zob. Iz 7,3)?`

Achaz z pewnością musiał być zaskoczony, gdy Izajasz pozdrowił go i przedstawił swojego syna, którego imię znaczy: reszta powróci/nawróci się. Reszta czego? Skąd powróci? Ponieważ ojciec chłopca był prorokiem, imię to brzmiało jak złowrogie przesłanie od Boga dotyczące uprowadzenia Judejczyków do niewoli. A może chodziło o powrót do Boga, czyli skruchę (czasownik powrócić zawiera także to znaczenie)? Przesłanie od Boga dla Achaza brzmiało następująco:

— To imię będzie mieć takie znaczenie, jakie ty mu nadasz! Odwróć się od swoich grzechów albo pójdziesz na wygnanie, z którego powróci jedynie reszta. Wybór należy do ciebie!

`Jak Boże przesłanie odnosiło się do sytuacji króla? Zob. Iz 7,4-9.`

Zagrożenie ze strony Syrii i Izraela miało przeminąć i Judea miała być ocalona. Potęgi, które Achazowi wydawały się ogromnymi i ognistymi wulkanami, dla Boga były jedynie dwoma niedopałkami „głowni dymiących” (Iz 7,4). Achaz nie musiał szukać pomocy w Asyrii.

Jednak, by podjąć właściwą decyzję, Achaz musiał zaufać Panu i Jego obietnicom. Musiał uwierzyć, by się ostać (zob. Iz 7,9). Słowa hebrajskie przetłumaczone jako uwierzyć i ostać się, pochodzą od tego samego hebrajskiego rdzenia, od którego utworzony jest także hebrajski odpowiednik słowa prawda (jako to, co wiarygodne) oraz hebrajski odpowiednik słowa amen (potwierdzenie tego, co wiarygodne). Achaz sam musiał być pewny, by innych upewniać — musiał polegać na Bogu, aby inni mogli polegać na Nim.

`Zastanów się nad ostatnim zdaniem z Iz 7,9. Dlaczego wiara i wierzenie są tak ważne w kwestii ostania się/przetrwania/ocalenia/utrzymania się/przeciwstawienia się/oparcia się komuś lub czemuś? Jak ta zasada odnosi się do życia chrześcijanina?`