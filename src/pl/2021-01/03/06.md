---
title:  Bóg z nami! (Zob. Iz 7,14)
date:  14/01/2021
---

Podobnie jak to jest z imionami dzieci Izajasza (Szeariaszub — reszta powróci, Maher Szalal-Chasz Baz — pośpiesza łup, szybko nadchodzi zdobycz), także imię Immanuel ma swoje znaczenie. Dosłownie znaczy: z nami Bóg. Jednak w powszechnie przyjmowanym tłumaczeniu Bóg z nami brakuje czegoś ważnego. Podobnie jak to jest w innych tego rodzaju hebrajskich imionach, brakuje w nim czasownika być, który należy dodać do przetłumaczonego imienia. Zatem imię Immanuel należy tłumaczyć następująco: Bóg jest z nami (porównaj te same słowa w Iz 8,10). Podobnie jest z imieniem Jeszua (Jezus), które znaczy: Jahwe jest zbawieniem, choć w hebrajskim oryginale brakuje w nim czasownika być (por. imię Izajasz, które znaczy: Jahwe jest zbawieniem/pomocą).

Jednak imię Immanuel nie jest oderwanym od rzeczywistości tworem — jest bowiem obietnicą, która miała się spełnić dosłownie: Bóg jest z nami!

`Jakie znaczenie ma obietnica, że Bóg jest z nami?`

Nie ma mocniejszego zapewnienia i pocieszenia. Bóg nie obiecuje, że Jego lud nie będzie przeżywał trudności i bólu, ale obiecuje być ze swoimi wiernymi wyznawcami. Psalmista powiada:

— „Choćbym nawet szedł ciemną doliną, zła się nie ulęknę, boś Ty ze mną, laska twoja i kij twój mnie pocieszają” (Ps 23,4).

„Bóg mówi:

— »Gdy będziesz przechodził przez wody, będę z tobą, a gdy przez rzeki, nie zaleją cię; gdy pójdziesz przez ogień, nie spłoniesz, a płomień nie spali cię« (Iz 43,2).

Gdzie był Bóg, gdy Babilończycy wrzucili trzech przyjaciół Daniela do ognistego pieca? Był z nimi (zob. Dn 3,23-25). Gdzie był Bóg w czasie trwogi Jakuba, gdy ten zmagał się całą noc aż do świtu? Trzymał Jakuba w ramionach — był najbliżej, jak to jest możliwe (zob. Rdz 32,24-30).

Choć Pan nie objawia się teraz w formie cielesnej na ziemi, jest ze swoim ludem w jego doświadczeniach. Gdzie był Pan, gdy tłum kamienował Szczepana? Stał »po prawicy Bożej« (Dz 7,56). Gdy Jezus wstąpił do nieba, »zasiadł po prawicy majestatu na wysokościach« (Hbr 1,3). Dlaczego stał, gdy Szczepan cierpiał, będąc kamienowany na śmierć? Jak kiedyś rzekł adwentystyczny pastor Morris Venden (1932-2013):

— »Jezus nie był w stanie usiedzieć na miejscu w takiej chwili!«”12

`Choć mamy obietnicę, że Bóg jest z nami, co znaczy ta obietnica, skoro i tak przechodzimy ciężkie próby i doświadczamy różnego rodzaju cierpień? Co daje nam świadomość Jego obecności? Uzasadnij swoją odpowiedź.`