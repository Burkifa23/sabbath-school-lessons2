---
title:  Znak Syna (zob. Iz 7,14)
date:  13/01/2021
---

Oferta prośby o znak, „czy to głęboko w podziemiu, czy to wysoko w górze!” (Iz 7,11), nie poruszyła serca Achaza. Zatem gdy Bóg mówi, że On sam da znak (zob. Iz 7,14), to możemy się spodziewać, że będzie to znak tak wymowny, iż tylko niczym nieograniczona wyobraźnia Boga mogłaby go wymyślić (por. Iz 55,9; 1 Kor 2,9).

I oto niespodzianka! Tym znakiem ma być syn. Ale jak fakt, że młoda kobieta urodzi dziecko i nada mu imię Immanuel (zob. Iz 7,14), miałby być znakiem o biblijnych wymiarach?

`Kim miała być owa kobieta i jej dziecko?`

Nigdzie w Starym Testamencie nie wskazano na wypełnienie tego ważnego znaku w przeciwieństwie do znaków danych innym osobom, takim jak na przykład Gedeon (zob. Sdz 6,36-40). Zatem na podstawie Starego Testamentu możliwe są następujące wypełnienia:

1. Ponieważ hebrajskie słowo przetłumaczone jako „młoda kobieta”11 (Iz 7,14 BI) oznacza młodą kobietę zdolną do zawarcia małżeństwa, niektórzy zakładają, że chodzi o zamężną kobietę mieszkającą w Jerozolimie, być może żonę Izajasza. W Iz 8,3 jest mowa o narodzinach syna jako owocu miłości Izajasza i prorokini — żony Izajasza, której proroczym przesłaniem były przynajmniej jej dzieci (por. Iz 7,3; 8,18). Jednak ten syn otrzymał imię Maher Szalal-Chasz Baz (zob. Iz 8,1-4), a nie Immanuel. Mimo to znaki w postaci dwóch synów są podobne pod tym względem, że zanim osiągną oni wiek, w którym odróżnia się dobro od zła, Syria i Izrael zostaną zniszczone (zob. Iz 7,16; 8,4).

2. Niektórzy twierdzą, że Immanuel to Hiskiasz, syn Achaza, który został królem po śmierci ojca. Jednak to imię nigdy nie było powiązane z Hiskiaszem.

3. Ponieważ Immanuel jest nieco tajemniczą postacią, a Jego imię — powszechnie tłumaczone jako Bóg z nami — odnosi się do Bożej obecności, może być On tożsamy ze szczególnym Synem przepowiedzianym w 9. i 11. rozdziale Księgi Izajasza. Jeśli tak, to Jego wzniosły opis jako Istoty Boskiej (zob. Iz 9,5) i „korzenia Isajego” (Iz 9,6) wykracza poza wszystko, co można przypisać nawet dobremu królowi Hiskiaszowi.

4. Naturalne urodzenie dziecka przez niezamężną kobietę w wieku rozrodczym musiałoby oznaczać, że jej nieślubne dziecko jest owocem rozwiązłości (zob. Pwt 22,20-21). Dlaczego Bóg miałby wskazywać takie dziecko jako znak mający budzić wiarę?

W przeciwieństwie do tego Nowy Testament utożsamia Jezusa jako zapowiedzianego Immanuela (zob. Mt 1,21-23), poczętego w nadprzyrodzony sposób przez niezamężną, choć zaręczoną dziewicę. Jezus został wprost nazwany boskim Synem (zob. Iz 9,5; Mt 3,17) oraz różdżką z pnia Isajego i korzeniem Isajego (zob. Iz 11,1.10; Ap 22,16). Być może wcześniejszy Immanuel, którego przyjście na świat dowiodło Achazowi, że prorocze zapowiedzi się spełnią, był zwiastunem/zapowiedzią Chrystusa. Nie wiemy tego. Wiemy jednak to, co powinniśmy wiedzieć, że „gdy nadeszło wypełnienie czasu, zesłał Bóg Syna swego, który się narodził z niewiasty” (Ga 4,4), i w Jego osobie Bóg zamieszkał z nami.

`Zastanów się nad prawdą o przyjęciu człowieczeństwa przez Chrystusa. Jakim pocieszeniem jest ten fakt dla nas w tym zimnym, przerażającym i okrutnym świecie?`