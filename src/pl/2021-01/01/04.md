---
title:  Argument przebaczenia (zob. Iz 1,18)
date:  29/12/2020
---

`Przeczytaj Iz 1,18. Zastanów się nad tymi słowami i napisz, co Bóg przez nie wyraził (przeczytaj kilka kolejnych wersetów, by poznać kontekst Iz 1,18).`

Bóg z mocą dowiódł, że oskarżeni Judejczycy są winni złamania zawartej z Nim umowy (zob. Iz 1,2-15), a następnie wezwał ich do reformy (zob. Iz 1,16-17). To wezwanie sugeruje, że jest jeszcze dla nich nadzieja. W końcu, gdyby nie było nadziei, po co wzywać skazańca do zmiany postępowania? Jak bowiem skazaniec w celi śmierci miałby bronić pokrzywdzonego, wymierzać sprawiedliwość sierocie i wstawiać się „za wdową!” (Iz 1,17)? Ale gdy Bóg mówi: „Chodźcie więc, a będziemy się prawować” (Iz 1,18), widzimy, że On wciąż stara się przemówić do rozumu swojemu ludowi, skłonić go do skruchy i porzucenia zła, bez względu na to, jak bardzo zwyrodniał.

Pan zapewnia Judejczyków, że może ich oczyścić z grzechu — zastąpić czerwień grzechu bielą sprawiedliwości. Dlaczego grzechy mają kolor czerwony? Bo czerwień to kolor krwi — którą przelali — widniejącej na ich rękach (zob. Iz 1,15). Biel zaś jest kolorem czystości i uwolnienia od winy za przelanie krwi. Bóg oferuje im zmianę życia. Podobnego słownictwa użył Dawid, gdy błagał Boga o przebaczenie za to, że posiadł Batszebę i doprowadził do śmierci jej męża (zob. Ps 51,9.16). W Iz 1,18 Bóg posługuje się argumentem przebaczenia oferowanego Jego ludowi!

`Jak Boża oferta przebaczenia służy jako argument do uzasadnienia zmiany ich postępowania? Por. Iz 1,18 z Iz 44,22.`

Teraz dostrzegamy cel surowych słów Boga skierowanych przeciwko Jego ludowi. Nie oznaczają one odrzucenia, ale pragnienie nawrócenia ich do Niego. Jego oferta przebaczenia jest poważnym argumentem wspierającym Jego wezwanie do oczyszczenia się Judejczyków z moralnego zepsucia (zob. Iz 1,16-17). Jego przebaczenie umożliwia im odrodzenie się dzięki Jego mocy. Widzimy tu podstawę nowego przymierza zapowiadanego w Jr 31,31-34, w którym przebaczenie jest podstawą więzi nowego serca z Bogiem. Zaczynamy więc od czerwieni, będąc winni długu, którego nigdy nie bylibyśmy w stanie spłacić. Jednak z pozycji pokory i uznania naszej potrzeby przebaczenia jesteśmy gotowi przyjąć wszystko, co Bóg nam daje.