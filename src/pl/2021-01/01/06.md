---
title:  Złowieszcza pieśń miłosna (zob. Iz 5,1-7)
date:  31/12/2020
---

`Przeczytaj pieśń zapisaną w Iz 5,1-7. Jakie znaczenie ma ta przypowieść?`

Bóg wyjaśnił znaczenie przypowieści dopiero na końcu, czyli w Iz 5,7. Używając przypowieści, pomógł swoim wiernym spojrzeć na siebie obiektywnie, aby mogli poznać swój rzeczywisty stan. Bóg skutecznie posłużył się taką metodą wobec Dawida (zob. 2 Sm 12,1-13). Nazywając przypowieść pieśnią „o Jego miłości” (Iz 5,1 BT), Bóg na początku wskazuje, co jest motywacją Jego działań wobec Jego ludu. Jego więź z wierzącymi opiera się na Jego charakterze, którego dominującą cechą jest miłość (zob. 1 J 4,8). Bóg oczekuje w zamian także miłości. Jednak zamiast szlachetnych gron, otrzymał „złe owoce”1 (Iz 5,2), czyli dosłownie śmierdzące/parszywe/paskudne/obrzydliwe rzeczy.

`Co Pan miał na myśli, gdy zapytał: „Cóż jeszcze należało uczynić mojej winnicy, czego ja jej nie uczyniłem?” (Iz 5,4)?`

W kolejnych wersetach Bóg mówi:

— „Otóż teraz chcę wam ogłosić, co uczynię z moją winnicą: Rozbiorę jej płot, aby ją spasiono, rozwalę jej mur, aby ją zdeptano. Zniszczę ją doszczętnie” (Iz 5,5-6).

Gdy grzeszymy, Bóg nie od razu odsuwa się od nas, odbierając nam swoją ochronę i niszcząc nas. Cierpliwie daje nam okazję do przyjęcia przebaczenia (zob. 2 P 3,9). On nie odrzuca nikogo, kto przychodzi do Niego. Wzywa każdego, póki jest nadzieja na pozytywną reakcję. Nie przyjmuje rychło odmowy, bo wie, że jesteśmy istotami nieświadomymi i zwiedzionymi przez grzech. Ale jeśli nie może do nas dotrzeć, ostatecznie uznaje nasz wybór i pozwala nam pozostać takimi, jakimi chcemy być (zob. Ap 22,11).

Jeśli uparcie odrzucamy Boże wezwania kierowane do nas przez Ducha Świętego, możemy w końcu przekroczyć granicę, zza której już nie ma powrotu (zob. Mt 12,31-32). Odwrócenie się od Chrystusa jest niebezpieczne (zob. Hbr 6,4-6). Bóg może uczynić dla nas bardzo dużo, ale istnieją granice także Jego możliwości, bo On szanuje nasz wybór.

`Weźmy na przykład sprawę poruszoną w Iz 5,4 — „Cóż jeszcze należało uczynić mojej winnicy (…)?” — i przyjrzyjmy się jej w świetle Chrystusowego krzyża, na którym Bóg złożył z siebie ofiarę za nasze grzechy, płacąc własnym życiem za złamanie swojego prawa przez nas. Co jeszcze można było uczynić dla nas, czego On nie uczynił? Jak rozmyślanie o ofierze Chrystusa daje nam pewność zbawienia oraz motywuje do skruchy i zmiany życia?`