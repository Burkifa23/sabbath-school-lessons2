---
title:  Spożywam albo będę pożarty (zob. Iz 1,19-31)
date:  30/12/2020
---

`Przeczytaj Iz 1,19-31. Jaki temat pojawia się w tym fragmencie księgi i jak przewija się on w całej Biblii?`

Zwróć uwagę na logiczną konstrukcję Iz 1,19-20: Jeżeli Judejczycy wybiorą ochocze posłuszeństwo wobec Boga, będą spożywali „z dóbr ziemi” (Iz 1,19). Z drugiej strony, jeżeli odrzucą Jego ofertę przebaczenia i odrodzenia oraz będą się buntować przeciwko Niemu, pożre ich miecz (zob. Iz 1,20). Wybór zatem należy do nich. Tak więc wersety te zawierają warunkowe błogosławieństwo i warunkowe przekleństwo.

W 1. rozdziale Księgi Izajasza jej autor powtarza i stosuje do zaistniałej sytuacji słowa Mojżesza zapisane w Pwt 30,19 w czasie, gdy Bóg ustanawiał przymierze z Izraelitami: „Biorę dziś przeciwko wam na świadków niebo i ziemię. Położyłem dziś przed tobą życie i śmierć, błogosławieństwo i przekleństwo”.

`Przeczytaj uważnie te słowa Mojżesza. Zwróć uwagę, że nie ma neutralnego stanowiska: Albo życie, albo śmierć; albo błogosławieństwo, albo przekleństwo. Dlaczego mamy do wyboru tylko dwie możliwości? Dlaczego nie ma jakiegoś kompromisowego wyjścia z tej sytuacji?`

Te słowa Mojżesza streszczają serię ostrzeżeń, błogosławieństw i przekleństw, które kończą zawarcie przymierza w 27., 28., 29. i 30. rozdziale Księgi Powtórzonego Prawa (por. 26. rozdział Księgi Kapłańskiej). Przymierze to obejmuje następujące elementy: (1) przypomnienie tego, czego Bóg dokonał dla Izraelitów, (2) warunki (przykazania), których należy przestrzegać, by przymierze pozostawało w mocy, (3) nawiązanie do świadków oraz (4) błogosławieństwa i przekleństwa ostrzegające ludzi, co się stanie, jeśli złamią warunki przymierza.

Bibliści twierdzą, że te same elementy występują w identycznej kolejności w umowach politycznych zawieranych przez inne narody, takie jak na przykład Hetyci. Tak więc ustanawiając przymierze z Izraelitami, Bóg posłużył się formułą zrozumiałą dla nich, aby możliwie mocno uświadomić im naturę i skutki wzajemnie wiążącej umowy, której stroną się stali. Możliwe dobrodziejstwa przymierza były ogromne, ale gdyby Izraelici złamali tę umowę, ich los byłby gorszy, niż gdyby nigdy jej nie zawarli.

`Jak w swoim chrześcijańskim życiu doświadczyłeś zasady błogosławieństwa i przekleństwa przedstawionej powyżej?`