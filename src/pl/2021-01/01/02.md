---
title:  Słuchajcie, niebiosa (zob. Iz 1,1-9)
date:  27/12/2020
---

W Iz 1,1 znajduje się krótkie wprowadzenie przedstawiające autora (syn Amosa), źródło jego przesłania (widzenie) oraz jego temat (Judea i jej stolica, Jerozolima, za panowania czterech królów). Temat przesłania wskazuje także pierwszoplanowych adresatów Izajasza — współczesnych mu jego rodaków. Prorok mówi do nich o ich stanie i czekającej ich przyszłości.

Wspominając judzkich królów, za panowania których działał, Izajasz zawęża krąg adresatów i wiąże swoją księgę z historycznymi i politycznymi wydarzeniami konkretnego okresu. Te ramy czasowe kierują nas do historycznych sprawozdań zawartych w 2 Krl 15,1-20,21 i 2 Krn 26,1-32,33.

`Przeczytaj Iz 1,2. Co jest istotą przesłania tego wersetu? Co Pan tutaj mówi? Jak przesłanie to przewija się przez całą historię zbawienia? Czy dotyczy ono także współczesnego Kościoła? Uzasadnij swoją odpowiedź.`

Zwróć uwagę, że przesłanie Izajasza zaczyna się następująco: „Słuchajcie, niebiosa, i uważnie przysłuchuj się, ziemio!” (Iz 1,2; por. Pwt 30,19; 31,28). Bóg nie wskazuje tu na to, że niebo i ziemia same z siebie mogą usłyszeć czy zrozumieć owo przesłanie. To wyrażenie jest jedynie środkiem literackiego wyrazu.

Gdy starożytni królowie na Bliskim Wschodzie, tacy na przykład jak władca Hetytów, zawierali polityczne umowy z pomniejszymi władcami, przywoływali swoich bogów na świadków, by podkreślić, że złamanie umowy z pewnością nie ujdzie bezkarnie. Jednak gdy boski Król Królów zawarł przymierze z Izraelitami w czasach Mojżesza, nie odwoływał się do żadnych bogów jako świadków. Jako jedyny i prawdziwy Bóg przywołał na świadków niebiosa i ziemię, aby spełniły rolę świadków (zob. także Pwt 4,26).

`Przeczytaj uważnie Iz 1,1-9. Podsumuj, na czym polegały grzechy Judejczyków. Zwróć szczególną uwagę na skutki tych grzechów. Co się stało z powodu winy Judejczyków? Jaka nadzieja jest wskazana w Iz 1,9?`