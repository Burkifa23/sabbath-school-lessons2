---
title:  Zdemoralizowana obrzędowość (zob. Iz 1,10-17)
date:  28/12/2020
---

`Przeczytaj Iz 1,10. Dlaczego prorok posłużył się podobieństwem do Sodomy i Gomory? Co Pan pragnął przez to wskazać?`

`Przeczytaj Iz 1,11-15. Co Pan mówi tutaj swojemu ludowi? Dlaczego Bóg odrzucił nabożeństwa odprawiane przez Jego lud?`

Ręce składające ofiary i wznoszone w modlitwie były pełne krwi. To znaczy, że ludzie ci stosowali przemoc i uciskali bliźnich (zob. Iz 1,15; 58,3-4). Źle traktując innych członków przymierza, Izraelici okazywali pogardę Obrońcy Izraela, albowiem grzechy przeciwko bliźnim są grzechami przeciwko Bogu.

Oczywiście to Bóg ustanowił starotestamentowy system obrzędowy (zob. Kpł 1,1-16,34) i wyznaczył świątynię jerozolimską jako właściwe miejsce nabożeństwa (zob. 1 Krl 8,10-11). Ale obrzędy miały być odprawiane w kontekście przymierza zawartego przez Boga z Jego ludem. To przymierze Boga z Izraelitami umożliwiało Jego zamieszkiwanie wśród nich w świątyni. Tak więc przeprowadzane obrzędy i wznoszone tam modlitwy miały sens jedynie pod warunkiem, że wyrażały wierność wobec Boga i Jego przymierza. Dlatego ci, którzy składali ofiary, ale nie odczuwali szczerej skruchy i gotowości zaprzestania niesprawiedliwych działań wobec innych członków przymierza, dopuszczali się w ten sposób rytualnego kłamstwa. Zatem ich ofiary były nie tylko nieważne, ale były wręcz grzechem! Ich ceremonialne gesty miały świadczyć o tym, że są wierni, ale ich postępowanie dowodziło tego, że złamali przymierze z Bogiem.

`Przeczytaj Iz 1,16-17. Co Pan nakazał swojemu ludowi? Jak te wersety w ich kontekście są zbieżne z tym, co Jezus powiedział w Mt 23,23-28? Jakie przesłanie dla siebie znajdujemy w tych wersetach i kontekście, w którym zostały podane?`