---
title:  Kupowanie bez płacenia? (Zob. Iz 55,1-7)
date:  07/03/2021
---

`Przeczytaj uważnie ten werset: „Nuże, wszyscy, którzy macie pragnienie, pójdźcie do wód, a którzy nie macie pieniędzy, pójdźcie, kupujcie i jedzcie!” (Iz 55,1). Jaką sprzeczność dostrzegasz w tym wezwaniu?`

Wyobraź sobie, że zgromadziwszy spory zapas atrakcyjnych artykułów spożywczych i stojąc na ulicy w dużym mieście, wołasz do głodnych i bezdomnych:

— Nuże, wszyscy, którzy nie macie pieniędzy, pójdźcie, kupujcie i jedzcie!

Ale jak mieliby kupować, skoro nie mają pieniędzy? Zatem gdybyś dodał jak Izajasz: „…bez pieniędzy i bez płacenia” (Iz 55,1), wszystko stałoby się jasne.

Izajasz wzywa ludzi do przyjęcia łaskawego Bożego przebaczenia (zob. Iz 55,7). Jednak słowo kupujcie podkreśla, że to, co Bóg oferuje ludziom, by zaspokoić ich potrzeby i pragnienia, jest kosztowne. Zatem przyjęcie tego daru wymaga spełnienia warunków operacji handlowej (przekazania własności czegoś wartościowego). Bóg darmo oferuje przebaczenie w ramach odnowionego przymierza ze swoim ludem, ale nie dlatego że przebaczenie nic Go nie kosztuje. On nabył je bowiem za ogromną cenę krwi swojego Sługi. Choć jest darmowe dla nas, to dla Niego ma ono najwyższą cenę.

`Jaka jest cena naszego zbawienia? Zob. 1 P 1,18-19. Jak podejście Izajasza do zbawienia ma się do podejścia nowotestamentowego? Zob. Ef 2,8-9.`

Izajasz zwięźle ujął ewangelię w Starym Testamencie, a ewangelia ta jest taka sama jak w Nowym Testamencie. Nie istniało żadne stare przymierze zbawienia z uczynków, rzekomo wyparte przez nowe przymierze zbawienia z łaski. Od chwili, gdy Bóg obiecał Zbawiciela Adamowi i Ewie (zob. Rdz 3,15), istniał tylko jeden sposób zbawienia — z łaski przez wiarę (zob. Ef 2,8), gdyż „darem łaski Bożej jest żywot wieczny w Chrystusie Jezusie, Panu naszym” (Rz 6,23). Począwszy od starożytnego Gilgamesza62, który dokonywał heroicznych czynów w daremnym poszukiwaniu życia wiecznego, po współczesne aktorki, które wierzą w reinkarnację63, ludzie starali się różnymi sposobami osiągnąć zbawienie, ale na darmo. Dlatego potrzebujemy poznania Jezusa i tego, czego On dokonał dla nas na krzyżu.

`Zbawienie jest darmo w tym sensie, że nie możemy uczynić nic, by na nie zarobić. Nasze uczynki nie są idealnie dobre, by nas zbawić. Jednocześnie przyjęcie zbawienia może nas kosztować wszystko, co mamy. Co to znaczy? Zob. np. Mt 10,39; Łk 9,23; 14,26; Flp 3,8.`