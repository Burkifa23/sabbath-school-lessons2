---
title:  Poszczący przyjaciele (zob. Iz 58,1-8)
date:  09/03/2021
---

`Czym jest „post”, o którym mowa w Iz 58,3?`

Zapewne chodzi tu o post w Dniu Pojednania, jedyny post nakazany przez Boga (zob. Kpł 16,29.31; 23,27-32). Znajduje to potwierdzenie w Iz 58,3 w podobnym wyrażeniu „umartwiamy nasze dusze”, wzorowanym na słownictwie Księgi Kapłańskiej. Umartwienie/ukorzenie siebie odnosi się do różnych form wyrzeczeń, w tym postu (por. Ps 35,13; Dn 10,2-3.12).

Kontekst Dnia Pojednania wyjaśnia Boży nakaz: „Podnieś jak trąba swój głos” (Iz 58,1). Trąbki z wydrążonych baranich rogów — zwane szofarami — były używane dziesięć dni przed Dniem Pojednania, aby obwieścić zbliżanie się Dnia Sądu (zob. Kpł 23,24). Ponadto co pięćdziesiąt lat w Dniu Pojednania ogłaszano początek jubileuszowego roku wolności (zob. Kpł 25,9-10; por. Iz 27,13).

`Przeczytaj Iz 58,3-7. Na co Bóg żali się w związku ze swoim ludem — Żydami? Co było złego w ich poście?`

Wydaje się, że Żydzi oczekiwali, że Pan pogratuluje im ich „pobożności”. Oczywiście wszystko się im pomyliło. Wyrzeczenia podejmowane w Dniu Pojednania miały wyrażać ich wdzięczność i wierność wobec Niego w dniu, w którym najwyższy kapłan udawał się przed oblicze Boga, by oczyścić świątynię i w ten sposób oczyścić ich z wszystkich grzechów, które zostały im przebaczone (zob. Kpł 16,1-34; por. Kpł 4,1-35). Ich czyny powinny być dokonywane w duchu wdzięczności dla Boga, który ich zbawił w Dniu Sądu, a nie obliczone na zyskanie Bożego uznania za ich rzekome pobożność i poświęcenie. W końcu to grzechy ludu Bożego zanieczyszczały świątynię. Musiała ona zatem być oczyszczona krwią przelaną z powodu ich czynów.

`Jedna z najważniejszych lekcji, wynikających z tych wersetów, wskazuje różnicę między religijnością a podążaniem za Chrystusem. Jak ukazana jest tutaj ta różnica? Jak każdy z nas z osobna jest zagrożony taką niewłaściwą postawą — wierzeniem, że nasze religijne zachowania w jakiś sposób wskazują, że naprawdę podążamy za Panem, tak jak On tego chce?`