---
title:  Wyższe myśli i drogi (zob. Iz 55,6-13)
date:  08/03/2021
---

`Dlaczego Bóg przypomina nam, że Jego myśli i drogi są wyższe niż nasze, jak niebiosa są wyższe niż ziemia (zob. Iz 55,8-9)? Jak myślisz, co to znaczy?`

Nie ma wątpliwości, że Bóg, który stworzył wszechświat, w którym nawet najprostsze rzeczy i zjawiska są pełne tajemnic niepojętych dla naszych umysłów, jest Bytem, którego drogi są niedostępne dla naszego zrozumienia. Ta świadomość Jego nieskończonej wyższości powinna nam ułatwić pokorne przyjęcie Jego pomocy (zob. Iz 57,15).

`Przeczytaj Iz 55,6-9. W jakim kontekście Bóg mówi, że Jego drogi i myśli są wyższe niż wszystko, co możemy sobie wyobrazić? Jakie Jego dokonania są dla nas niemożliwe do pojęcia?`

Ze wszystkich tajemnic wszechświata niewątpliwie największą jest plan zbawienia, tajemnica, którą możemy obecnie pojąć jedynie w niewielkim stopniu (zob. Ef 6,19 BG). To, że Stwórca Wszechświata zniżył się do przyjęcia człowieczeństwa, żył na ziemi w trudzie i cierpieniu, a potem umarł w męce za nas jako ofiara za nasze grzechy, aby nam przebaczyć i okazać miłosierdzie, oto prawda, która będzie poruszać serca wszystkich istot stworzonych przez Boga przez kolejne stulecia wieczności.

„Temat odkupienia jest tym, w który aniołowie pragną wejrzeć. Będzie on przedmiotem studiów i tematem pieśni odkupionych przez nieskończone wieki. Czy nie warto starannie rozmyślać o nim i studiować go już teraz? (...).

Ten temat jest niewyczerpany. Studiowanie ucieleśnienia Chrystusa, Jego zadośćuczynnej śmierci oraz dzieła pośrednictwa będzie zajmować umysły pilnych studentów po wszystkie czasy. Patrząc na Boga przez niezliczone lata wieczności, zachwyceni Nim będą mówić:

— »Wielka jest tajemnica pobożności« (1 Tm 3,16)”64.

`Pomyśl o całym złu, którego się dopuściłeś — ludziach, których zraniłeś, niemiłych słowach, które wypowiedziałeś, rozczarowaniach, których przysporzyłeś bliźnim i samemu sobie. A jednak dzięki Jezusowi możesz otrzymać przebaczenie i zostać uznanym w tej chwili za doskonale sprawiedliwego w oczach Boga. Jeśli to nie jest tajemnica, to co nią jest?`