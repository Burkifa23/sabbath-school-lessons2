---
title:  Czas dla nas (zob. Iz 58,13-14)
date:  11/03/2021
---

`Dlaczego Izajasz porusza kwestię soboty w Iz 58,13-14? Jak szabat wiąże się z Dniem Pojednania w kontekście wcześniejszych wersetów?`

Doroczny Dzień Pojednania był szabatem. Ten specjalny ceremonialny szabat — podobnie jak cotygodniowa sobota — był dniem, w którym zakazana była wszelka powszednia praca (zob. Kpł 23,27-32). Zatem — jak zauważyli pierwsi adwentyści dnia siódmego — reguła, zgodnie z którą odpoczynek Dnia Pojednania trwał od wieczora do wieczora (zob. Kpł 23,32), wskazuje, że ta sama reguła musi dotyczyć także cotygodniowego święta sobotniego. Podobnie — choć pierwszoplanowym kontekstem Iz 58,13-14 jest ceremonialny szabat Dnia Pojednania — przesłanie to dotyczy także cotygodniowego święta sobotniego.

`Przeczytaj Iz 58,13. Jakiego rodzaju dniem ma być sobota? Jak możemy uczynić nasze przeżywanie odpoczynku sobotniego takim, jak przedstawione to zostało w tym wersecie? Gdy myślisz o tym, co oznacza sobota, dlaczego powinno się ją spędzać tak, jak zostało to opisane w tym wersecie?`

`W 58. rozdziale Księgi Izajasza poruszone zostały trzy zasadnicze tematy: wyrzeczenie się siebie, dobroć dla bliźnich i sobota. Co łączy te trzy tematy?`

Po pierwsze wszystkie trzy dotyczą (1) Boga, (2) tego, czemu On nadaje pierwszeństwo i (3) uznania naszej zależności od Niego. Po drugie przez te trzy czynniki ludzie dążą do świętości, naśladując Boga (zob. Kpł 19,2), który w osobie Chrystusa uniżył się (zob. Flp 2,8), okazał ofiarną dobroć (zob. J 3,16) i odpoczął w sobotę po swoim dziele, kończąc tydzień stworzenia (zob. Rdz 2,2-3; Wj 20,11).

`Przyjrzyj się innym powiązaniom zachodzącym między takimi tematami jak: wyrzeczenie się siebie, dobroć dla bliźnich i sobota, przedstawionymi w 58. rozdziale Księgi Izajasza.`

Sobotni odpoczynek od powszedniego trudu jest przejawem dobroci dla ludzi, gdyż pozwala im wytchnąć (zob. Wj 23,12; Mk 2,27). Jezus wykazał, że czynów dobroci można dokonywać w sobotę (zob. Mk 3,1-5; J 5,1-17). Właściwe świętowanie soboty przynosi radość (zob. Iz 58,14), podobnie jak pomaganie bliźnim (zob. Iz 58,10-11).

`Co musi się zmienić w twoim życiu, abyś mógł doświadczyć tych błogosławieństw?`