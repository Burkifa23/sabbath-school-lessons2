---
title:  Walka o post (zob. Iz 58,1-12)
date:  10/03/2021
---

Dziesięć dni po tym, jak trąbienie przypomniało Żydom, że Pan jest ich Królem, w Dniu Pojednania, gdy przez swoją pokorę i wyrzeczenie się siebie mieli potwierdzić swoją wierność wobec Niego jako Króla, prorok podniósł głos jak trąbę, by obwieścić, że zbuntowali się przeciwko Niemu (zob. Iz 58,1).

`Przeczytaj Iz 58,6-12. Jakie czyny Bóg uważał za prawdziwy przejaw wyrzeczenia się siebie? W końcu co jest trudnego w zrezygnowaniu z kilku posiłków czy nakarmieniu paru bezdomnych ludzi? Jaka zasada ma przyświecać tym czynom? Dlaczego czyny miłosierdzia są przejawem prawdziwej religijności?`

Każdy może być religijny — wykonywać religijne obrzędy (nawet te najwłaściwsze) we właściwym czasie i we właściwy sposób. Ale nie tego Pan oczekuje. Przyjrzyjmy się życiu Jezusa. Choć przestrzegał On religijnych obrzędów obowiązujących w Jego czasach, to jednak autorzy ewangelii znacznie więcej uwagi i miejsca poświęcili Jego czynom miłosierdzia, Jego uzdrowieniom, nakarmieniu przez Niego tłumów i przebaczeniu okazanemu przez Niego potrzebującym niż Jego wierności starotestamentowym ceremoniom.

Pan pragnie mieć Kościół, lud, który głosi prawdę światu. Ale co lepiej przyciąga ludzi spoza Kościoła do prawdy, która jest w Jezusie — ścisłe trzymanie się przepisów dietetycznych czy gotowość pomagania głodnym, ścisłe przestrzeganie sobotniego odpoczynku czy gotowość poświęcenia czasu i energii na niesienie pomocy potrzebującym?

`Przeczytaj Mt 25,40 i Jk 1,27. Co mówią nam te wersety?`

`Przyjrzyj się błogosławieństwom, które w 58. rozdziale Księgi Izajasza Bóg obiecuje tym, co służą potrzebującym. Co Pan pragnie nam przez to powiedzieć? Czy są to obietnice nadprzyrodzonych interwencji w naszym życiu w zamian za czynienie tych rzeczy? A może Pan mówi o naturalnych błogosławieństwach, jakie otrzymujemy, gdy poświęcamy się służbie dla bliźnich, zamiast być samolubami, chciwcami i ludźmi, którzy traktują własną osobę jak centrum wszystkiego? Uzasadnij swoją odpowiedź.`