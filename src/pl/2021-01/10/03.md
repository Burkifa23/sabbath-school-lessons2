---
title:  Pieśń o cierpiącym Słudze (zob. Iz 52,13-53,12)
date:  01/03/2021
---

Ten fragment Księgi Izajasza (zob. Iz 52,13-53,12), znany jako Pieśń o cierpiącym Słudze, potwierdza status Izajasza jako proroka ewangelii. Pozostając w doskonałej zgodzie z ewangelią, pieśń ta wznosi się ponad inne arcydzieła literatury biblijnej. Będąc stosunkowo krótka, jest jednocześnie pełna treści i głębokiego znaczenia. Ukazuje istotę niepojętego planu Boga mającego na celu uratowanie ludzkości pogrążonej i zagubionej w grzechu.

Owe słowa Izajasza nie są mlekiem. Przygotował on swoich czytelników, rozwijając temat mesjański już od pierwszej części swojej księgi. Podążając z biegiem życia Mesjasza na ziemi, prorok rozpoczął swoją opowieść od Jego poczęcia i narodzin (zob. Iz 7,14), podkreślił Jego tożsamość jako boskiego Króla z rodu Dawida (zob. Iz 9,5-6), opisał Jego dzieło odrodzenia Izraela (zob. Iz 11,1-16) oraz cichą służbę wyzwolenia z niesprawiedliwości i cierpienia (zob. Iz 42,1-7). Następnie Izajasz ukazał rozwinięcie wielkiego dramatu Mesjasza, obejmującego cierpienie poprzedzające wywyższenie (zob. Iz 49,1-12; 50,6-10). Pieśń o cierpiącym Słudze ukazuje głębię tego cierpienia.

`Przeczytaj fragmenty z Księgi Izajasza wymienione w powyższym akapicie. Podsumuj, co mówią o Mesjaszu, Jezusie. Jak przygotowują nas na 52. i 53. rozdział Księgi Izajasza? A może sprawiają, że rozdziały 52. i 53. Księgi Izajasza robią na nas jeszcze większe wrażenie?`

Iz 52,13-53,1 jest wstępem do Pieśni o cierpiącym Słudze, zapowiadając jej treść w formie szokującego kontrastu. Otóż Sługa Pański ostatecznie odniesie zwycięstwo, ale wcześniej zostanie potraktowany tak, że nie sposób będzie Go rozpoznać. Kto mógłby w to uwierzyć?

Iz 53,2-3 rozpoczyna bolesną i trudną do zniesienia drogę w dół, począwszy od pochodzenia Sługi Pańskiego i Jego zwyczajnego wyglądu w kierunku cierpienia i odrzucenia. Iz 53,4-6 to chwila przerwy na wyjaśnienie, że Jego cierpienie jest karą, którą przyjął za nas, by nas uleczyć. Iz 53,7-9 to dalszy ciąg drogi niewinnego Sługi Pańskiego aż do grobu.

W Iz 53,10-12 Sługa Pański kroczy ku wywyższeniu i nagrodzie przewidzianej na początku pieśni (o której jest mowa w Iz 52,13). W tym fragmencie Pieśni o cierpiącym Słudze otrzymujemy też dodatkowy wgląd w Jego ofiarę dla zbawienia ludzi jako zgodną z wolą Boga.

Porównaj Pieśń o cierpiącym Słudze z Flp 2,5-11, fragmentem Pawłowego listu także mającym formę życiowej doliny. Jezus zaczyna tu jako Bóg. Potem uniża się przez wyrzeczenie się siebie, by stać się Sługą Pańskim w ludzkiej postaci. W końcu ponosi upokarzającą śmierć, najgorszą z możliwych, śmierć na krzyżu. Dlatego Bóg wywyższa Go i wszyscy uznają Go jako Pana (por. Iz 49,7).

`Przeczytaj Iz 52,13-53,12. Zanotuj wszystko, co Pieśń o cierpiącym Słudze mówi o dokonaniach Jezusa dla nas. Zastanów się, co oznaczają dla nas te dokonania.`