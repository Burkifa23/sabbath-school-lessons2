---
title:  Test prawdy według Izajasza (zob. Iz 50,4-10)
date:  28/02/2021
---

Gdyby Izajasz miał tu na celu jedynie dostarczenie określonej informacji, przekazałby od razu wszystkie szczegóły dotyczące mającego się pojawić Mesjasza. Ale by odpowiednio nauczać, przekonywać i zachęcać swoich czytelników do poznania Sługi Pana, rozwinął złożoną sieć powracających wątków, tworząc z nich swego rodzaju całą symfonię. Tak więc rozwijał Boże przesłanie stopniowo, aby każdy element został zrozumiany w połączeniu z resztą obrazu. Izajasz był jak artysta malujący w duszach swoich słuchaczy.

`Przeczytaj Iz 50,4-10. Podsumuj znaczenie tych wersetów. Jak postrzegasz Jezusa w tym fragmencie księgi?`

W Iz 49,7 czytamy, że Sługa Boży „jest wzgardzony przez ludzi”, „brzydzi się [Nim] każdy naród” i jest On „sługą władców”, ale „gdy królowie to zobaczą, powstaną, książęta oddadzą [Mu] pokłon”. W 50. rozdziale Księgi Izajasza dowiadujemy się, że ziemski padół jest znacznie głębszy dla łagodnego i cichego Nauczyciela, którego słowa podtrzymują utrudzonych i zmęczonych (zob. Iz 50,4), a droga do zwycięstwa prowadzi przez fizyczne cierpienie (zob. Iz 50,6).

Wzmianka o przemocy fizycznej wydaje się dziwna we współczesnej zachodniej kulturze. Jednak w kulturze starożytnego Bliskiego Wschodu honor był sprawą życia i śmierci dla jednostek i grup ludzkich. Jeśli kogoś znieważyłeś lub źle potraktowałeś, musiałeś się dobrze chronić, bo jeśli tylko pokrzywdzona osoba lub jej ród zwietrzyli szansę, mogli się na tobie dotkliwie zemścić.

Dawid najechał i podbił kraj Ammonitów (zob. 2 Sm 10,1-12) tylko dlatego, że ammonicki król „kazał pojmać sługi Dawida i ogolić im brody do połowy, i poobcinać szaty do połowy, aż do pośladków, i tak ich puścił” (2 Sm 10,4). Jednak w 50. rozdziale Księgi Izajasza czytamy, że ludzie biją Sługę Bożego, wyrywają włosy z Jego brody i plują na Niego. To dramatyczne wydarzenie ma wymiar nie tylko światowy, ale i wszechświatowy, bo ofiarą jest Posłaniec boskiego Króla Królów. Porównując Iz 9,5-6 i Iz 11,1-6 z innymi fragmentami Księgi Izajasza dotyczącymi Sługi Pańskiego, dowiadujemy się, że jest On Królem i Potężnym Wybawicielem! Jednak przy całej swej mocy i chwale z jakiegoś niepojętego powodu nie ratuje samego siebie! Jest to tak zdumiewające, iż ludziom trudno było w to uwierzyć. Nawet pod krzyżem Jezusa przywódcy żydowscy szydzili z Niego:

— „Innych ratował, niechże ratuje samego siebie, jeżeli jest Chrystusem Bożym, tym wybranym” (Łk 23,35).

— „Innych ratował, a siebie samego ratować nie może; jest królem izraelskim, niech teraz zstąpi z krzyża, a uwierzymy w niego” (Mt 27,42).

`Przeczytaj jeszcze raz Iz 50,4-10. Zanotuj podane w tym fragmencie księgi duchowe zasady, które powinniśmy stosować w naszym życiu. Przyjrzyj się sobie w świetle listy, którą sporządziłeś. Pod jakim względem mógłbyś postępować lepiej? Jeśli jesteś zniechęcony, nie przejmuj się i dalej studiuj lekcję.`