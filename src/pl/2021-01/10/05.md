---
title:  Niedostępni to my! (Zob. Iz 53,3-9)
date:  03/03/2021
---

Bezbronna, delikatna, wzgardzona i pozornie niemająca żadnej wartości roślina (zob. Iz 53,2-3) — taki obraz cierpiącego Sługi Pańskiego został przedstawiony w tych wersetach. Izajasz przechodzi szybko od Jego młodości do końcowych wydarzeń znaczonych cierpieniem. Nawet biorąc pod uwagę tło przedstawione wcześniej, nie jesteśmy przygotowani na to, by pogodzić się z losem Sługi Pańskiego. Przeciwnie! Przecież Izajasz nauczył nas cenić Dziecię, które się nam narodziło — wzniosłego Księcia Pokoju. Nawet jeśli inni Nim wzgardzili, my wiemy, kim On naprawdę jest.

Ktoś powiedział:

— „Poznaliśmy naszych wrogów, a są oni nami”55.

Sługa Pański nie jest pierwszym wzgardzonym, odrzuconym i cierpiącym. Doświadczył tego Dawid, gdy uciekał przed swoim synem Absalomem (zob. 2 Sm 15,30). Ale cierpienie, jakiego doznał ten Sługa, nie było Jego cierpieniem, albowiem nie wynikało z Jego grzechu. Nie było też cierpieniem jednego człowieka, gdyż „Pan jego dotknął karą za winę nas wszystkich” (Iz 53,6).

Odpowiedź na pytanie: dlaczego?, jest według Izajasza testem dla prawdy:

— Ponieważ Bóg jest miłością, Jego Mesjasz wybrał to cierpienie.

— Ale dlaczego?

Izajasz wbija więc jakby złoty gwóźdź56, by uzupełnić, skompletować i potwierdzić niewyobrażalną prawdę:

— On wybrał cierpienie, aby dotrzeć do niedostępnych, a ci niedostępni to my!

Ci, którzy nie rozumieją tego, postrzegają Sługę Pańskiego jako przez Boga zbitego (zob. Iz 53,4). Podobnie jak to było w przypadku przyjaciół Hioba, którzy sądzili, że to jego grzech spowodował jego cierpienie, także i uczniowie Jezusa, widząc niewidomego człowieka, zapytali Nauczyciela:

— „Kto zgrzeszył, on czy rodzice jego, że się ślepym urodził?” (J 9,2).

Również i ci, którzy ujrzeli Jezusa na krzyżu, pomyśleli o czymś najgorszym: Czyż Mojżesz nie napisał, że „zawieszony na drzewie jest przeklęty przez Boga” (Pwt 21,23 BKR; por. Lb 25,4)?

Jednak to wszystko było wolą Boga (zob. Iz 53,10). Dlaczego? Ponieważ „Chrystus wyzwolił nas z tego przekleństwa Prawa, sam stając się dla naszego dobra przekleństwem” (Ga 3,13 BKR). Ponieważ Bóg „tego, który nie znał grzechu, za nas grzechem uczynił, abyśmy w nim stali się sprawiedliwością Bożą” (2 Kor 5,21).

„Jakże wielka cena została zapłacona za nas! Spójrzcie na krzyż i Ofiarę wywyższoną na nim. Spójrzcie na ręce przebite potwornymi gwoździami. Spójrzcie na Jego stopy przytwierdzone żelazem do drewna. Chrystus poniósł nasze grzechy w swoim ciele. To cierpienie i to konanie jest ceną naszego odkupienia”57.

`Ciężar, wina i kara za grzechy całego świata — każdy grzech każdego grzesznika — spadły jednocześnie na Chrystusa na krzyżu. Taki był warunek naszego zbawienia. Jak świadczy to o ohydzie grzechu, skoro tak wielka cena musiała być zapłacona, byśmy zostali z niego wykupieni? Co mówi to o miłości Boga, skoro nie zawahał się nas zbawić za tak wielką cenę?`