---
title:  Kto uwierzył? (Zob. Iz 52,13-53,12)
date:  02/03/2021
---

W Iz 52,13 Sługa Boży jest wielce wywyższony, ale w kolejnym wersecie niespodziewanie Jego wygląd jest tak zeszpecony, iż ludzie nie mogli Go rozpoznać. Nowy Testament wymienia powody, dlaczego Jezus tak wyglądał: bicie, włożenie na głowę korony cierniowej, ukrzyżowanie, a ponad wszystko przyjęcie grzechów całej ludzkości. Grzech nigdy nie miał być czymś naturalnym dla człowieka, dlatego wzięcie na siebie grzechów ludzkości sprawiło, że Syn Człowieczy wyglądał nieludzko.

Porównaj to z historią Hioba, którego sytuacja nagle się pogorszyła, stracił bowiem majątek, zaszczyty, władzę i zdrowie. Spadł na samo dno. Siedząc na ziemi, skrobał swoje wrzody jakąś skorupą (zob. 1. i 2. rozdział Księgi Hioba). Różnica między dawną i obecną sytuacją Hioba była tak wielka, że nawet jego przyjaciele początkowo go nie rozpoznali (zob. Hi 2,12). Nasuwają się nam pytania:

— Dlaczego Hiob cierpiał? Dlaczego boski Mesjasz musiał cierpieć?

Ani jeden, ani drugi nie zasługiwali na to. Obaj byli niewinni.

— Zatem dlaczego cierpieli?

`Przeczytaj Iz 52,13-53,12 i zanotuj wersety, w których występuje temat cierpienia niewinnego za winnych. Jakie przesłanie dla nas zawierają te wersety?`

Przeczytaj pytania zawarte w Iz 53,1. Pytania te akcentują wyzwanie dotyczące uwierzenia w coś, co jawi się jako niewiarygodne (por. J 12,37-41), i ostrzegają nas, byśmy przygotowali się na resztę Izajaszowej historii. Ale pytania uwypuklają także wezwanie. W tym kontekście podobieństwo między dwoma tymi pytaniami wskazuje na to, że ramię Pana, czyli Jego zbawcza moc (por. Iz 52,10), objawiło się tym, którzy uwierzyli w tę wieść. Czy pragniesz doświadczyć zbawczej mocy Bożej? Skoro tak, to uwierz w tę dobrą wieść.

`Przeczytaj uważnie Iz 53,6. Jakie przesłanie jest zawarte w tym wersecie? Co słowa te mówią tobie osobiście i jaką nadzieję dają ci pomimo popełnionych grzechów i doznanych życiowych upadków?`