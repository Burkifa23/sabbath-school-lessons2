---
title:  Objawianie/ukazywanie Ojca (ciąg dalszy)
date:  26/10/2020
---

We wzruszającym prologu (wstępnej części) Ewangelii Jana (zob. J 1,1-18) jej autor przedstawia Jezusa jako wieczne Słowo. Wypowiedzi apostoła Jana o Jezusie nie są nieśmiałe czy ograniczone, ale odważne i o zasięgu wszechświatowym. Jezus istniał od wieczności, czyli zanim powstał świat. To Jezus brał czynny udział w stworzeniu wszystkiego (zob. J 1,2-3). On jest „światłością ludzi” (J 1,4), a jako Słowo, które przyszło na świat, „oświeca każdego człowieka” (J 1,9).

`Jaki jest według Jana skutek tego, że Chrystus stał się człowiekiem? Jakie światło przyniósł jako Słowo? Jakie ma ku temu upoważnienie/uprawnienie? Zob. J 1,14.18.`

„Światło to ukazało się wtedy, gdy świat tonął w najgłębszej ciemności. (...).

Jedna tylko nadzieja pozostała rodzajowi ludzkiemu: aby (...) znalazł się świeży zaczyn, który by dał ludzkości moc nowego życia i przywrócił światu znajomość Boga.

Chrystus przyszedł na świat, aby tę znajomość przywrócić. Przyszedł, aby zdemaskować i wyplenić fałszywą naukę tych, którzy twierdzili, że znają Boga, lecz przedstawiali Go w fałszywym świetle. Przyszedł On objawić własnym życiem naturę prawa i charakter Boży”1.

Wszystko, co Jezus uczynił w swoim ziemskim życiu, miało jeden cel — „uka­zać Boga, który chce podźwignąć człowieka”2.

`Jezus powiedział: — „Kto mnie widział, widział Ojca” (J 14,9). W jakich okolicznościach Jezus wypowiedział te słowa? Dlaczego je wypowiedział? Zob. J 14,1-14.`

Rzeczą kuszącą jest krytykowanie Filipa za jego pochopne słowa (zob. J 14,8). Po latach przebywania w obecności Jezusa i słuchania Jego nauczania nadal nie rozumiał on jednego z najważniejszych celów ucieleśnienia Jezusa — tego, iż przyszedł On, by pokazać charakter Ojca. Być może współcześnie żyjący nauczyciele mogą czerpać pocieszenie z faktu, że nawet uczniowie Największego Nauczyciela byli tak oporni na wiedzę! Jednak słowa Filipa są zapisane przypuszczalnie nie po to, byśmy mogli go skrytykować, ale po to, byśmy zastanowili się nad sobą. Od jak dawna chodzimy z Jezusem? Czy rozumiemy Go lepiej, niż rozumiał Go Filip?

— „Kto mnie widział, widział Ojca” (J 14,9).