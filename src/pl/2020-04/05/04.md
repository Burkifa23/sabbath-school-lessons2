---
title:  Poznanie i zrozumienie nauki Największego Nauczyciela
date:  27/10/2020
---

`Jaka troska dotycząca chrześcijańskiej wspólnoty w Filippi zaprzątała głowę Pawłowi, gdy pisał list do tamtejszego zboru? Zob. Flp 2,1-4; 4,2-3.`

Flp 2,1-11 to wyjątkowy fragment Biblii. Jest w nim bowiem mowa o preegzystencji/przedistnieniu Chrystusa, Jego boskości, Jego inkarnacji/ucieleśnieniu, Jego człowieczeństwie oraz przyjęciu przez Niego śmierci na krzyżu. Paweł opisuje tutaj długą i trudną drogę Jezusa wiodącą w dół — z nieba na Golgotę (zob. Flp 2,5-8). Opisuje, jak Ojciec wywyższa Jezusa, aby był uwielbiony przez wszystkich (zob. Flp 2,9-11). W tych wersetach zawarta jest głębia zdumiewającej prawdy.

`Jak Paweł przedstawił Filipianom prawdę zapisaną w Flp 2,5-11? Co z życia Jezusa mamy naśladować jako chrześcijanie w swoim własnym życiu? Zob. Flp 2,6-11.`

Paweł ma nadzieję, że wierzący w Filippi, skłonni do kłótliwości, nauczą się właściwej postawy od Jezusa — postawy ukazanej w Jego ucieleśnieniu. Jeśli Jezus był gotowy przyjąć człowieczeństwo — „postać sługi i stał się podobny ludziom” (Flp 2,7) — a nawet poddać się śmierci na krzyżu, o ileż bardziej chrześcijanie powinni poddawać się jedni drugim w miłości?

Apostoł uświadamia nam, że musimy się dużo nauczyć od Największego Nauczyciela — Jezusa. Uczymy się z Jego przesłań, które głosił podczas swojej ziemskiej działalności. Uczymy się z cudów, których dokonywał, oraz Jego postępowania wobec ludzi. Możemy kształtować nasze stosunki z bliźnimi stosownie do Jego uniżenia, wzorując się na Jego gotowości zamienienia chwały nieba na betlejemski żłób (cóż za lekcja płynąca z tego dla nas!).

W przeciwieństwie do tego świat często zachęca nas do wywyższania się i chełpienia się naszymi osiągnięciami. Z historii i nauk Największego Nauczyciela — od Betlejem do Golgoty — uczymy się czegoś innego, iż wielkie Boże dzieło edukacji i zbawienia jest dokonywane nie przez wywyższanie siebie, ale ukorzenie się przed Bogiem i służenie bliźnim.

`Jak w twojej obecnej sytuacji pokorna postawa może ci dać okazję do świadczenia bliźnim o Chrystusie?`