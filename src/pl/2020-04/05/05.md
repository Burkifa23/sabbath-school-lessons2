---
title:  Największy Nauczyciel i pojednanie
date:  28/10/2020
---

Ludzkie więzi często ulegają rozluźnieniu. Wyobcowujemy się. Ludzie, którzy byli niegdyś naszymi przyjaciółmi, z czasem okazują się kimś, komu nie możemy ufać. Jednak osłabione więzi mogą zostać wzmocnione. Gdy tak się dzieje, doświadczamy cudu pojednania. Niewiele ludzkich doświadczeń może się z tym równać.

`Dlaczego pojednanie znajduje się w centrum wcielenia Chrystusa i Jego roli jako Największego Nauczyciela? Zob. 2 Kor 5,16-21.`

Jeśli odtworzenie międzyludzkich więzi odbieramy jako błogosławieństwo, to jak powinniśmy nazwać pojednanie z Bogiem? W 2 Kor 5,16-21 Paweł jasno napisał, kto dokonuje tego pojednania. To Bóg Ojciec podjął dzieło odtworzenia naszej zerwanej więzi z Nim. Dokonał tego pojednania „przez Chrystusa” (2 Kor 5,18). „Bóg w Chrystusie świat z sobą pojednał” (2 Kor 5,19).

Jednak mamy być nie tylko odbiorcami radości pojednania. Mamy także uczyć się od Największego Nauczyciela. Poprzez swoje ucieleśnienie Jezus wziął udział w dziele pojednania. My także jesteśmy powołani do udziału w tym dziele. Bóg bowiem pojednał nas ze sobą przez Chrystusa. Teraz więc, jak napisał Paweł, otrzymaliśmy „służbę pojednania” (2 Kor 5,18).

Kol 1,15-20 to kolejny z wielkich nowotestamentowych tekstów nawiązujących do ucieleśnienia Chrystusa. Pierwsza część tego tekstu — często traktowana jako pieśń — mówi o roli Chrystusa w stworzeniu (zob. Kol 1,15-17), a druga część dotyczy roli Chrystusa w odkupieniu (zob. Kol 1,18-20). Dzięki roli Chrystusa jako Stwórcy-Odkupiciela Bóg jedna ludzi ze sobą. Dzieło pojednania dokonywane przez Boga w Chrystusie ma wymiar wszechświatowy, gdyż służy temu, by „wszystko, co jest na ziemi i na niebie, pojednało się z nim dzięki przywróceniu pokoju przez krew krzyża jego” (Kol 1,20).

Choć nigdy nie zbliżymy się do wszechświatowej skali dzieła pojednania naszego Największego Nauczyciela, to jednak zostaliśmy powołani do uczestniczenia w służbie pojednania (zob. 2 Kor 5,18) na naszym terenie działania. Czy to właśnie Jezus miał na myśli, gdy modlił się: „Jak mnie posłałeś na świat, tak i Ja posłałem ich na świat” (J 17,18)?

`W jaki praktyczny sposób możemy odzwierciedlać rolę Boga jako dokonującego pojednania? W jakich sytuacjach możemy pomagać ludziom pojednać się ze sobą nawzajem?`