---
title:  Jezus jako Największy Nauczyciel
date:  24/10/2020
---

### Studium Bieżącego Tygodnia
Hbr 1,1-4; 2 Kor 4,1-6; J 1,14.18; 14,1-14; Flp 2,1-11; 2 Kor 5,16-21.

> <p>Tekst Pamięciowy</p>
> „Bo Bóg, który rzekł: Z ciemności niech światłość zaświeci, rozświecił serca nasze, aby zajaśniało poznanie chwały Bożej, która jest na obliczu Chrystusowym” (2 Kor 4,6).

W 1952 roku ewangelista Billy Graham (1918-2018) odwiedził podczas wojny koreańskiej amerykańskich żołnierzy w pewnym szpitalu polowym. Przybył tam w towarzystwie generała Reubena E. Jenkinsa (1896-1975). Jeden z tych leczonych żołnierzy — napisał później ów amerykański ewangelista — „był tak pokiereszowany, że leżał twarzą w dół na podwieszonych brezentowych płachtach. Lekarz wyszeptał do mnie:

— Wątpię, czy będzie znowu chodził”1.

W pewnej chwili ów żołnierz zwrócił się z prośbą do generała:

— „Panie generale (…), walczyłem pod pana rozkazami, ale nigdy nie miałem okazji pana zobaczyć. Czy mógłbym zobaczyć pana twarz?”2

Tak więc generał wśliznął się pod jego leże, „aby porozmawiać z tym młodym człowiekiem. Widziałem, jak łzy kapały z oczu żołnierza na policzki generała”3.

Gdy Jezus przyszedł na świat, ludzkość miała pogruchotane kości i była wykrwawiona. Potrzebowała uzdrawiającego widoku Boga. Ludzie błagali Go:

— Boże, pragniemy ujrzeć Twoje oblicze.

Posyłając swego Syna na świat, Ojciec posłał Największego Nauczyciela z misją ukazania ludzkości Jego oblicza. Od tej pory mamy wielki przywilej poznania „chwały Bożej, która jest na obliczu Chrystusowym” (2 Kor 4,6).

Czego możemy się nauczyć od Największego Nauczyciela, zapoznając się z przebytą przez Niego drogą na tym świecie?