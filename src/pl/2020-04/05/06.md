---
title:  Pierwsi uczniowie Największego Nauczyciela
date:  29/10/2020
---

Byli grupką zwykłych pasterzy troszczących się o stado owiec w pobliżu niewielkiego miasteczka. I oto w następnej chwili stali się adresatami przesłania niebiańskich aniołów — odbiorcami zdumiewającej i wspaniałej nowiny, która miała zmienić dzieje świata. Będąc posłuszni poleceniu, udali się na poszukiwanie Dziecięcia.

`Wyobraź sobie, że jako jeden z pasterzy udałeś się na spotkanie nowo narodzonego Zbawiciela i znalazłeś Go — bezradne niemowlę leżące w żłobie. Co pomyślałbyś, ujrzawszy taką scenę? Zob. Łk 2,8-20.`

Winniśmy uznanie pierwszym uczniom Największego Nauczyciela: Józefowi, Marii i pasterzom z Betlejem. Skromne warunki, w jakich Jezus przyszedł na świat, nie wskazywały na cud wcielenia — na to, że w osobie tego Niemowlęcia Bóg stał się jedno z ludzkością. Jednak z pomocą wizji, snów i aniołów ci pierwsi Jego uczniowie byli w stanie wejrzeć duchowo w okoliczności narodzin Jezusa. Pasterze, podobnie jak Maria i Józef, zrozumieli, że Ten, który się narodził, to „Zbawiciel, którym jest Chrystus Pan” (Łk 2,11; por. Łk 2,17).

`Jak mędrcy ze Wschodu zareagowali na nowinę o narodzinach Jezusa? Jak zareagował na tę wieść Herod? Zob. Mt 2,1-12.`

Zanim Największy Nauczyciel wypowiedział pierwszą przypowieść czy dokonał pierwszego cudu, był godny naszej czci za to, kim jest. Aby w pełni docenić publiczną działalność i nauczanie Jezusa, musimy przyłączyć się do tych pierwszych uczniów oraz mędrców w ich uwielbieniu dla Największego Nauczyciela. Ten, którego nauki dziś podziwiamy, jest kimś więcej niż mądrym nauczycielem. On jest Bogiem, który przybył, by zamieszkać wśród ludzi. Chrześcijańskie nauczanie jest zatem zakorzenione w oddawaniu boskiej czci Chrystusowi.

Wraz z mędrcami, pasterzami i aniołami jesteśmy powołani do oddania hołdu Chrystusowi — nowo narodzonemu Królowi i dostrzeżenia w nowo narodzonym Jezusie samego Boga.

`Pomyśl, co oznacza ucieleśnienie Jezusa, gdy uwzględnimy charakter Boga. Stwórca Światów, którego potęgi nikt nie jest w stanie pojąć — ten Bóg poniżył się, przyjmując człowieczeństwo, prowadził pokorne życie, a potem umarł na krzyżu, wziąwszy na siebie karę za nasze grzechy. Dlaczego jest to taka dobra wiadomość?`