---
title:  Objawianie/ukazywanie Ojca
date:  25/10/2020
---

`Jakie najważniejsze fakty dotyczące Jezusa podkreślono w Hbr 1,1-4?`

Autorzy ksiąg nowotestamentowych raz po raz akcentują ten ważny fakt, iż Jezus przyszedł na świat, by ukazać ludziom, jaki naprawdę jest Ojciec. W przeszłości objawienie Boga docierało do ludzi we fragmentarycznej postaci za pośrednictwem proroków, ale w Jezusie otrzymaliśmy ostateczne i pełne objawienie Boga.

Jezus Chrystus „jest odblaskiem chwały [Boga]” (Hbr 1,3). Jako grzeszni ludzie nie moglibyśmy przebywać w pełnej obecności chwały Bożej. Ale ucieleśniony Syn Boży, Jezus, odzwierciedla tę chwałę. Chwała ta jest ukazana w człowieczeństwie Chrystusa, abyśmy mogli ją widzieć i wyraźnie rozumieć charakter Boga.

Jezus jest także „odbiciem1 jego [Boga] istoty” (Hbr 1,3). Użyte tu w oryginale greckie słowo charakter (które przetłumaczono jako odbicie) oznacza odcisk pieczęci w wosku albo wizerunek wybity na monecie. Tak więc Jezus jest „najdoskonalszym wyrazem tego, czym jest sam Bóg” (Hbr 1,3 BKR).

Jeśli pragniemy poznać Ojca, musimy uważnie słuchać tego, co Największy Nauczyciel mówi o Nim. Musimy także przyglądać się Największemu Nauczycielowi, bowiem Ojciec jest widoczny w Synu.

`Porównaj Hbr 1,1-4 z 2 Kor 4,1-6. Kim według 2 Kor 4,1-6 jest Jezus i czego możemy się nauczyć od Niego?`

Nauczając innych o Bogu, Paweł i jego współpracownicy starali się naśladować służbę, jaką Jezus pełnił, nauczając o swoim Ojcu. Będąc „obrazem Boga” (2 Kor 4,4), Jezus przyniósł nam wiedzę o Bogu Ojcu. Podobnie Paweł unikał oszukiwania i wypaczania Słowa Bożego, ale wykładał jasno prawdę (zob. 2 Kor 4,2).

Jak podczas stwarzania Bóg posłużył się światłem, by rozproszyć ciemność, tak później dał nam swego Syna, Jezusa, by usunąć fałszywe poglądy o Nim i ukazać nam prawdę o Bogu. To „na obliczu Chrystusowym” (2 Kor 4,6) otrzymujemy najwyraźniejsze poznanie Boga.

`Jezus wiernie odzwierciedlał charakter Ojca i my także zostaliśmy do tego powołani, gdyż mamy być „naśladowcami Boga jako dzieci umiłowane” (Ef 5,1). Co to znaczy i czego możemy się nauczyć od Jezusa o tym, jak być naśladowcami Boga?`