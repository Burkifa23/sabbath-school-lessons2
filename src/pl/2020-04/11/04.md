---
title:  Praca i doskonałość
date:  08/12/2020
---

`Przejrzyj Wj 25,10-30,38. Jak szczegółowo przedstawił Bóg Mojżeszowi polecenie wzniesienia przybytku? Jak świadczy to o charakterze Boga?`

Gdy Bóg polecił Mojżeszowi, by postawił namiot zgromadzenia dla Niego, Mojżesz mógłby odpowiedzieć:

— Nie ma problemu, Panie! Stawiałem różne namioty i szałasy, odkąd opuściłem Egipt! Potrzebuję tylko trochę czasu!

Dla mężczyzn z koczowniczej kultury midiańskiej tamtych czasów rozstawienie namiotu było prostą rzeczą. Mojżesz potrafił to zrobić z zawiązanymi oczami, czyli odruchowo, myśląc przy tym o czymś innym, znacznie ważniejszym. Ale Mojżesz nie spodziewał się tak szczegółowego planu (pozornie bardzo prostego namiotu zgromadzenia) oraz długiej listy instrukcji dotyczących każdego elementu wyposażenia wnętrza i szat kapłańskich — listy liczącej niemal sto pięćdziesiąt punktów. Aby zrobić prosty stół na chleby pokładne do przybytku świątynnego, Mojżesz musiał się zastosować do siedmiopunktowego planu pracy nad tym sprzętem (zob. Wj 25,23-30).

Dbałość o szczegóły, jaką Bóg okazał w kwestii budowy swojego namiotu zgromadzenia (jak również w późniejszych przepisach dotyczących składanych ofiar), wskazuje na dominującego ducha doskonałości i na pragnienie stworzenia czegoś, co będzie prawdziwym dziełem sztuki. Materiały użyte do budowy przybytku były najwyższej jakości, projekt — bez zarzutu, a praca — na najwyższym poziomie. Przesłanie było jasne:

— Bóg nie toleruje żadnej bylejakości.

I choć wymagania wydawały się wysokie, to jednak Bóg zapewnił nie tylko bodźce do pracy, ale także wykonawców odpowiednich, by ten poziom osiągnąć. W Wj 31,1-6; 35,30-36,1 czytamy, że sam Bóg dał ludziom niezbędne umiejętności. Ludzie ci byli napełnieni Duchem Bożym (zob. Wj 35,31), co dawało im zdolność i wiedzę rzemieślniczą, aby budowa przybytku i robienie jego wyposażenia mogły przebiegać tak, „jak rozkazał Pan” (Wj 36,1). Ponadto dwaj główni wykonawcy zostali także obdarzeni zdolnością nauczania (zob. Wj 35,34), aby ich wiedza i umiejętności zostały zachowane w społeczności izraelskiej. Choć ci dwaj ludzie zostali uwypukleni w sprawozdaniu biblijnym jako liderzy wybrani przez Boga, to jednak inni rzemieślnicy otrzymali podobne dary i przyłączyli się do Bożego dzieła (zob. Wj 36,2).

Tak więc to, że jesteśmy upadłymi i grzesznymi ludźmi, nie stanowi usprawiedliwienia dla wykonywania jakiegokolwiek zadania z niepełnym poświęceniem. Bóg oczekuje, że zawsze będziemy czynić wszystko, co najlepsze, używając naszych talentów, umiejętności, czasu i wykształcenia w każdej dobrej sprawie.