---
title:  Praca i uduchowienie
date:  09/12/2020
---

„Jeśli według Ducha żyjemy, według Ducha też postępujmy” (Ga 5,25). Praca i uduchowienie są nierozdzielne. Chrześcijaństwo to nie płaszcz, który można włożyć lub zdjąć w zależności od nastroju czy upodobania. Chrześcijaństwo zmienia człowieka, a zmiana ta przejawia się w każdej dziedzinie życia, w tym także w pracy.

`Przeczytaj Ga 5,22-26. Czy dary opisane przez Pawła charakteryzują także ciebie i twoją pracę?`

Pewien angielskojęzyczny słownik Nowego Testamentu definiuje duchową osobę jako „przejawiającą owoce Ducha Świętego na swój sposób”1. Z tego możemy wywnioskować, że przez naszą łączność z Chrystusem możemy funkcjonować jako wierzący we wszystkich obszarach naszego życia.

W szpitalu na Florydzie umierał pewien pacjent, a przyjaciele czuwali przy nim. Także pielęgniarki krzątały się tam, troszcząc się o potrzeby pacjenta. Starając się podtrzymać rozmowę, przyjaciel chorego zapytał pielęgniarki, gdzie zdobyły swoje wykształcenie. Okazało się, że wiele z nich studiowało we Florida Hospital College2, przyszpitalnej adwentystycznej uczelni.

Ten fakt poruszył owego człowieka. W późniejszym czasie kilkakrotnie odwiedził Florida Hospital College, by zapoznać się z działalnością tej medycznej uczelni. Dlaczego? Bo odniósł wrażenie, że wykształcone tam pielęgniarki prezentowały wyższy poziom fachowości i opiekuńczości niż inne. Ten człowiek dostrzegł różnicę między pielęgniarkami w ich postawie wobec jego umierającego przyjaciela.

Zadał wiele pytań dotyczących tej uczelni i jej misji, a następnie przekazał dar w wysokości stu tysięcy dolarów, aby owa uczelnia mogła wykształcić więcej pielęgniarek. Tak, duchowość jest drogą życia.

`W jaki sposób przejawiasz uduchowienie w codziennej pracy? Jakiego rodzaju wrażenie robisz na innych (wszak z pewnością jakieś musisz robić)?`