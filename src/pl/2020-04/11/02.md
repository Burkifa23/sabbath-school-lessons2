---
title:  Praca rozważana z wielu stron
date:  06/12/2020
---

`„Poznałem więc, że dla ludzi nie ma nic lepszego, jak tylko radować się i używać, póki żyją. Również to jest darem Bożym, że człowiek może jeść i pić, i dogadzać sobie przy całym swoim trudzie” (Koh 3,12-13).`

Praca to solidne polskie słowo bez żadnych ozdobników. Zaledwie dwie sylaby, a tak wiele znaczeń. Praca jest dla nas konieczna, by zarobić na jedzenie i opłacić rachunki oraz odłożyć trochę pieniędzy na czarną godzinę. Utrata zatrudnienia jest często gorsza niż wykonywanie ciężkiej pracy albo takiej, której się nie lubi.

Praca daje człowiekowi poczucie wartości. Praca jest powszechnym sposobem odpowiedzi na pytania: co robimy? lub nawet: kim jesteśmy? Większość ludzi pracuje nawet na emeryturze, póki może, zarówno zarobkowo, jak i w ramach wolontariatu. Praca daje nam powód, by rano wstać z łóżka. Jeśli da się pracę nastolatkowi, uchroni go to od zejścia na złą drogę.

`Przeczytaj Rdz 3,19. Jaki jest kontekst tego wersetu i co mówi to nam o innej stronie pracy, przynajmniej w przypadku niektórych osób?`

Praca dana ludziom przed upadkiem zmieniła się nagle po upadku. Dla niektórych osób praca jest wielkim mozołem — codziennym trudem aż do śmierci. Ludzie ci wykonują pracę, której nie lubią, mając nadzieję, że w zdrowiu doczekają emerytury. Dla innych osób praca może być czymś najważniejszym w życiu — sensem istnienia i najważniejszym czynnikiem decydującym o ich tożsamości. Ludzie ci — pozbawieni pracy — są przygnębieni i zagubieni. Czują się niepewnie, nie wiedząc, co robić i dokąd się zwrócić. Gdy przechodzą na emeryturę, tracą formę fizyczną i psychiczną, a nierzadko przedwcześnie umierają.

Chrześcijanie muszą się nauczyć, jak pracować w Boży sposób. Praca bowiem to coś więcej niż ekonomiczna konieczność, a człowiek to ktoś więcej niż tylko pracownik. Praca — właściwie rozumiana — jest sposobem służby oraz wyrazem więzi człowieka z Bogiem. Częścią dzieła nauczyciela jest pomaganie uczniom, by znaleźli pracę, w której ich umiejętności i dane im przez Boga zainteresowania zbiegną się z potrzebami ludzkości.

`Czym się zajmujesz? Co robisz w swoim życiu i jak możesz lepiej przynosić chwałę Bogu przez swoją pracę?`