---
title:  Praca i szafarstwo
date:  10/12/2020
---

„Na co natknie się twoja ręka, abyś to zrobił, to zrób według swojej możności” (Koh 9,10). Najmądrzejszy z ludzi użył tych słów, zalecając w ten sposób stosowanie zasad szafarstwa w każdym obszarze życia.

Gdy jest mowa o chrześcijańskim szafarstwie, wielu ogranicza je do spraw finansowych. Choć pieniądze są z pewnością ważnym obszarem szafarstwa, ograniczanie go do pieniędzy to zbytnie zawężenie znaczenia tego pojęcia. W teorii organizacji szafarstwo oznacza zarządzanie odpowiedzialnością w celu rozwijania i stosowania wszelkich dostępnych zasobów.

Jakimi zasobami Bóg ubogacił nas w Kościele? Piotr wyraźnie mówi, że każdy ma dary dane przez Stwórcę. Nazywa takich obdarowanych przez Boga chrześcijan kapłaństwem świętym (zob. 1 P 2,5), ponoszącym odpowiedzialność przed Nim za zarządzanie/gospodarowanie wszelkimi Jego darami: pieniędzmi, czasem, energią, talentami…

`Przeczytaj Koh 9,10 oraz 1 Kor 10,31. Jakie przesłanie dla nas jest zawarte w tych wersetach w kwestii tego, jak powinniśmy pracować i uczyć innych pracy?`

Jedną z pułapek współczesnego życia jest skłonność do rozczłonkowywania go na poszczególne obszary. Ludzie dzielą swoje życie na zawodowe, rodzinne, religijne, wydzielając też z niego odpowiedni czas na zajęcia rekreacyjne (sport). Zwyczaj rozdzielania tych obszarów życia tak, iż nie zazębiają się one ze sobą, może być w pewnych przypadkach uzasadniony. Na przykład dobrze jest nie przynosić pracy biurowej do domu, by nie zakłócała życia rodzinnego i wypełniania domowych obowiązków. Także zajęcia sportowe nie powinny pochłaniać czasu, jaki należy poświęcić Bogu.

Jednak takie ograniczenie nie powinno mieć zastosowania do roli, jaką nasze życie duchowe musi odgrywać w całym naszym ziemskim bytowaniu. Chrześcijańska praca musi się opierać na wspólnocie i współdziałaniu z Bogiem. Praca jest jednym ze sposobów praktykowania obecności Boga. Zaszufladkowanie życia religijnego oraz ograniczanie obecności Boga do jednego dnia, jednej godziny w tygodniu albo do jednego miejsca jest odrzucaniem autentycznej obecności Boga w innych dziedzinach naszego życia.

`Czy szufladkujesz/rozczłonkowujesz swoje duchowe życie. Jeśli to czynisz, jak możesz się nauczyć tego, by pozwolić duchowości zapanować we wszystkich jego obszarach?`