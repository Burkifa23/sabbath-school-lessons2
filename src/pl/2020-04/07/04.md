---
title:  W Duchu i prawdzie
date:  10/11/2020
---

Jeden z najwspanialszych przykładów tego, jak Jezus służył skruszonym duszom, to spotkanie Jezusa z Samarytanką przy studni.

`Przeczytaj J 4,7-26. Co Jezus powiedział Samarytance na temat oddawania czci Bogu? Co sprawiło, że w rozmowie przywołany został ten temat?`

Choć to kobieta starała się zmienić temat rozmowy, nawiązując do kwestii nabożeństwa, Jezus skorzystał z tej okazji, by przekazać jej ważne prawdy dotyczące oddawania czci Bogu oraz tego, co się z tym wiąże. Być może najważniejsze dla nas w związku z tą lekcją są słowa Jezusa zapisane w J 4,24:

— „Bóg jest duchem, a ci, którzy mu cześć oddają, winni mu ją oddawać w duchu i w prawdzie”.

Prawdziwe wielbienie Boga musi być oddawaniem czci w duchu, to znaczy, musi wypływać z miłości do Boga i osobistego poznania Go. „Jedyną religią, która prowadzi do Boga, jest ta, która pochodzi od Niego. Jeżeli pragniemy służyć Mu we właściwy sposób, musimy narodzić się z Ducha Świętego. To oczyści nasze serce i odnowi nasz umysł, dając nam nową zdolność poznawania i miłowania Boga. Wzbudzi w nas gotowość posłuszeństwa wobec wszystkich Jego wymagań. Na tym polega prawdziwa cześć i owoc działania Ducha Świętego”1.

Jednocześnie oddawanie czci Bogu musi się odbywać w prawdzie. Musimy mieć wiedzę o Bogu — o tym, kim On jest i czego od nas wymaga. Mówiąc innymi słowy, liczy się to, w co wierzymy. (Na przykład zastanów się nad tym, jak ważne jest to, że wiemy, iż oddajemy cześć Bogu, który nie skazuje ludzi na wieczne męki w piekle).

Tak więc widzimy tu dwa elementy nabożeństwa — doświadczenie płynące z poznania Boga i z posłuszeństwa wobec Niego oraz niezależną od opinii innych ludzi prawdę objawioną nam przez Boga. Duch bez prawdy może prowadzić do powierzchownego roztkliwienia opartego na zmiennych uczuciach. Natomiast prawda bez ducha może prowadzić do drobiazgowego przestrzegania form i przepisów bez wnikania w ich treść. Tak więc powinniśmy oddawać cześć Bogu w duchu i w prawdzie.

`Jak mógłbyś nauczyć kogoś oddawać cześć Bogu „w duchu i w prawdzie” (J 4,24)? W jakich przypadkach wymagane jest silniejsze zaakcentowanie jednego z tych elementów?`