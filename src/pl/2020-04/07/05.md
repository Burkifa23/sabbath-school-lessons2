---
title:  Piękno świętości
date:  11/11/2020
---

`Przeczytaj 1 Krn 16,1-36. Spróbuj zobaczyć w wyobraźni tę scenę. Czy wyobrażasz ją sobie jako pełną dostojeństwa i powagi, czy raczej jako świąteczną i pełną radości? W jaki sposób mogła ona łączyć w sobie wszystkie te cechy? Czego możemy się nauczyć z tej sceny o oddawaniu czci Bogu oraz o tym, jak powinniśmy nauczać o nabożeństwie i przeżywać je?`

Miejscem nabożeństwa była świątynia, w której Bóg zamieszkał wśród starożytnych Izraelitów i przez którą objawiał im plan zbawienia. Tak więc w centrum nabożeństwa i nauczania związanego z nabożeństwem musi być Jezus i plan zbawienia zapowiedziany w świątynnych obrzędach. Cokolwiek jeszcze Bóg uczynił dla nas, za co zasługuje na to, by Go wielbić, wszystko to nie znaczyłoby dla nas nic bez nadziei życia wiecznego zaoferowanej nam przez ofiarną śmierć Jezusa, którą poniósł za nas na krzyżu.

Zwróć uwagę także na ewangelizacyjną wymowę tego fragmentu księgi — cały świat miał się dowiedzieć o Bogu Izraela.

`Zastanów się nad 1 Krn 16,29: „Przynieście Panu chwałę imienia jego, przynieście ofiarę i wejdźcie przed oblicze jego! Oddajcie pokłon Panu w świętej ozdobie1!” Święta ozdoba? Co mogą oznaczać te słowa?`

Pomyślmy o tym, jak wstrętny, niszczący i upadlający jest grzech. Trudno nam sobie dziś wyobrazić, jak złe, straszne i hańbiące były praktyki kultowe narodów otaczających Izrael — w tym takie jak składanie ofiar z ludzi (nawet małych dzieci). Niewątpliwie praktyki te odzwierciedlały usposobienie i charakter ludzi, którzy w nich uczestniczyli.

W przeciwieństwie do tego Izraelici mieli być świętym narodem — oddzielonym od złych zwyczajów praktykowanych przez okoliczne ludy. Mieli byś świętymi w sercu i umyśle, a dzięki temu ich nabożeństwo miało nosić znamiona piękna przed Bogiem. Raz po raz starotestamentowi prorocy wypowiadali się przeciwko tym, którzy oddawali cześć Panu, a jednocześnie byli pełni zepsucia, tak iż ich serca były daleko od Niego.