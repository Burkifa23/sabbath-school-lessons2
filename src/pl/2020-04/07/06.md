---
title:  Bałwochwalstwo a edukacja
date:  12/11/2020
---

Starożytni Izraelici byli otoczeni przez bardzo religijne narody, tak zaangażowane w oddawanie czci bogom i zaskarbianie sobie ich przychylności, iż byli gotowi złożyć w ofierze własne dzieci. Coś takiego wymaga niezwykłego poświęcenia, nieprawdaż?

Tak więc oddawanie czci prawdziwemu Bogu było ważnym elementem ochrony Hebrajczyków przed uwikłaniem w bałwochwalstwo i fałszywe kulty okolicznych narodów. Jednak mimo wszelkich ostrzeżeń Izraelici nadal popadali w bałwochwalcze praktyki, przed którymi byli wyraźnie ostrzeżeni.

`A jak jest z nami dzisiaj? Dlaczego oddawanie czci prawdziwemu Bogu, połączone ze wspominaniem wszystkiego, czego On dokonał dla nas, jest tak ważne zwłaszcza wobec zagrożeń związanych ze współczesnym bałwochwalstwem?`

`Przeczytaj Mk 7,1-13. Jaka zasada została wyrażona w Mk 7,7-9? Jak możemy ją zastosować w chrześcijańskim nauczaniu, by nie ulec fałszywym naukom wyznawanym w świecie, a mogącym źle wpływać na praktyczną stronę naszej wiary?`

Wiele wielkich intelektualnych idei we współczesnym świecie jest opartych na naturalistycznej wizji rzeczywistości. Wiele dyscyplin naukowych studiowanych na uczelniach jest wykładanych jako pozostających w sprzeczności z Pismem Świętym. Możemy być kuszeni, by hołdować poglądom, twierdzeniom i teoriom przyjętym przez ludzi. Możemy także ubóstwiać błyskotliwe umysły filozofów, naukowców i matematyków, którzy sformułowali i ogłosili te idee. Rzecz w tym, że owe idee są sprzeczne z Pismem Świętym, ale ponieważ są nauczane i przyjmowane jako prawdziwe, niektórzy usiłują je wtłoczyć w chrześcijański system oświatowy. Jednak można to uczynić wyłącznie za cenę kompromisu w sprawach wiary, co oznacza przekręcanie i wypaczanie Pisma Świętego, aby dopasować je do przyjętych z zewnątrz poglądów.

`Jakie współczesne popularne wierzenia nie są zgodne z Pismem Świętym i jak jako Kościół możemy się ustrzec włączania ich w nasz system edukacyjny?`