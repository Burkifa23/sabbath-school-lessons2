---
title:  Wszyscy oddajemy boską cześć komuś lub czemuś
date:  08/11/2020
---

W każdym z nas istnieje zaszczepiona nam pierwotnie przez Boga i — jak wszystko — wypaczona przez grzech potrzeba oddawania boskiej czci. Oczywiście na początku mieliśmy czcić jedynie Tego, który jest godzien czci — naszego Pana i Stwórcę. Jednak od upadku potrzeba ta uległa znacznemu wypaczeniu.

Owszem, wszyscy oddajemy boską cześć komuś lub czemuś. To pomaga wyjaśnić, dlaczego w dziejach ludzkości i obecnie ludzie praktykują różne formy kultu religijnego. W starożytnym Egipcie boską czcią obdarzano faraona. W innych miejscach i innych kulturach ludzie odprawiali nabożeństwa przed posągami zwierząt, wielogłowymi bożkami i innymi rzekomo boskimi obiektami. Wielu oddawało najwyższą cześć słońcu, księżycowi i gwiazdom.

W naszych czasach większość ludzi jest na tyle rozumna, że nie kłania się posągom żaby (ale najwyraźniej nie na tyle rozumna, by nie kłaniać się posągom Marii). To nie oznacza, że ludzie, w tym także ci zeświecczeni, nie mają żadnych obiektów czci. Wielu ludzi czci bowiem pieniądze, władzę, seks, samych siebie, gwiazdy muzyki rozrywkowej, słynnych aktorów czy nawet wybitnych polityków. To, co najbardziej kochamy, na czym najbardziej skupiamy swoją uwagę i dla czego żyjemy, jest tym, czemu oddajemy najwyższą cześć. A jak ostrzegał amerykański pisarz David F. Wallace (1962-2008), jeśli oddajesz cześć niewłaściwej rzeczy, to ta rzecz „zje cię żywcem”1.

`Czego wydarzenie opisane w 3. rozdziale Księgi Daniela uczy nas o znaczeniu prawdziwego wielbienia?`

Trzej młodzi Hebrajczycy potraktowali poważnie drugie przykazanie biblijnego dekalogu (zob. Wj 20,4-6) — tak poważnie, jak Bóg je traktuje. W końcu jest to jedno z dziesięciorga przykazań, tak samo jak zakaz mordowania czy kradzieży. Oddawanie czci Bogu we właściwy sposób jest tak ważne, iż stanie się zasadniczą kwestią w czasie końca, czyli tuż przed powtórnym przyjściem Chrystusa. Tak więc chrześcijańskie wykształcenie musi obejmować kwestię oddawania czci Bogu — na czym ono polega, jak to czynić, dlaczego jest to ważne i komu oddawać cześć?

`Przeczytaj Ap 14,6-12. Czego wersety te uczą o tym, jak ważna będzie kwestia oddawania czci Bogu w ostatnim kryzysie przed powtórnym przyjściem Chrystusa?`