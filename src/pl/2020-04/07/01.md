---
title:  Nabożeństwo a edukacja
date:  07/11/2020
---

### Studium Bieżącego Tygodnia
Dn 3,1-30; Ap 14,6-12; Ps 78,1-17; J 4,7-26; 1 Krn 16,1-36; Mk 7,1-13.

> <p>Tekst Pamięciowy</p>
> „Przynieście Panu chwałę imienia jego, przynieście ofiarę i wejdźcie przed oblicze jego! Oddajcie pokłon Panu w świętej ozdobie!” (1 Krn 16,29).

Oddawanie czci Bogu jest częścią człowieczeństwa — częścią ludzkiej natury, nawet w jej upadłym stanie. Niewątpliwie zostaliśmy stworzeni jako istoty, które w wolności danej nam przez Boga pragną oddawać Jemu cześć, dlatego że Go miłujemy i wiemy, że jest godny czci. Takie oddawanie czci musiało być łatwe i naturalne przed upadkiem, gdy ludzie spotykali się z Bogiem twarzą w twarz w środowisku nieskażonym przez grzech, śmierć i zniszczenie — środowisku, które w obecnym upadłym świecie jest dla nas nie do wyobrażenia.

Choć obecnie wewnętrzna potrzeba oddawania czci Bogu nadal istnieje w nas, to — jak wszystko na świecie — została owa potrzeba wypaczona i zniekształcona przez grzech. To oznacza, że jako istoty skłonne oddawać boską cześć możemy jednocześnie błędnie wybierać przedmiot owej czci czy nawet oddawać cześć Panu, ale w sposób niezgodny z Jego wolą (zob. np. Mk 7,1-13; Jr 7,4).

Zatem, skoro oddawanie czci Bogu jest tak ważne w chrześcijańskim życiu, chrześcijańska edukacja musi dotyczyć kwestii nabożeństwa, którą poruszymy w lekcji tego tygodnia.