---
title:  Intruz (nieproszony gość)
date:  28/09/2020
---

Jedną z wielkich radości wielu nauczycieli jest posiadanie odpowiednich sal lekcyjnych (zrobienie gazetek ściennych, zgromadzenie różnych pomocy dydaktycznych i przygotowanie pomieszczeń tak, by odpowiadały potrzebom edukacyjnym). Gdy przyglądamy się Bożej wizji przestrzeni edukacyjnej, jaką był ogród Eden, to widzimy, że Bóg zadbał o środowisko, w którym Adam i Ewa mieli się uczyć. On pragnął otoczyć ich tym wszystkim, co jest piękne. Możemy sobie jedynie wyobrazić kwiaty, ptaki, zwierzęta i drzewa, które pozwalały pierwszym ludziom uczyć się o ich świecie i jego Stwórcy.

Jednak między 2. rozdziałem Księgi Rodzaju a jej 3. rozdziałem następuje gwałtowna zmiana. Wcześniej zapoznajemy się ze wszystkimi dobrymi rzeczami stworzonymi przez Boga stosownie do Jego zamysłu. Na początku 3. rozdziału Księgi Rodzaju uświadamiamy sobie także o tym, iż Bóg obdarzył ludzi wolną wolą. Obecność węża, który „był chytrzejszy niż wszystkie dzikie zwierzęta” (Rdz 3,1), jest odejściem od wcześniej użytego języka. Takie wyrażania jak: „bardzo dobre” (Rdz 1,31), „nie wstydzili się” (Rdz 2,25) czy „przyjemne” (Rdz 2,9), to określenia użyte w celu opisania Bożego stworzenia w poprzednich rozdziałach. Jednak teraz, gdy pojawia się wąż, następuje zmiana tonu. Słowo przetłumaczone jako „chytrzejszy” (Rdz 3,1 BW) zostało także przełożone jako „przebieglejszy” (BD) i „zmyślniejszy” (PAS). Nagle pojawia się negatywny element w środowisku, które wcześniej było doskonałe.

W odróżnieniu od tego Księga Rodzaju przedstawia Boga jako przeciwieństwo przebiegłości. Bóg wyraźnie przedstawia swoje oczekiwania wobec pierwszych ludzi. Z Jego rozkazu w Rdz 2,16-17 wiemy, że ustanowił On jeden przepis, któremu mieli być posłuszni. Otóż zakazał im spożywać owoce z drzewa poznania dobra i zła.

To, czego możemy się nauczyć z tej historii, wyróżnia się. Adam i Ewa zostali stworzeni jako wolne istoty — zdolne wybierać między posłuszeństwem i nieposłuszeństwem. Tak więc już na początku, w nieupadłym świecie, możemy dostrzec prawdę o ludzkiej wolnej woli.

`W Rdz 3,1-6 przeczytaj uważnie słowa węża i odpowiedzi Ewy. Co zauważasz w informacji zaoferowanej przez węża Ewie? Co szczególnego zauważasz w stosunku Ewy wobec drzewa poznania dobra i zła?`

W Rdz 2,17 czytamy, że Pan powiedział Adamowi, iż jeśli zje owoc z drzewa poznania dobra i zła, to „na pewno” umrze. Gdy Ewa w Rdz 3,3 powtórzyła te słowa, złagodziła ich wymowę, pomijając wyrażenie na pewno. W Rdz 3,4 wąż skwapliwie korzysta z tego wyrażenia, ale tylko po to, by tym silniej przeciwstawić się temu, co powiedział Bóg. Wydaje się, że choć Ewa została pouczona przez Boga, to jednak nie potraktowała tego tak poważnie, jak powinna, co wynika ze sposobu, w jaki wyraziła swoje przekonania.