---
title:  Edukacja w Edenie
date:  26/09/2020
---

### Studium Bieżącego Tygodnia
Rdz 2,7-23; 3,1-6; 2 P 1,3-11; 2,1-17; Hbr 13,7.17.24.

> <p>Tekst Pamięciowy</p>
> „Oto Bóg jest wzniosły w swym działaniu, gdzież jest taki wychowawca jak On?” (Hi 36,22).

Większość osób studiujących Biblię dobrze zna 1., 2. i 3. rozdział Księgi Rodzaju oraz postacie występujące tam: Boga, Adama, Ewę, aniołów i węża. Opisane tam wydarzenia rozegrały się we wspaniałym rajskim ogrodzie zwanym Edenem. Wydaje się, że akcja biblijnego opowiadania jest logicznym ciągiem zdarzeń: Bóg dokonuje aktu stworzenia, a następnie poucza Adama i Ewę. Adam i Ewa popadają w grzech, a potem zostają wygnani z Edenu. Jednak bliższe przyjrzenie się kilku pierwszym rozdziałom Księgi Rodzaju, zwłaszcza po kątem wychowania i edukacji, pozwoli odkryć istotne informacje dotyczące postaci, okoliczności i zdarzeń.

„System wychowania został ustanowiony na początku świata. Miał on być wzorem dla wszystkich ludzi po wszystkie czasy. Ilustracją tych zasad jest wzorowa szkoła założona w raju — w domu naszych pierw­szych rodziców. Ogród rajski był salą wykładową, a przyroda — podrę­cznikiem. Sam Stwórca był wykładowcą, a rodzice rodzaju ludzkiego — uczniami”1.

Bóg był założycielem, rektorem i nauczycielem tej pierwszej uczelni. Niestety — jak wiemy — Adam i Ewa wybrali innego nauczyciela i nauczyli się tego, czego nie powinni byli się nauczyć. Co się wtedy stało i dlaczego? Czego możemy się nauczyć z opisu tego pierwszego systemu edukacyjnego oraz jak może nam to pomóc dzisiaj?