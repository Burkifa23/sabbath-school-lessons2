---
title:  Niezrozumienie przesłania
date:  29/09/2020
---

Jak zauważyliśmy we wczorajszej części lekcji, wbrew wyraźnemu Bożemu zakazowi Ewa — nawet w sposobie wypowiedzi — usiłowała osłabić wagę tego, czego została nauczona.

Choć nie odważyła się wprost wypaczyć tego, co Pan jej powiedział, to z pewnością nie potraktowała tego z należytą powagą. Nie sposób nie zgodzić się z tym, że jej postawa i czyny pociągnęły za sobą daleko idące konsekwencje.

Tak więc, gdy Ewa spotkała się z wężem, powtórzyła (aczkolwiek niedokładnie) wężowi to, co Bóg powiedział o drzewach ogrodu (zob. Rdz 3,2-3). Oczywiście ta informacja nie była nowa dla węża. Wąż wiedział o tym zakazie i był przygotowany, by go podważyć, żerując na naiwności Ewy.

`Przeczytaj uważnie Rdz 3,4-6. Poza zaprzeczeniem temu, co rzekł Bóg, jakiego innego sposobu — najwyraźniej skutecznego — użył wąż wobec Ewy? Jaką zasadę wykorzystał przy tym?`

Gdy wąż powiedział jej, że część Bożego przesłania nie jest zgodna z prawdą, Ewa mogła tę informację skonsultować z Bogiem. Na tym polegało piękno edukacji w Edenie, że w przeciwieństwie do nas Adam i Ewa mieli bezpośredni dostęp do Największego Nauczyciela. Jednak zamiast uciec i poprosić Boga o radę, Ewa przyjęła to, co wmówił jej wąż. Aby przyjąć zmienioną wersję rzeczywistości i odrzucić Boże przesłanie, Ewa musiała zwątpić w to, co powiedział jej Bóg.

Wskutek decyzji Ewy także Adam znalazł się w trudnej sytuacji: „Adam zrozumiał, że jego towarzyszka przestąpiła przykazanie Boże, lekceważąc jedyny zakaz nałożony na nich, by wypróbować ich wierność i miłość. W jego umyśle toczyła się straszliwa walka. Bolał nad tym, że pozwolił Ewie oddalić się od siebie. Teraz jednak czyn został popełniony, będzie się więc musiał rozstać z tą, której towarzystwo było jego radością. Jak mógł do tego dopuścić?”1 Niestety, choć Adam potrafił odróżnić dobro od zła, on także dokonał błędnego wyboru.

`Pomyśl o złośliwości tego zwiedzenia. Wąż powiedział, że jeśli ludzie zjedzą owoc z drzewa poznania dobra i zła, staną się „jak Bóg” (Rdz 3,5). Ale czy w Rdz 1,27 nie dowiadujemy się, że Adam i Ewa zostali stworzeni na obraz Boga? Czego uczy nas to o łatwości, z jaką możemy zostać zwiedzieni, oraz o tym, dlaczego wiara i posłuszeństwo są naszym jedynym zabezpieczeniem, nawet jeśli mamy możliwie najlepsze wykształcenie, jak Adam i Ewa?`