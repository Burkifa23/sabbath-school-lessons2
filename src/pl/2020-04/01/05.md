---
title:  Powrót do tego, co zostało stracone
date:  30/09/2020
---

Gdy Adam i Ewa postanowili usłuchać węża, dotknęło ich — wśród wielu innych konsekwencji — usunięcie z sali wykładowej Boga. Pomyśl, co Adam i Ewa utracili wskutek grzechu. Gdy zrozumiemy ich upadek, możemy lepiej pojąć cel naszej obecnej edukacji. Mimo wygnania z raju życie ludzi w niedoskonałym świecie było połączone z nowym celem edukacyjnym.

Jeśli edukacja przed upadkiem w grzech była Bożym sposobem nauczania Adama i Ewy o charakterze Boga oraz o Jego dobroci i miłości, to po ich wygnaniu z Edenu dzieło kształcenia miało pomagać ludzkości w tym samym, jak również prowadzić do odrodzenia się obrazu Boga w człowieku. Mimo fizycznego usunięcia sprzed oblicza Boga Jego dzieci nadal mogą Go poznawać oraz zgłębiać Jego dobroć i miłość. Przez modlitwę, nabożeństwo i studiowanie Słowa Bożego możemy przybliżyć się do Boga, podobnie jak Adam i Ewa w Edenie.

Dobra nowina jest taka, że dzięki Jezusowi i planowi odkupienia nie wszystko jest stracone. Mamy bowiem nadzieję zbawienia i odrodzenia. Chrześcijańska edukacja powinna służyć prowadzeniu uczniów do Jezusa i objaśnianiu im tego, czego On dokonał dla nas i jakie odrodzenie nam oferuje.

`Przeczytaj 2 P 1,3-11. W świetle tego, co zostało stracone, gdy ludzie opuścili rajski ogród, wersety te niosą nam nadzieję na duchową odnowę. Co według Piotra musimy czynić, aby doznać Bożego odrodzenia i przywrócenia Bożego obrazu w nas?`

Dzięki Jezusowi otrzymaliśmy wszystko, „co jest potrzebne do życia i pobożności” (2 P 1,3). Co obejmuje ta wspaniała obietnica? Piotr wymienia całą listę tych rzeczy. Są to: wiara, cnota, poznanie, powściągliwość, wytrwanie, pobożność, braterstwo i miłość. Zwróć uwagę, że jedną z obiecanych dóbr duchowych jest poznanie. To prowadzi nas oczywiście do edukacji. Prawdziwa edukacja prowadzi do prawdziwego poznania — poznania Chrystusa — dzięki czemu nie tylko upodabniamy się do Niego, ale także możemy dzielić się z innymi wiedzą o Nim.

`Zastanów się przez chwilę nad faktem, że zakazane drzewo było drzewem „poznania dobra i zła” (Rdz 2,17). Jak świadczy to o fakcie, że nie każda wiedza jest dobra? Jak możemy odróżnić dobrą wiedzę od złej?`