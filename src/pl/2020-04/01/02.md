---
title:  Pierwsza szkoła
date:  27/09/2020
---

Choć zazwyczaj nie myślimy o ogrodzie jako sali wykładowej, to jednak takie porównanie ma sens, zwłaszcza w odniesieniu do ogrodu takiego jak Eden, pełnego nieskażonych bogactw Bożego stworzenia. Z dzisiejszej perspektywy trudno nam sobie wyobrazić, jak nieupadłe istoty w nieupadłym świecie uczyły się bezpośrednio od swojego Stwórcy w tej sali wykładowej.

`Przeczytaj Rdz 2,7-23. Jaki boski cel dostrzegasz w stworzeniu Adama, umieszczeniu go w raju i wyznaczeniu mu zadań do wykonania?`

Bóg stworzył mężczyznę i kobietę na swój obraz. Dał im dom w Edenie i ważne zadania do wykonywania. Gdy zastanowimy się nad tym w kontekście stosunków nauczyciel — uczeń, to stwierdzimy, że była to idealna więź. Bóg znał zdolności Adama, gdyż to On go stworzył. Uczył Adama, wiedząc, że może on wykorzystywać wszystkie swoje możliwości.

Bóg wyznaczył człowiekowi obowiązki, ale pragnął także jego szczęścia. Przekazane mu obowiązki miały się do tego szczęścia przyczyniać. Każdy z nas czerpie zadowolenie — a nawet szczęście — z wypełniania ważnych obowiązków. Bóg znał serce Adama i wiedział, czego on potrzebuje, by się rozwijać, a więc wyznaczył mu zadanie doglądania Edenu: „I wziął Pan Bóg człowieka i osadził go w ogrodzie Eden, aby go uprawiał i strzegł” (Rdz 2,15). Jako ludziom żyjącym w świecie skażonym przez grzech i śmierć trudno nam sobie wyobrazić, na czym polegała praca Adama i czego uczył się on, pracując w swoim rajskim ogrodzie.

W Rdz 2,19-23 czytamy, że Bóg stworzył zwierzęta jako towarzystwo dla Adama i przede wszystkim stworzył w tym celu jego żonę. Bóg wiedział, że Adam będzie potrzebował więzi i wsparcia ze strony istoty podobnej do niego, a więc stworzył kobietę.

Bóg wiedział także, że człowiek potrzebował bliskiej więzi z Nim, więc stworzył możliwość osobistego kontaktowania się z Nim w Edenie. Wszystko to świadczy o celowości działania Boga podczas stwarzania oraz o Jego miłości do ludzkości. Tak daleko odeszliśmy od Edenu, iż trudno nam sobie wyobrazić, jak żyli tam pierwsi ludzie. Mimo to warto próbować!

`Choć jesteśmy daleko od Edenu, to jednak nadal możemy uczyć się, pobierając lekcje z przyrody. Czego nauczyłeś się, obserwując przyrodę, i jak możesz skorzystać z tego, patrząc przez pryzmat Słowa Bożego?`