---
title:  Biblijny światopogląd
date:  20/10/2020
---

Jak zaznaczyliśmy we wprowadzeniu, nikt z nas nie postrzega świata z neutralnej pozycji. Na przykład ateista patrzy na tęczę na niebie i nie widzi tam nic poza zjawiskiem naturalnym. Nie ma ona dla niego żadnego znaczenia poza tym, jakie zechcą jej nadać ludzie. W przeciwieństwie do tego ktoś, kto patrzy na nią z biblijnego punktu widzenia, widzi nie tylko zjawisko naturalne — wzajemne oddziaływanie na siebie wody i światła — ale także potwierdzenie Bożej obietnicy, iż świat nigdy więcej nie zostanie zniszczony przez wodę (zob. Rdz 9,13-16). „Jakże wielka jest łaskawość Boga i współczucie dla Jego błądzących stworzeń objawione w umieszczeniu na chmurach pięknej tęczy jako znaku Jego przymierza z ludźmi! (...). Bożym zamiarem było, aby dzieci w przyszłych pokoleniach pytały, co oznacza ten piękny łuk rozciągający się na niebie, dając rodzicom okazję do opowiadania historii potopu i wyjaśnienia, że to Najwyższy umieścił tęczę na chmurach jako zapewnienie, że wody nigdy już nie zaleją ziemi”1.

Dla nas, adwentystów dnia siódmego, Biblia jest fundamentalnym tekstem naszej wiary. Naucza światopoglądu, swego rodzaju filtru, dzięki któremu widzimy i rozumiemy świat, który może być bardzo zniechęcającym i skomplikowanym miejscem. Pismo Święte pomaga nam lepiej pojąć rzeczywistość, w której się znajdujemy, której jesteśmy częścią i która często prowadzi nas do niepewności i niezrozumienia.

`Przeczytaj Ef 6,12; Mk 13,7; Rz 5,8; 8,28; Koh 9,5; Ap 20,5-6. Jakie prawdy zostały przedstawione w tych wersetach i jak pomagają nam one lepiej zrozumieć rzeczywistość, w której się znajdujemy?`

Jako adwentyści dnia siódmego musimy mocno trzymać się nauk zawartych w Słowie Bożym, gdyż jest ono prawdą objawioną ludziom przez Pana i wyjaśnia wiele dotyczących świata tego spraw, które w przeciwnym razie byłyby zupełnie niezrozumiałe. Tak więc chrześcijańska edukacja musi być zakorzeniona w Piśmie Świętym i ugruntowana na nim, zaś teorie przeciwne Słowu Bożemu należy zdecydowanie odrzucić.

`Jakie nauki Biblii przeciwstawiają się poglądom wyznawanym przez większość ludzi? Co ta rozbieżność uczy nas o znaczeniu wiernego trzymania się Słowa Bożego?`