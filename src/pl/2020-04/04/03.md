---
title:  Pytanie Leibniza
date:  19/10/2020
---

Przed trzema wiekami niemiecki filozof i matematyk Gottfried W. Leibniz (1646-1716) zadał przypuszczalnie najbardziej fundamentalne ze wszystkich pytań:

— „Dlaczego istnieje raczej coś niż nic?”1

`Przeczytaj Rdz 1,1; J 1,1-4; Wj 20,8-11; Ap 14,6-7; Hi 12,7-10. Jak wersety te odpowiadają na pytanie Leibniza?`

To niesamowite, że w Biblii istnienie Boga jest po prostu przyjęte jako pewnik. Rdz 1,1 nie zaczyna się od wyłuszczenia logicznych argumentów (choć wiele takich jest) na istnienie Boga. Jego istnienie zostało po prostu przyjęte jako oczywistość (zob. także Wj 3,13-14) i z tego startowego punktu Biblia ukazuje Boga jako Stwórcę i objawia ukazaną przez Niego prawdę.

Nauka o stworzeniu jest także podstawą wszelkiej chrześcijańskiej edukacji. Wszystko, w co wierzymy jako chrześcijanie, opiera się na nauce o stworzeniu świata w ciągu sześciu dni. Biblia nie zaczyna się oświadczeniem w kwestii odkupienia, przykazaniami, opisem ukrzyżowania Jezusa albo Jego zmartwychwstania czy zapowiedzią Jego powtórnego przyjścia.

Zamiast tego Biblia zaczyna się przedstawieniem Boga jako Stwórcy, gdyż żadna z tych wyżej wymienionych nauk nie miałaby sensu, gdyby nie było Boga jako naszego Stwórcy.

Tak więc biblijny światopogląd musi podkreślać znaczenie nauki o stworzeniu. To podkreślanie staje się bardzo ważne także dlatego, że biblijna doktryna jest frontalnie atakowana rzekomo w imieniu nauk ścisłych. Ewolucjonizm — z jego domniemanymi miliardami lat powolnego przekształcania organizmów przez przypadkowe mutacje i wymieranie gorzej przystosowanych — zniszczył wiarę milionów ludzi w Biblię. Trudno sobie wyobrazić teorię bardziej przeciwną Pismu Świętemu i chrześcijańskiej wierze niż teoria ewolucji. Tak więc twierdzenie, że ewolucjonizm można w jakiś sposób pogodzić z biblijną nauką o stworzeniu, jest jeszcze gorsze niż wiara w ateistyczną ewolucję. W gruncie rzeczy jest szyderstwem z Biblii i chrześcijańskiej wiary jako takiej.

`Bóg polecił nam spędzić jedną siódmą naszego życia — siódmy dzień każdego tygodnia — na rozpamiętywaniu stworzenia dokonanego w ciągu sześciu dni. Co mówi to nam o tym, jak ważna jest ta nauka dla chrześcijańskiego światopoglądu?`