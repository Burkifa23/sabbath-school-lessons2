---
title:  Prawo Boże
date:  22/10/2020
---

Kilkadziesiąt lat temu we Francji toczyła się publiczna debata dotycząca kary śmierci. Zwolennicy zniesienia kary śmierci zwrócili się do swojego rodaka, słynnego socjologa i filozofa Paula Michela Foucaulta (1926-1984), i poprosili go, by napisał artykuł wyrażający poparcie dla ich dążeń. Jednak ten napisał tekst opowiadający się nie tylko za zniesieniem kary śmierci, ale także za likwidacją więzień i wypuszczeniem osadzonych na wolność.

Dlaczego? Gdyż według Foucaulta wszystkie systemy moralne są tylko ludzkimi projektami — ludzkimi pomysłami realizowanymi przez dzierżących władzę w celu panowania nad społeczeństwem. Według niego kodeksy moralne nie mają żadnego uzasadnienia.

Choć ten pogląd może się wydawać skrajny, jest logiczną konsekwencją problemu, który w gruncie rzeczy nie jest nowy. Tysiące lat temu Mojżesz miał do czynienia z podobnym problemem wśród Izraelitów: „Nie będziecie czynić tak, jak my tu dziś czynimy, każdy wszystko, co mu się podoba” (Pwt 12,8; zob. także Sdz 17,6; Prz 12,15).

Skoro nie powinniśmy czynić tego, co nam się podoba, gdyż nie jesteśmy dość sprawiedliwi, święci i obiektywni, by wiedzieć, co jest moralnie poprawne, to skąd mamy wiedzieć, jak należy postępować? Odpowiedź jest oczywiście taka, że Pan, który nas stworzył, dał nam także zasady moralne, według których mamy żyć. My nie zawsze wiemy, co jest prawe, ale Pan to wie.

`Przeczytaj Pwt 6,5; Mk 12,29-31; Ap 14,12. Czego wersety te uczą nas o moralnym postępowaniu?`

Jeśli odkupienie ma być istotą naszego chrześcijańskiego światopoglądu, to (jak zauważyliśmy w lekcji ubiegłego tygodnia) prawo Boże, dziesięcioro przykazań, musi także odgrywać w nim główną rolę. W końcu z czego jesteśmy wykupieni, jeśli nie z grzechu, który jest przestępstwem prawa Bożego (zob. Rz 3,20)? Ewangelia nie miałaby sensu w oderwaniu od prawa Bożego, a zatem wiemy, że prawo nadal nas obowiązuje, choć oczywiście nie ono nas zbawia. (To z tego powodu potrzebujemy ewangelii).

Dlatego w adwentystycznym nauczaniu musimy podkreślać to, co Ellen G. White określiła jako „niezmienność prawa Bożego”1, a co obejmuje także przykazanie nakazujące świętowanie soboty. Jeśli wychowanie i kształcenie ma służyć odrodzeniu w nas obrazu Boga, w takim stopniu, w jakim jest to możliwe w tym życiu, to nawet na najbardziej podstawowym poziomie prawo Boże musi być wywyższane w świetle przykładu Chrystusa jako moralny kodeks ukazujący nam, co jest prawe w oczach Boga.