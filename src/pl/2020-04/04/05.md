---
title:  Uwielbienie dla Odkupiciela
date:  21/10/2020
---

Choć nauka o stworzeniu jest niezwykle ważna dla naszej wiary, nie pojawia się ona samotnie, zwłaszcza w Nowym Testamencie. Często występuje razem w powiązaniu z nauką o odkupieniu. Jest tak dlatego, że w upadłym świecie grzechu i śmierci samo przesłanie stworzenia już nie wystarczy. Albowiem żyjemy, zmagamy się z różnymi rzeczami i cierpimy do pewnego czasu. A co potem? Potem umieramy tak samo jak wszystkie żywe istoty na tym świecie.

Czy to może nam wystarczyć?

Stąd równie ważna dla naszego światopoglądu jest nauka o odkupieniu. To dlatego Jezus Chrystus, ukrzyżowany i zmartwychwstały, jest w centrum całej naszej wiary.

`Przeczytaj J 1,1-14. Co wersety te mówią o Jezusie — kim jest i co uczynił dla ludzkości?`

Zwróć uwagę na przesłanie pierwszego z trzech aniołów z Ap 14,6-7: „I widziałem innego anioła, lecącego przez środek nieba, który miał ewangelię wieczną, aby ją zwiastować mieszkańcom ziemi i wszystkim narodom, i plemionom, i językom, i ludom, który mówił donośnym głosem: Bójcie się Boga i oddajcie mu chwałę, gdyż nadeszła godzina sądu jego, i oddajcie pokłon temu, który stworzył niebo i ziemię, i morze, i źródła wód”. Zauważ, że ewangelia wieczna jest bezpośrednio powiązana z Bogiem jako Stwórcą. Gdy uświadamiamy sobie, że Bóg, który nas stworzył, jest tym samym Bogiem, który stał się człowiekiem i wziął na siebie karę za nasze grzechy, to nic dziwnego, że mamy Go wielbić. Co innego mielibyśmy czynić, skoro uświadamiamy sobie, jaki jest nasz Bóg?

Dlatego Chrystus, i to ukrzyżowany, musi pozostać w centrum tego wszystkiego, czego nauczamy, i to w powiązaniu z Jego powtórnym przyjściem, gdyż pierwsze Jego przyjście na nic by się nie zdało, gdyby nie Jego powtórne przyjście. Właściwie Pismo Święte przedstawia pierwsze i drugie przyjście Chrystusa jako dwa etapy realizacji planu zbawienia.

`Zastanów się nad tym, co zostało wyrażone w 1. rozdziale Ewangelii Jana, iż Ten, który stworzył wszystko, „co powstało” (J 1,3), jest Tym, który umarł za nas na krzyżu. Dlaczego bezgraniczne uwielbienie dla Niego powinno być naszą naturalną reakcją?`