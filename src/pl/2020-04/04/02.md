---
title:  Oczy Pana
date:  18/10/2020
---

Pewien profesor Uniwersytetu Oksfordzkiego w Wielkiej Brytanii wysnuł teorię, iż my, ludzie, nie jesteśmy realnymi istotami; także cały otaczający nas świat nie jest prawdziwy. Według niego wszystko to jest jedynie cyfrowym wytworem jakiejś rasy obcych z kosmosu posługujących się komputerami przetwarzającymi dane z niewiarygodną szybkością.

Choć jest to ciekawa teoria, nasuwa jednak istotne pytanie: Jaka jest zatem prawdziwa natura naszej rzeczywistości?

Istnieją zasadniczo dwie ogólne odpowiedzi, choć tylko jedna z nich jest racjonalna. Pierwsza odpowiedź jest taka, że wszechświat i wszystko, co w nim — w tym także my — po prostu istnieje. Nic nie zostało stworzone czy ukształtowane. Po prostu wszystko jest tutaj i tyle. Według tego poglądu nie ma żadnego Boga ani jakichkolwiek innych bogów — nie ma nic boskiego. Rzeczywistość jest czysto materialna i czysto naturalna, bo jak powiedział prawie 2500 lat temu grecki filozof Demokryt (a więc nie jest to nowy pogląd): „Naprawdę istnieją tylko atomy i próżnia”1.

Drugi pogląd zakłada, że jakaś Boska Istota (czy boskie istoty) stworzyła wszechświat. To wydaje się znacznie bardziej logicznie, racjonalne i sensowne niż pogląd, że wszechświat po prostu jest (bez żadnego wyjaśnienia przyczyny jego istnienia). Ten pogląd obejmuje zarówno świat naturalny — świat atomów i próżni — jak i to, co wykracza poza jego granice. Wskazuje na rzeczywistość znacznie szerszą, głębszą i bardziej wielowymiarową niż ateistyczno-materialistyczny pogląd przyjmowany dzisiaj często jako norma.

`Co Ps 53,2; Prz 15,3; J 3,16; Iz 45,21; Łk 1,26-35 mówią o dwóch rodzajach światopoglądów omawianych w dzisiejszej części lekcji?`

W centrum chrześcijańskiego nauczania znajduje się nie tylko prawda o Bogu, ale o takim Bogu, jakim On sam się objawił — osobowym Bogu, który nas miłuje i współdziała z nami. Jest On Bogiem Cudów, który, choć posługuje się prawami przyrody, nie jest nimi związany i może wykraczać poza nie, gdy uzna to za stosowne (gdy Jezus począł się z dziewicy). Nauczanie takiego światopoglądu jest szczególnie istotne w naszych czasach, gdyż większość intelektualistów, twierdząc (błędnie), że ma po swojej stronie naukę, otwarcie i usilnie naucza ateistycznego i naturalistycznego światopoglądu.

`Pomyśl o tym, jak wąski i ograniczony jest ateistyczny światopogląd w porównaniu z biblijnym światopoglądem, który (jak wspomnieliśmy) obejmuje świat przyrody, ale nie ogranicza się do niego. Dlaczego ostatecznie biblijny i teistyczny światopogląd jest bardziej logiczny i racjonalny niż ateistyczny światopogląd?`