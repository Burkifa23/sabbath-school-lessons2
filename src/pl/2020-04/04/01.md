---
title:  Oczy Pana. Biblijny światopogląd
date:  17/10/2020
---

### Studium Bieżącego Tygodnia
Prz 15,3; Hi 12,7-10; Ef 6,12; Ap 20,5-6; J 1,1-14; Mk 12,29-31.

> <p>Tekst Pamięciowy</p>
> „Oczy Pana są na każdym miejscu i śledzą złych i dobrych” (Prz 15,3).

Polski poeta Czesław Miłosz (1911-2004) w jednym ze swoich utworów pod tytułem Przestroga napisał o zwierzątkach „z rysunkówek dla dzieci1” — mówiących królikach, wiewiórkach i im podobnych, że „tyle mają wspólnego z prawdziwymi zwierzętami (…), ile nasze wyobrażenia o świecie z prawdziwym światem”2. Swoją refleksję zakończył następującymi słowami: „Pomyślmy o tym i zadrżyjmy”3.

Zadrżyjmy to może za ostre słowo, ale prawdą jest, że wiele z ludzkich przemyśleń i wyobrażeń jest zupełnie błędnych. Na przykład przez wiele stuleci najmądrzejsi i najlepiej wykształceni ludzie na świecie wierzyli, że Ziemia tkwi nieruchomo w centrum wszechświata. Obecnie wielu najmądrzejszych i najlepiej wykształconych ludzi sądzi, że ludzkość wyewoluowała z prostych form życia.

Jako ludzie nigdy nie patrzymy na świat z neutralnej pozycji. Postrzegamy go raczej — zawsze i wyłącznie — przez filtry decydujące o tym, jak interpretujemy i rozumiemy to, co nas otacza. Ten zbiór filtrów jest określany mianem światopoglądu i dlatego rzeczą bardzo ważną jest to, byśmy nauczali nasze dzieci, naszą młodzież i członków naszego Kościoła światopoglądu biblijnego.