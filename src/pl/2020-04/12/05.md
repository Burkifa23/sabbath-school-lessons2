---
title:  Czas na poszukiwanie równowagi
date:  16/12/2020
---

Jezus szanował prawo Boże i stał na jego straży (zob. Mt 5,17-18). Jednocześnie jednak rzucił wyzwanie przywódcom religijnym w kwestii interpretacji prawa. Żadne z tych działań nie zagrażało ich pozycji bardziej niż Jego decyzje związane ze świętowaniem soboty. W synagogach wykorzystywano sobotę jako okazję do nauczania — czytano Torę i komentowano ją dogłębnie. Uczeni w Piśmie i faryzeusze znali literę prawa. Jednak Jezus podczas sobotniego nauczania swoich wyznawców szedł znacznie dalej.

`Przeczytaj Mt 12,1-13 oraz Łk 13,10-17. Czego Jezus pragnął nauczyć przez te zdarzenia zarówno swoich wyznawców w tamtym czasie, jak i nas obecnie?`

Spory pojawiające się w wyniku uzdrowień dokonywanych przez Jezusa w sobotę prowadziły do ważnych duchowych dyskusji dotyczących natury grzechu, powodu świętowania soboty, związku Jezusa z Ojcem oraz źródła mocy Jezusa.

Postawa Jezusa wobec soboty została dobrze podsumowana w tekście pamięciowym lekcji tego tygodnia: „Ponadto rzekł im:

— Sabat jest ustanowiony dla człowieka, a nie człowiek dla sabatu. Tak więc Syn Człowieczy jest Panem również i sabatu” (Mk 2,27-28).

Jezus pragnął podkreślić, że sobota nie powinna być ciężarem. Została ona ustanowiona (stworzona) jako szczególna okazja dla ludzi, by mogli poznawać charakter Boga, który ustanowił sobotę, i to poznawać dzięki osobistemu doświadczeniu przez dostrzeżenie wartości Jego stworzenia.

Przez swoje czyny Jezus zmuszał swoich uczniów, żydowskich przywódców i tłumy podążające za Nim do zadawania pytań i głębszego przemyślenia Pisma Świętego oraz tego, co znaczy dla nich ich wiara i kim jest dla nich ich Bóg. Każdy z nas z łatwością może się tak usilnie skupić na regułach i przepisach (które są dobre same w sobie), iż staną się one dla nas celem, zamiast być tym, czym w rzeczywistości są — środkiem do celu. A co jest tym celem? Otóż jest nim poznanie charakteru Boga, któremu służymy. Dopiero poznanie Jego charakteru ma nas prowadzić do wiernego posłuszeństwa wobec Niego — posłuszeństwa opartego na naszej wierze w moc Chrystusowej sprawiedliwości, która została nam dana.

`Jak świętujesz sobotę? Czy zmieniłeś ją w dzień przestrzegania nakazów i zakazów, zamiast pojmować ją i praktykować jako czas prawdziwego odpoczynku w Panu i lepszego poznawania Go? Jak możesz zmienić swoją postawę, aby korzystać z soboty zgodnie z Bożym zamiarem?`