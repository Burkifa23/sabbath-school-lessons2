---
title:  Czas na wspólnotę
date:  17/12/2020
---

Jezus dał swoim uczniom przykład praktyki cotygodniowego uczęszczania w sobotę do synagogi. Po Jego zmartwychwstaniu uczniowie postępowali zgodnie z tym wzorcem, podobnie jak i inni wyznawcy Jezusa. Synagoga była dla apostołów jednym z głównych miejsc głoszenia zmartwychwstania Chrystusa, a sobota była najlepszą okazją do wspólnoty i uczenia się. W końcu przecież Jezus był hebrajskim Mesjaszem zapowiedzianym w Starym Testamencie, który czytano w synagogach każdej soboty. Jakie lepsze miejsce mieli wierzący na opowiadanie o Jezusie niż synagogę, zwłaszcza gdy świadczyli wobec Żydów i tych, którzy bali się Boga (zob. Dz 13,16.26)?

`Przeczytaj Dz 13,14-45; 16,13-14; 17,1-5; 18,4. Co te fragmenty Dziejów Apostolskich mówią nam o tym, jak chrześcijanie składali publicznie świadectwo o Chrystusie? Czytając te fragmenty księgi, zastanów się nad tym, gdzie przemawiali, do kogo się zwracali, co mówili i jakie były tego skutki.`

Świadectwo apostoła miało charakter zarówno osobisty, jak i biblijny. Paweł nawiązywał zwykle do historii Izraela, począwszy od „naszych ojców” (Dz 13,17) w Egipcie przez osiedlenie w Ziemi Obiecanej oraz okres sędziów i królów, w tym króla Dawida, od którego przechodził płynnie do Jezusa.

Paweł i inni wykazywali, jak ich osobiste doświadczenie religijne i zrozumienie spraw chrześcijańskich nabierało sensu w kontekście Pisma Świętego. Przedstawiali różne biblijne informacje i dyskutowali. Połączenie osobistego świadectwa i przesłania Pisma Świętego, co wyrażało się poprzez kazania, nauczanie i dyskusje, silnie oddziaływało na otoczenie. Jak wskazują przytoczone fragmenty Dziejów Apostolskich, niektórzy przywódcy religijni byli zawistni o autorytet apostołów i wpływ, jaki wywierali na ludzi, zarówno Żydów, jak i pogan.

Kościół Adwentystów Dnia Siódmego także ma długą i żywą historię korzystania ze świadectwa i wykładu biblijnego zarówno podczas kazań, nauczania, jak i prostego dzielenia się swoją wiarą. Połączenie szkoły sobotniej z kazaniem i innymi sobotnimi spotkaniami (na przykład młodzieżowymi) stanowi silną formalną bazę edukacyjną adwentystycznego nabożeństwa. Choć wymaga ono uzupełnienia przez inne formy uczenia się, jest bardzo istotne dla pouczającego przeżycia soboty.