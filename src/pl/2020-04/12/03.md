---
title:  Czas ponownego odkrywania
date:  14/12/2020
---

Gdy Mojżesz został poproszony, by poprowadził Izraelitów z Egiptu do Ziemi Obiecanej, było jasne, że Izraelici i ci, którzy się do nich przyłączyli, utracili świadomość tego, że są dziećmi Bożymi. Musieli odkryć na nowo, kim jest Bóg, który zaprasza ich do oddawania Mu czci i daje im tak liczne obietnice wspaniałej przyszłości. Sobota była kluczowym doświadczeniem uczenia się w ich podróży do ponownego odkrycia zapomnianych prawd. Stała się także wyraźnym sygnałem dla innych narodów wskazującym na więź Boga z Jego ludem. Doświadczenie z manną było przejawem Bożego sposobu edukacji zastosowanego wobec Izraelitów.

`Jakich lekcji mieli się nauczyć Izraelici w Wj 16,14-29?`

Bóg dokonywał dla Izraelitów cudów z manną, dając im dość pokarmu na każdy dzień. Gdyby dał im więcej, niż potrzebowali, mogliby zapomnieć o tym, kto jest ich Dobroczyńcą. Tak więc każdego dnia Bóg dokonywał dla nich cudu, a oni widzieli wyraźnie Jego troskę o nich. Jednak w sobotę sytuacja była inna, ponieważ dzień ten został wyróżniony spośród innych dni tygodnia. Właściwie w związku z sobotą miały miejsce dwa cuda: (1) w piątek pojawiała się podwójna porcja pokarmu i (2) połowa tej podwójnej porcji nie psuła się przez noc, ale zachowywała świeżość także w sobotę. Dzięki temu Izraelici mogli poświęcić sobotę całkowicie podziwianiu Boga, który był ich Wyzwolicielem, oraz odkrywaniu tego, co znaczy być ludem Bożym.

Izraelici mieli się odżywiać manną przez czterdzieści lat (zob. Wj 16,35). Bóg polecił Mojżeszowi, by zachował omer manny, aby przypominała Izraelitom o tym, jak Bóg karmił ich na pustyni (zob. Wj 16,32-33). Ta zachowana manna w dzbanie miała być także przypomnieniem szczególnego doświadczenia związanego z dniem sobotnim.

Były także inne okazje, gdy Bóg wyraźnie wskazywał Izraelitom, że sobota jest Jego szczególnym dniem.

Posługując się sobotą, Bóg pomagał Izraelitom ponownie odkryć ich tożsamość oraz poznać Jego samego. Zostali oni wezwani do posłuszeństwa oraz świętowania soboty, ale nastąpiło to w warunkach rozwijania głębszego zrozumienia charakteru ich Stwórcy i budowania trwałej więzi opartej na Jego obietnicy.

`Wyobraź sobie, że rozmawiasz z nastolatkiem, który odbiera świętowanie soboty jako nudne. Udaje, że ją świętuje, a robi to tylko dlatego, że tak każe Biblia i oczekują od niego rodzice. Co zaproponowałbyś, by pomóc mu odkryć na nowo sobotę jako pozytywne doświadczenie uczenia się?`