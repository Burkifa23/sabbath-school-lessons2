---
title:  Zdumiewający czas
date:  13/12/2020
---

Czy zastanawiałeś się kiedyś, dlaczego Bóg postanowił przekazać nam w dwóch pierwszych rozdziałach Księgi Rodzaju dwa współgrające ze sobą opisy stworzenia? 1. rozdział Księgi Rodzaju opisuje tydzień stwarzania i narastające zdumienie nad ziemią uzyskującą swoją ostateczną formę i napełniającą się życiem, czego ukoronowaniem szóstego dnia było stworzenie mężczyzny i kobiety. 2. rozdział Księgi Rodzaju to spojrzenie na te same wydarzenia z innego punktu widzenia i ze szczególnym uwzględnieniem szóstego dnia. Adam jest teraz w centrum opisu, a wszystko inne — ogród, rzeki i zwierzęta — jest opisywane jako istniejące dla niego i kobiety.

Stworzenie było aktem zbyt głębokim, by ująć je w jednym opisie. W pierwszym opisie uczymy się więc o potężnym Stwórcy, który jak artysta tworzy doskonałe piękno. Następnie spotykamy się z Bogiem więzi, który pragnie, by ludzie miłowali się wzajemnie oraz troszczyli się o siebie i o całe stworzenie.

`Przeczytaj 1. i 2. rozdział Księgi Rodzaju. Zastanów się, jak pierwsza sobota (zob. Rdz 2,1-3) łączy się z pierwszym opisem stworzenia, a jednocześnie i z drugim opisem stworzenia. Jak twoje wnioski pomagają ci zrozumieć, co może oznaczać Boże błogosławieństwo szabatu i uczynienie tego dnia świętym?`

Wyobraź sobie, że jesteś Adamem albo Ewą w pierwszy szabat. To pierwszy pełny dzień twojego życia — pierwszy dzień spędzony ze współmałżonkiem i z Bogiem. Co za niezwykły dzień edukacji! Zaczynasz się uczyć o Bogu, który stworzył takie piękno. Dziwisz się, widząc w jednej chwili niesamowite słonie i zielone żabki. Uśmiechasz się, widząc szyję żyrafy czy rogi bawołu. Patrzysz ze zdumieniem na niezliczone kolory i kształty, a to wszystko przy akompaniamencie symfonii dźwięków. Z rozkoszą wchłaniasz w nozdrza powietrze niosące mnóstwo cudownych zapachów. Próbujesz wspaniałych owoców, delektując się ich smakami i konsystencją. Przede wszystkim jednak zaczynasz się uczyć o więziach — odpowiedzialności, przyjaźni i miłości. Doświadczasz więzi ze Stwórcą i zaczynasz praktykować ją wraz z całym stworzeniem.

Pierwsza sobota nie mogła być biernym doświadczeniem dla Adama i Ewy. Była ona stworzoną przez Boga okazją do skupienia uwagi na Stwórcy i stworzeniu. Był to dla nich prawdziwie zdumiewający czas.

`Wymień poszczególne okazje edukacyjne dla Adama i Ewy podczas pierwszego dnia sobotniego w ich życiu i w dziejach świata. Które z tych okazji są nadal dostępne obecnie, choć w zmienionej formie? Jak mogą ubogacać twoje soboty?`