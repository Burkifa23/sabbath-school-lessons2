---
title:  Czas na rzeczy najważniejsze w edukacji
date:  15/12/2020
---

Wzloty i upadki w doświadczeniu Izraelitów z Bogiem były ściśle związane ze sposobem ich podchodzenia do soboty. Bóg widział ich niechęć do poszanowania soboty jako znaku Jego obecności w ich życiu (zob. Jr 17,19-27). Odnowienie zaangażowania w świętowaniu soboty było także częścią ich duchowego odrodzenia — oznaką przyznania najważniejszym rzeczom w życiu pierwszeństwa. 58. rozdział Księgi Izajasza przedstawia ciekawe porównanie.

`Przeczytaj Iz 58,1-14. Co Bóg mówi w tych wersetach swojemu ludowi i jakie znaczenie mają te słowa dla nas obecnie?`

Izraelici uważali się za wyznawców Boga, manifestując to poprzez swoje nabożeństwa i posty, ale ich sposób życia na co dzień — poza nabożeństwami i praktykami religijnymi — wskazywał na to, że wykonywali oni jedynie wyuczone obrzędy i silili się na poprawne zachowanie na pokaz. Nie było u nich szczerego i serdecznego zaangażowania w przestrzeganie prawa Bożego.

W 58. rozdziale Księgi Izajasza prorok wskazuje, czego Bóg oczekiwał od swojego ludu.

To jeszcze nie wszystko. Przeczytaj Iz 58,13-14. Dlaczego pod koniec tego rozdziału Bóg zwraca uwagę na sobotę? Prorok używa tu wyrażeń podobnych do tych, jakie występują w całym tym rozdziale. Radzi:

— Powstrzymaj się od załatwiania swoich spraw, od odbywania podróży i od prowadzenia pustej rozmowy.

Mówiąc innymi słowy, sobota nie jest czasem zwykłego codziennego nabożeństwa, podczas którego myśli się i rozmawia o czymkolwiek, co przyjdzie do głowy i co nie jest związane z nim. Sobota ma być rozkoszą i dniem godnym czci. Sobota jest przeznaczona na rozkoszowanie się wynikające z poznawania charakteru i zamierzeń Boga, na życie w harmonii z Jego charakterem i Jego zamierzeniami oraz na łączność z bliźnimi. Sama wiedza o zewnętrznej formie przeżywania soboty i odprawiania nabożeństwa sobotniego jest daleko niewystarczająca. Sobotnie nauczanie musi oddziaływać na nasze życie. Sobota jest czasem uczenia się i poświęcania czasu na rzeczy w życiu najważniejsze.

`Czy sobota jest dla ciebie rozkoszą? Jeśli nie, co możesz zrobić, by to zmienić? Czy nauczyłeś się traktować sobotę jako godną czci? Omów te kwestie z innymi uczestnikami pierwszej części nabożeństwa sobotniego. Postarajcie się o to, by utrzymać tę dyskusję na praktycznym poziomie.`