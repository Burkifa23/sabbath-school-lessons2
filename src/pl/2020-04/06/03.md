---
title:  Podczas ucieczki
date:  02/11/2020
---

`Przeczytaj Rdz 28,10-17. Jaki jest kontekst tej historii i czego uczy nas ona o łasce Bożej dla tych, którzy w pewnym sensie są uciekinierami z powodu skutków ich grzechów?`

W postępowaniu wobec najbliższych Jakub, z pomocą swojej matki, dopuścił się paskudnego oszustwa, a teraz miał za to zapłacić. Jego brat zagroził mu zemstą, więc Jakub ratował się ucieczką, zamierzając znaleźć schronienie w domu swego wujka w Haranie. Przyszłość rysowała się przed nim niepewnie i przerażająco.

Pewnego wieczora Jakub nie zdążył w porę znaleźć dobrego miejsca na nocleg i znalazł się sam w ciemności na pustkowiu, pod gołym niebem. Utrudzony wędrówką położył się na ziemi z kamieniem pod głową i zasnął. Jednak nie spał spokojnie. Tej nocy przyśnił mu się ów słynny sen — ujrzał drabinę stojącą na ziemi i sięgającą nieba, po której aniołowie zstępowali z nieba na ziemię i wstępowali z powrotem do nieba.

We śnie Jakub usłyszał głos:

— „Jam jest Pan, Bóg Abrahama…” (Rdz 28,13).

Ów głos powtórzył obietnice znane Jakubowi z rodzinnych opowieści. We śnie usłyszał, że będzie miał liczne potomstwo, które stanie się błogosławieństwem dla wszystkich narodów świata. Ten głos obiecał następnie:

— „A oto Jam jest z tobą i będę cię strzegł wszędzie, dokądkolwiek pójdziesz (...), bo nie opuszczę cię, dopóki nie uczynię tego, co ci przyrzekłem” (Rdz 28,15).

Ellen G. White napisała, że po upływie wielu wieków od tamtego starotestamentowego wydarzenia także Paweł ujrzał „drabinę ze snu Jakuba symbolizującą Chrystusa, który połączył ziemię z niebem i słabego człowieka z wszechpotężnym Bogiem. Jego wiara umacniała się, gdy przypominał sobie, jak patriarchowie i prorocy polegali na Tym, który był także jego wsparciem i pociechą i któremu teraz powierzał swoje życie”1.

Jakub obudził się i powiedział sam do siebie:

— „Zaprawdę, Pan jest na tym miejscu, a ja nie wiedziałem” (Rdz 28,16).

To, co się tam wtedy wydarzyło, napełniło Jakuba „lękiem” (Rdz 28,17). Nigdy nie zapomniał tego miejsca i nadał mu nazwę Betel. Tam ślubował Bogu dozgonną wierność.

`Czego możemy się nauczyć z tego, jak Bóg w Chrystusie stara się dotrzeć do nas mimo naszych grzechów? Dlaczego w chrześcijańskim nauczaniu trzeba podkreślać tę prawdę?`