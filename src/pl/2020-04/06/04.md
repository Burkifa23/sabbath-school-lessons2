---
title:  Rabin Jezus
date:  03/11/2020
---

Ze wszystkich początków rozdziałów w Nowym Testamencie żaden nie jest tak dobrze znany, jak początek 1. rozdziału Ewangelii Jana: „Na początku było Słowo, a Słowo było u Boga, a Bogiem było Słowo” (J 1,1). W rozdziale tym zawarty jest jeszcze jeden werset, który wszyscy znamy na pamięć: „A Słowo ciałem się stało i zamieszkało wśród nas, i ujrzeliśmy chwałę jego, chwałę, jaką ma jedyny Syn od Ojca, pełne łaski i prawdy” (J 1,14).

`Przeczytaj J 1,1-14. Co wersety te mówią nam o tożsamości Jezusa i Jego dziele na ziemi? Co mówią o Jezusie jako Wielkim Nauczycielu, którego powinniśmy naśladować?`

Ten Bóg, który przemawiał do Adama i Ewy w Edenie czy objawił się Jakubowi na pustkowiu, teraz pojawił się na ziemi jako fizyczna osoba. Według Nowego Testamentu Bóg ucieleśnił się w Jezusie. Dzięki Jezusowi możemy poznać wolę i drogę Boga, bo Jezus jest Bogiem.

Dalej apostoł Jan napisał o tym, jak Jan Chrzciciel nauczał z mocą, tak iż nawet przywódcy religijni z Jerozolimy przypuszczali, że może on być kimś szczególnym. Ale on tylko przygotowywał drogę dla kogoś nieskończenie większego. Ktoś naprawdę ważny miał przybyć, a on, Jan Chrzciciel, nie był godny nawet „rozwiązać rzemyka sandałów jego” (J 1,27).

Następnego dnia Jan Chrzciciel ujrzał Jezusa i oznajmił wszystkim zgromadzonym, że On jest Synem Bożym. Tamtego dnia, a także następnego, nazwał Jezusa Barankiem Bożym (zob. J 1,29.36).

Tamtego dnia dwaj uczniowie Jana Chrzciciela postanowili pójść za Jezusem. Gdy Jezus zapytał ich, czego szukają, odpowiedzieli, nazywając Go:

— „Rabbi! (to znaczy: Nauczycielu)…” (J 1,38).

Tak więc Jezus jest Rabinem — Nauczycielem, ale nigdy nie istniał żaden nauczyciel taki jak On, gdyż On jest Bogiem. Mówiąc innymi słowy, Bóg zniżył się do poziomu ludzkości, stając się człowiekiem, i w tej postaci działał jako Rabin — Nauczyciel. Nic dziwnego, że Ellen G. White nazwała Jezusa „Największym Nauczycielem, jakiego widział świat”1. A przy tym wszystkim ten Nauczyciel był Bogiem.

`Zważywszy na to, kim jest Jezus, dlaczego uczenie się od Niego jest najlepszym sposobem poznawania duchowej prawdy? Czego możemy się nauczyć od Jezusa o tym, dlaczego w nauczaniu i uczeniu się ważne jest nie tylko to, co mówimy, ale także i to, co czynimy?`