---
title:  Do Dalszego Studium
date:  06/11/2020
---

Ellen G. White napisała, że gdy szczerze odpowiadamy na zaproszenie Największego Nauczyciela, to „pragniemy być do Niego podobni, oddychać Jego duchem, pełnić Jego wolę i podo­bać Mu się we wszystkim, co czynimy”1. W towarzystwie Jezusa Chrystusa „spełnianie obowiązków staje się radością”2. Przeczytaj Kazanie na górze zawarte w 5., 6. i 7. rozdziale Ewangelii Mateusza. Jest to jedno z najważniejszych podsumowań tego, co Największy Nauczyciel pragnął przekazać swoim uczniom — swego rodzaju manifest królestwa, które przyszedł On ustanowić3.

**Pytania Do Dyskusji**

`1. Jak Bóg zwrócił się do Adama i Ewy oraz Jakuba, tak Jezus zwraca się także do nas. Odwołuje się do naszych najgłębszych tęsknot i wzywa nas (jak Bartymeusza), byśmy rozważyli, kim jesteśmy i dokąd zmierzamy. W tym świetle rozważ to, jak nauczamy Biblii nasze dzieci i siebie nawzajem. Jaka jest różnica między miernym nauczaniem Biblii a takim, które ma wpływ na życie ludzi?`

`2. Czy to, w jakim miejscu życiowej podróży się znajdujesz, jest wyłącznie twoją osobistą sprawą, czy też dobrze byłoby ją omówić z ludźmi, którym ufasz? Jak pojęcie Kościoła jako ciała Chrystusowego (zob. 1 Kor 12,27) podpowiada/wskazuje nam, że rozmowa z innymi może być sposobem dowiedzenia się tego, co Chrystus pragnie ci przekazać?`

`3. W czwartkowej części lekcji wspomnieliśmy o tym, że gdy tylko Bartymeusz przejrzał — gdy został uwolniony od fizycznej (i duchowej) ciemności — podążył za Jezusem drogą do Jerozolimy. Na tej drodze słuchał każdego dnia słów mądrości Największego Nauczyciela. Możemy założyć, że zapragnął nosić w sobie obraz Jezusa, oddychać Jego duchem i czynić Jego wolę. Dlaczego podążanie za przykładem tak wzniosłym, jak objawiony został przez Jezusa w Kazaniu na górze, może być naszą radością i przyjemnością?`

`4. Podczas pierwszej części nabożeństwa zastanówcie się nad ostatnim pytaniem z czwartkowej części lekcji. Jak uczymy się rozróżniać między dobrem a złem? Jak definiujemy to, co jest dobre, i to, co jest złe? Dlaczego to, co czynimy z tą wiedzą, jest jeszcze ważniejsze niż samo jej posiadanie?`