---
title:  Więcej nauk Największego Nauczyciela
date:  31/10/2020
---

### Studium Bieżącego Tygodnia
Rdz 3,1-11; Rz 5,11-19; Rdz 28,10-17; J 1,1-14; Mt 15,21-28; Mk 10,46-52.

> <p>Tekst Pamięciowy</p>
> „Tedy mu rzekł Jezus: Idź, wiara twoja uzdrowiła cię. I wnet odzyskał wzrok, i szedł za nim drogą” (Mk 10,52).

Kto z nas nigdy nie wstydził się za siebie? Kto z nas nie popełnił czynów, na myśl o których dotąd denerwujemy się czy odczuwamy ból serca i żal? Czasem z przerażeniem myślimy o tym, że inni mogliby się o tych czynach dowiedzieć. Z pewnością każdy z nas rozumie takie odczucia.

Wyobraź sobie, jak czuli się Adam i Ewa po tym, gdy zjedli owoc z drzewa poznania dobra i zła. Albo jak czuł się Jakub, gdy oszukał ojca, aby obdarzył go większymi względami niż starszego brata, a następnie musiał uciekać przed gniewem Ezawa. Jak wtedy sypiał? Albo wyobraź sobie kobietę przyłapaną „na jawnym cudzołóstwie” (J 8,4). Dawid też przez to przeszedł, a w 32. rozdziale Księgi Psalmów dał wyraz swoim odczuciom.

Oczywiście, jest to jeden z powodów, dla których ewangelia jest przeznaczona dla wszystkich ludzi, bo Chrystus umarł przecież za wszystkich. Jakiekolwiek są różnice między nami, to jedno jednak nas łączy — wszyscy jesteśmy grzesznikami.

Tak więc prawdziwe chrześcijańskie nauczanie musi nam wskazywać jedyne wyjście z naszego nieszczęsnego stanu. W tym tygodniu przyjrzymy się Największemu Nauczycielowi jako jedynemu, który potrafi rozwiązać ów problem.