---
title:  Uczeń, który przejrzał
date:  05/11/2020
---

Jezus i Jego wyznawcy zmierzali do Jerozolimy. Podobnie jak wcześniej Herod był zaniepokojony działalnością Jana Chrzciciela, tak teraz zarówno Herod, jak i żydowscy przywódcy religijni byli zaniepokojeni działalnością Jezusa. Wśród Jego wyznawców było wielu ludzi ubogich, bezradnych i rozpaczliwie pragnących życiowej odmiany.

Jezus ponad wszystko pragnął nieść nadzieję ludziom. Jednak rozumiał, że ludzie mający władzę i przywileje, uczynią wszystko, co w ich mocy, by udaremnić Jego misję. Ci ludzie usiłowali za wszelką cenę Go uciszyć.

Natomiast dwunastu najbliższych uczniów Jezusa stało zdecydowanie przy Nim. Jednak jednocześnie byli zakłopotani i bardzo dużo rzeczy jeszcze nie rozumieli. Na przykład w Mk 8,31-33 Największy Nauczyciel usiłuje skłonić swoich uczniów, by dostrzegli to, co trudno im było dostrzec. Pod wieloma względami nadal byli duchowo ślepi na to, co naprawdę ważne (zob. Mk 8,37).

W takich okolicznościach doszło do spotkania Jezusa z kimś, kto przejrzał.

`Przeczytaj historię uzdrowienia Bartymeusza, niewidomego żebraka (zob. Mk 10,46-52). Zwróć uwagę na to, jak Jezus okazywał miłosierdzie potrzebującym. Zastanów się nad tym, jak pragnienie niewidomego, by przejrzeć, doprowadziło go do decyzji, by pójść za Jezusem drogą do Jerozolimy. Czyżby Marek chciał przedstawić różnicę istniejącą między Bartymeuszem a uczniami Jezusa? Jak historia ta pomaga nam zrozumieć, co znaczy być otwartym na nauki Największego Nauczyciela?`

Bartymeusz pragnął przejrzeć. Ale fizyczny wzrok to nie wszystko, istnieje bowiem także wzrok duchowy. Chodzi w nim o pojmowanie tego, kim jest Największy Nauczyciel i co czyni. Fizyczny wzrok jest bardzo ważny — został nam dany przez Boga. Ale Jezus wie także to, że każdy człowiek w głębi serca pragnie nowego i lepszego życia.

`Przeczytaj Hbr 5,12-14. Co wersety te mówią o rzeczywistym chrześcijańskim wykształceniu?`