---
title:  Reakcja kobiety
date:  04/11/2020
---

Jezus jest Największym Nauczycielem. Prawdziwie boski charakter jaśnieje w Jego nauczaniu i Jego życiu. Pewne zdarzenie opisane w ewangeliach w szczególny sposób ukazuje to, że gdy ktoś pragnie rozmawiać z Jezusem, On uważnie go słucha.

`Przeczytaj opis spotkania Jezusa z poganką (Kananejką) z okolic Tyru i Sydonu (zob. Mt 15,21-28; Mk 7,24-30). Zwróć uwagę na to, że uczniowie Jezusa okazywali zniecierpliwienie z jej powodu, a Jezus wydawał się podzielać ich postawę. Co zrobić z kimś tak natrętnym? Czego zdarzenie to uczy nas o tym, jak Jezus nauczał innych?`

Jezus udał się w okolice Tyru i Sydonu. Znalazł się w miejscu zamieszkanym przez ludzi obcych sobie kulturowo oraz pełnym napięć etnicznych. Greckojęzyczni mieszkańcy miast z wybrzeża patrzyli z góry na żydowskich wieśniaków z głębi lądu, a żydowscy wieśniacy gardzili poganami z wybrzeża.

Jakiś czas wcześniej Herod Antypas — marionetkowy władca Galilei, gdzie urodził się Jezus — kazał zgładzić Jana Chrzciciela. Jezus w znacznym stopniu podzielał poglądy Jana Chrzciciela, a więc jego śmierć położyła się cieniem na misji Zbawiciela. Jezusowi groziło realne niebezpieczeństwo.

Wyczuwszy to zagrożenie, Jezus schronił się w jakimś gościnnym domu, nie chcąc, jak sprawozdaje Marek, aby ktokolwiek się „o tym dowiedział” (Mk 7,24). Ale ta kobieta jakoś Go znalazła.

W tamtej kulturze kobieta nie miała prawa nawiązywania rozmowy z mężczyzną. Ponadto ta kobieta należała do grupy etnicznej, z którą Żydzi unikali kontaktów, a to stawiało ją na przegranej pozycji.

Ale córka tej kobiety była dotknięta ciężką przypadłością. Kobieta potrzebowała pomocy i nie przestawała o nią prosić. Jezus sprawiał wrażenie, jakby chciał ją odprawić. Powiedział:

— „Niedobrze jest brać chleb dzieci i rzucać szczeniętom” (Mt 15,26).

Takie słowa powinny były urazić jej uczucia, ale wtedy stało się coś niezwykłego. Zamiast poczuć się urażona i odejść, kobieta dyskutowała dalej z Jezusem. W przeciwieństwie do Żydów, którzy nie uznawali psów za zwierzęta domowe, dobrze znała zwyczaje psów, więc powiedziała:

— „Tak, Panie, ale i szczenięta jedzą okruchy, które spadają ze stołu panów ich” (Mt 15,27).

Jej odpowiedź przesądziła o wszystkim. Na takie słowa Jezus zareagował uzdrowieniem jej dziecka.

`— „Niechaj ci się stanie, jak chcesz” (Mt 15,28). Jak rozumiemy te słowa Jezusa? Jak reagujemy, gdy sprawy nie układają się po naszej myśli?`