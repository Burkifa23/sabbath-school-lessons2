---
title:  Zamiast się chować
date:  01/11/2020
---

`Przeczytaj Rdz 3,1-11. Dlaczego Bóg zapytał Adama: — „Gdzie jesteś?” (Rdz 3,9).`

W tradycyjnych wyobrażeniach dotyczących upadku pierwszych ludzi zakazany owoc jest przedstawiany jako jabłko. Jednak tekst biblijny nie podaje gatunku drzewa. Był to po prostu jakiś owoc drzewa (zob. Rdz 3,3). Jego gatunek nie ma znaczenia. Spożywanie owoców tylko tego jednego drzewa było zakazane, gdyż drzewo to coś oznaczało. Oznaczało pokusę odejścia od Boga i oświadczenia:

— Sam mogę decydować o swoim życiu. Mogę być bogiem dla siebie. Moja wola jest dla mnie ważniejsza niż to, co mówi Bóg.

Gdy wężowi udało się przekonać Ewę, by zjadła owoc z owego drzewa, a Adam poszedł za jej przykładem, ich życie zmieniło kierunek. Teraz, gdy usłyszeli, że Bóg się zbliża, usiłowali ukryć się przed Nim „wśród drzew ogrodu” (Rdz 3,8).

Może się to wydawać dziwne, że Bóg zapytał Adama:

— „Gdzie jesteś?” (Rdz 3,9).

Bóg z pewnością wiedział, gdzie jest Adam. Przypuszczalnie Pan zadał to pytanie, by pomóc Adamowi i Ewie uświadomić sobie, co robią — ukrywają się — wskutek tego, co zrobili wcześniej. W ten sposób Bóg pomagał im dostrzec opłakane skutki ich czynów.

`Przeczytaj Rz 5,11-19, gdzie Paweł wielokrotnie bezpośrednio łączy czyn Adama w Edenie z dziełem Jezusa na krzyżu. Co takiego powiedziano nam tutaj o Jezusie, który przyszedł, by odwrócić to, co spowodował Adam swoją złą decyzją?`

Można powiedzieć, że plan zbawienia jest reakcją Boga na decyzję Adama i Ewy. Ukrywali się oni przed Bogiem pod wpływem poczucia wstydu i winy z powodu grzechu, a On przyszedł, by ich uratować. Na swój sposób my także postępowaliśmy podobnie, a Jezus przyszedł, by nas uratować. Stąd pytanie: „Gdzie jesteś?” (Rdz 3,9), może być zadane także nam.

— Co się z tobą dzieje po popełnieniu grzechu? Jak sobie radzisz ze swoim poczuciem winy? Jaki jest twój stosunek do Jezusa i do tego, czego On dokonał, by cię uratować?

`Cokolwiek jeszcze obejmuje chrześcijańskie nauczanie, dlaczego musi ono obejmować, a nawet podkreślać fakt, że w naszym nieodrodzonym/naturalnym stanie ukrywamy się przed Bogiem? Dlaczego wychowanie chrześcijańskie musi ukazywać Jezusa jako rozwiązanie problemu grzechu?`