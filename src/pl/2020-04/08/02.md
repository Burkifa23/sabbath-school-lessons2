---
title:  Na obraz Boga
date:  15/11/2020
---

`Przeczytaj Rdz 1,26-27; 5,1.3. Czego te fragmenty Księgi Rodzaju uczą nas o tym, jak Bóg stworzył ludzkość i co stało się z ludźmi po upadku w grzech?`

Wyrażenie „obraz Boga” (Rdz 1,27) przyciągało przez tysiąclecia uwagę interpretatorów Biblii. Na czym polegało stworzenie pierwszych ludzi na obraz Boga? Czy Bóg spojrzał w lustro i ukształtował nowe stworzenia w ten sposób, by wyglądały tak samo jak On? Czy znaczy to, że ludzie są bardziej podobni do Boga niż inne formy życia? A może chodzi tu o duchowe i intelektualne podobieństwo oraz zgodność między Stwórcą a ludźmi, których stworzył? Słowo Boże nie podaje nam jednoznacznego wyjaśnienia tego wyrażenia, choć uczeni wywodzą z Biblii wiele interpretacji jego znaczenia. Tak czy inaczej, wiemy, że po grzechu ten obraz uległ zatarciu, a Ellen G. White napisała, że celem chrześcijańskiego kształcenia i wychowania jest odnowienie w człowieku obrazu Jego Stwórcy1.

Jak w ramach edukacji można osiągnąć ten niezwykły cel?

Po pierwsze musimy pamiętać, że Bóg stworzył nas do więzi z Nim, podobnej do więzi rodziców z dziećmi. Stworzył nas na swój obraz, podobnie jak rodzice wydają na świat dzieci podobne do nich (zob. Rdz 5,1), aby mógł wychować nas jako swoje dzieci, to jest należące do Jego rodziny. Zostaliśmy obdarzeni zdolnością porozumiewania się z Bogiem i rozumienia Go. Do tego właśnie ma prowadzić chrześcijańskie wychowanie, najpierw w domu rodzinnym, a potem w szkole, gdy nauczyciele przejmują dzieło nauczania. Najwyraźniej Bóg zaplanował ten proces edukacji, który tak dobrze znamy, wyróżniając nas w ten sposób spośród innych form życia i stwarzając nas na swój obraz. Uczynił to, by uczyć nas i byśmy my mogli uczyć się od Niego, aż Jego obraz (Jego umysł) zostanie odzwierciedlony w nas.

`Historia odkupienia jest historią edukacji od stworzenia do wcielenia i od wcielenia do ponownego stworzenia. Bóg jest i będzie Nauczycielem w niebiańskiej szkole po wszystkie czasy2. Co wynika z tej myśli w kwestii naszego zaangażowania w chrześcijańską edukację w domu, kościele, szkole i w całym naszym życiu?`