---
title:  Jezus jako Nauczyciel
date:  16/11/2020
---

Biblia korzysta z wielu określeń, by opisać Jezusa. Jest On Synem Bożym, Mesjaszem, Synem Człowieczym, Zbawicielem, Odkupicielem, Panem, Barankiem Bożym i tak dalej. Ale dla wielu ludzi, którzy poznali Go lepiej podczas Jego trwającej trzy i pół roku publicznej działalności w Judei i Galilei, był On Nauczycielem. Nazywali Go Panem, Mistrzem lub Rabinem. Te słowa oznaczały właśnie Nauczyciela.

Wydaje się, że nauczanie było szczególnie odpowiednim sposobem pełnienia publicznej działalności przez Jezusa. Jego dzieło odkupienia w jakiś szczególny sposób wiąże się właśnie z dziełem nauczania. Taka Jego działalność została przepowiedziana przez Izajasza — proroka ewangelii.

`Przeczytaj Iz 11,1-9. Co ten fragment Księgi Izajasza mówi o nauczycielskiej roli Jezusa?`

Jedno z najbardziej zdumiewających proroctw mesjańskich Pisma Świętego jest zawarte w 11. rozdziale Księgi Izajasza. W Iz 11,1-3 prorok przedstawia mającego przyjść Mesjasza jako kogoś zajmującego się edukacją, kto przynosi wiedzę, radę, mądrość i zrozumienie. Cały ów fragment tekstu kończy się taką oto zdumiewającą obietnicą: „Ziemia będzie pełna poznania Pana jakby wód, które wypełniają morze” (Iz 11,9). Przypuszczalnie takie fragmenty Pisma Świętego skłoniły Ellen G. White do podkreślenia w jej książce na temat wychowania, iż dzieło edukacji i dzieło odkupienia stanowią jedno1.

Przeczytaj J 3,1-3. Nikodem nazwał Jezusa Mistrzem/Rabinem, a ponadto stwierdził, że Jego nauczanie pochodzi od Boga, o czym świadczą znaki dokonywane przez Jezusa, czyli cuda i głębokie zrozumienie dotyczące sensu życia. Jezus zaakceptował, jeśli nie tytuł Mu przypisany, to pochodzenie Jego nauczania, odpowiadając Nikodemowi, że musi się on narodzić na nowo, aby ujrzeć Królestwo Boże (zrozumieć je i przyłączyć się do niego). To znaczy, że upoważnienie do nauczania innych, nawet w przypadku Jezusa, pochodzi od Boga.

Z pewnością nauczanie jest Bożym darem. Zostało zlecone przez Boga i podjęte przez Jezusa, a ci, którzy je przyjmują, uznają je jako mające boskie źródło.

`Jaką rolę odgrywamy w spełnianiu się tego proroctwa o poznaniu Pana rozszerzającym się na cały świat?`