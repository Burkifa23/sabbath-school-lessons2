---
title:  Edukacja w Kościele wczesnochrześcijańskim
date:  19/11/2020
---

Jedna z najważniejszych zasad edukacji w Piśmie Świętym została podana, gdy Jezus, Największy Nauczyciel, przygotowywał się do opuszczenia swoich uczniów. Przebywali z Nim przez trzy i pół roku, czyli mniej więcej tyle, ile trwa zdobycie zawodowego średniego czy wyższego wykształcenia. Po ukończeniu takiej nauki absolwenci szkół są uważani za przygotowanych do podjęcia pracy.

Ale Jezus wiedział lepiej, więc zapewnił swoim wyznawcom ciągłe kształcenie pod kierunkiem Ducha Świętego. Ów Nauczyciel został nazwany Pocieszycielem1 (gr. Parakletos), który zostanie dany na stałe wyznawcom Jezusa (zob. J 14,16). Jest On nazwany Duchem Prawdy (zob. J 14,17). Choć Duch Święty nie jest wprost nazwany Nauczycielem, to jednak Jego dzieło z pewnością obejmuje edukację, zwłaszcza w tym, co odnosi się do poszukiwania i poznania prawdy.

`Przeczytaj 1 Kor 2,1-16. Dlaczego te słowa Pawła są ważne w kontekście edukacji?`

Paweł zaczyna od przypomnienia zborowi w Koryncie, że gdy po raz pierwszy przyszedł tam, nie mówił o niczym innym, jak tylko o Jezusie Chrystusie i Jego ukrzyżowaniu (zob. 1 Kor 2,2). Nie posługiwał się żadną wymyślną mądrością, a jedynie głosił ewangelię. Ale nie poprzestał na tym (zob. 1 Kor 2,6), gdyż wraz z osiągnięciem odpowiedniej dojrzałości przez tych chrześcijan apostoł zamierzał wrócić do nich i nauczyć ich mądrości — rzeczy ukrytych przez Boga od założenia świata (zob. 1 Kor 2,7) i najgłębszych spraw Bożych (zob. 1 Kor 2,10). Wszyscy chrześcijanie mogą te rzeczy studiować pod kierunkiem Ducha Świętego, który nawiązuje łączność z duchem uczącego się człowieka.

Jak głębokie będzie to studium i jak dużo wiedzy będzie udostępnione tym, którzy są prowadzeni przez Ducha Świętego? Rozważany rozdział Listu do Rzymian kończy się cytatem z Iz 40,13: „Kto kieruje Duchem Pana, a czyja rada pouczyła go?” Prorok Izajasz, przemawiając do zwykłych ludzi w swoich czasach, chciałby im uświadomić, iż nikt nie może tego czynić. Ale Paweł niejako koryguje to postrzeganie, podsumowując swoją wypowiedź: „Ale my jesteśmy myśli Chrystusowej” (1 Kor 2,16), co oznacza, że napełnieni Duchem chrześcijanie mają dostęp nawet do umysłu Boga, a zatem do nieograniczonej wiedzy i takiego zrozumienia (zob. 1 Kor 2,10-13), których potrzebują, by poznać drogę sprawiedliwości.