---
title:  Do Dalszego Studium
date:  20/11/2020
---

Wielkie ewangelizacyjne zlecenie (zob. Mt 28,18-20) zapoczątkowało niezwykły ruch religijny na całym świecie. Nieliczni apostołowie, czyli misjonarze (te dwa słowa oznaczają to samo — tych, którzy zostali wysłani), udali się na cały świat i gromadzili uczniów, czynili ich uczniami Jezusa, prowadzili ich do wiary w Niego, chrzcili ich i nauczali wszystkiego, co Jezus przykazał. Ci nowo nawróceni na chrześcijaństwo — reprezentujący różne kultury na całym świecie i mówiący różnymi językami — wychodzili z wody ochrzczeni i wstępowali do chrześcijańskiej szkoły, rozpoczynając swoją edukację. Nie ma w tym nic dziwnego, wszak mieli jeszcze dużo rzeczy do nauczenia się.

Powodem, dla którego chrześcijanie wciąż się uczą, nie jest jedynie intelektualna ciekawość czy gorliwość w zdobywaniu wiedzy, ale raczej fakt, iż chrześcijańskie życie i chrześcijańska wiara odnoszą się do wszystkich elementów codzienności. Po prostu jest dużo spraw do poznania. Dlatego też listy nowotestamentowe zawierają zarówno zwiastowanie/głoszenie o Jezusie (nazywane nowotestamentowym greckim słowem kerygma), jak i nauczanie dotyczące wszystkich spraw, które chrześcijanie muszą poznać (określane nowotestamentowym greckim słowem didache). Dobry przykład zwiastowania/ głoszenia to 1 Kor 2,2, zaś nauczanie zaczyna się w 4. rozdziale 1. Listu do Koryntian i ciągnie się aż do końca listu. Czego chrześcijanie muszą się nauczyć?

Chrześcijańska edukacja obejmuje zagadnienia takie jak: praca, odpoczynek, sprawy socjalne, kontakty społeczne, Kościół i nabożeństwo, finanse, dobroczynność, stosunek do władz, doradztwo, małżeństwo, rodzina i wychowanie dzieci, odżywianie i przygotowanie żywności, odzież, a nawet starzenie się i przygotowanie na zakończenie życia — zarówno własnego, jak i życia w tym świecie. Być chrześcijaninem, znaczy uczyć się o tych sprawach i jeszcze innych. Ich zrozumienie nie pojawia się automatycznie, ale trzeba się tego wszystkiego nauczyć.

**Pytania Do Dyskusji**

`1. Jak ważne jest dzieło nauczania w misji Kościoła?`

`2. Co miała na myśli Ellen G. White, pisząc: „Niebo jest szkołą”1?`

`3. Przeczytaj jeszcze raz 1 Kor 2,1-16. Zwróć uwagę na to, co Paweł mówi o tym, co Bóg objawia nam przez natchnienie. Pomyśl o jego stwierdzeniu, że władza oraz mądrość świata na nic się nie zda w tej kwestii. Skoro Paweł mógł napisać coś takiego w swoich czasach, to na co zda się „mądrość” naszych czasów?`