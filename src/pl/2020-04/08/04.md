---
title:  Mojżesz i prorocy
date:  17/11/2020
---

`Przeczytaj 2 Tm 3,14-17. Czego te wersety uczą nas o roli Pisma Świętego w chrześcijańskiej edukacji?`

Hebrajskie słowo Tora, którym nazywana jest pierwsza część Biblii, jest czasami tłumaczone jako Prawo po części dlatego, że w księgach tych spore fragmenty tekstu są przepisami prawnymi. Jednak Tora to raczej nauka/nauczanie czy instrukcja. Takie zrozumienie znacząco różni się od tego, co wielu postrzega jako prawo w Biblii, to jest reguły i przepisy, których musimy przestrzegać, by zachować Bożą przychylność. Otóż nie! Okazuje się, że prawo jest raczej pomocą pedagogiczną mającą wskazywać właściwy sposób życia, skuteczny i bezpieczny w więzi przymierza ustanowionej przez Boga między Nim a stworzonymi przez Niego istotami.

Druga część hebrajskiej Biblii (Prorocy) dotyczy tego, jak lud Boży przyswajał materiał edukacyjny i żył zgodnie z nim (pierwsi starotestamentowi prorocy, czyli księgi historyczne) oraz czego powinien się nauczyć z tego materiału edukacyjnego (ostatni starotestamentowi prorocy). Trzecia i ostatnia część hebrajskiego Starego Testamentu (Pisma) jest pełna przykładów skutecznych i mniej skutecznych nauczycieli, uczniów oraz ich doświadczeń edukacyjnych. Przykładami edukacyjnych sukcesów w księgach należących do tej części Biblii mogą być następujące osoby: Estera, Rut, Daniel i Hiob. Przykładami edukacyjnych porażek mogą być na przykład przyjaciele Hioba. Owszem, Księga Psalmów jest śpiewnikiem, ale nawet ona zawiera co najmniej trzy psalmy edukacyjne (zob. Ps 1,1-6; 37,1-40; 73,1-28).

Ewangelie obfitują w materiały mające zastosowanie edukacyjne, w tym zwłaszcza przypowieści Jezusa. Wiele listów Pawła zaczyna się wyraźnym przedstawieniem ewangelii, a kończy się materiałem edukacyjnym, czyli praktycznymi lekcjami codziennego życia przeznaczonymi dla chrześcijan. Apokalipsa Jana jest pełna materiału edukacyjnego. Na przykład całe objawienie dotyczące przyszłości Kościoła zostało zapisane w zwoju (księdze), który tylko Baranek Boży — Jezus, Największy Nauczyciel — mógł otworzyć (zob. Ap 5,1-5).

`Niektórzy twierdzą, że nie cały materiał dydaktyczny w księgach Mojżesza ma zastosowanie w naszych czasach. To prawda. Na przykład prawo dotyczące królów w Pwt 17,14-20 zawiera bardzo konkretne przepisy związane z wyborem osoby mającej pełnić władzę królewską. Oczywiście dzisiaj nie mamy urzędu królewskiego w Kościele. Jak zadecydować o tym, co jest właściwym materiałem edukacyjnym na nasze czasy?`