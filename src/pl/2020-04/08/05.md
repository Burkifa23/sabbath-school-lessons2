---
title:  Mądrzy ludzie
date:  18/11/2020
---

Słowa szkoła, studiowanie i edukacja są zrozumiałe w naszych czasach, ale nie występują powszechnie w Biblii. Znacznie częściej pojawiają się w niej słowa mądrość/rozum i mądry/rozumny. Na przykład w Starym Testamencie jest mowa o mądrych mężczyznach i kobietach (zob. 2 Sm 14,2; Prz 16,23).

`Przeczytaj 1 Krl 4,29-34. Czego ten fragment 1. Księgi Królewskiej uczy o znaczeniu mądrości?`

Król Salomon został wymieniony jako bardzo mądry człowiek, który wypowiadał się o zwierzętach i roślinach oraz ułożył przypowieści nasycone mądrością i będące narzędziem edukacji (zob. 1 Krl 4,29-34). Księga Przysłów i Księga Koheleta zawierają mnóstwo mądrych pouczeń dotyczących wielu spraw. Są one przypisywane Salomonowi i kilku innym starożytnym mędrcom (zob. Prz 1,1; 25,1; 30,1; 31,1).

Według Biblii mądrość jest czymś bardzo podobnym do naszej współczesnej edukacji. Jest to coś, czego można się nauczyć od rodziców i nauczycieli, zwłaszcza w młodości (zob. Koh 12,1), chociaż człowiek gromadzi mądrość przez całe życie. Po drugie mądrość jest z reguły praktyczna. Na przykład można się jej nauczyć od mrówek, które gromadzą pokarm latem, aby przetrwać zimę (zob. Prz 6,6-8).

Ale mądrość jest nie tylko praktyczna — ma także swego rodzaju stronę teoretyczną, gdyż zaczyna się od wiary w Boga i jest oparta na pewnych podstawowych zasadach (zob. Prz 1,7). Mądrość pomaga nam żyć odpowiedzialnie i dla dobra bliźnich, a ponadto pomaga nam unikać niepowodzenia. Wreszcie, podobnie jak współczesna edukacja, mądrość nie odpowiada na wszystkie pytania, jakie możemy zadać, ale pozwala nam zadowalać się tym, co wiemy, a także nadal szukać tego, czego jeszcze nie wiemy, oraz lepiej poznawać Boga i ufać Jego łasce. Według Jr 18,18 rola mądrego nauczyciela jest traktowana na równi z rolą kapłana i proroka. Wszystkie trzy role przynoszą mądrość od Boga dla Jego ludu w formie nauczania w zakresie prawa, rozsądnych rad i szczególnych boskich przesłań.

`Jak możemy uczyć się mądrości i przekazywać ją następnemu pokoleniu? Dlaczego jest to ważne dla nas jako chrześcijan?`