---
title:  Dzieciństwo Jezusa
date:  05/10/2020
---

Pismo Święte podaje niewiele szczegółów z dzieciństwa Jezusa. Wczesne lata Jego życia pozostają dla nas tajemnicą. Jednak otrzymaliśmy kilka wskazówek dotyczących charakteru Jego ziemskich rodziców, Marii i Józefa, a to, czego możemy się o nich nauczyć, pomaga nam zrozumieć nieco dzieciństwo i wczesną edukację Jezusa.

**Czego poniższe wersety uczą nas o Marii i Józefie i jaki wgląd dają nam w wychowanie i wykształcenie, jakie mógł odebrać od nich Jezus?**

`Łk 1,26-38`

`Łk 1,46-55`

`Mt 1,18-24`

Dzięki tym wersetom możemy zrozumieć, że zarówno Maria, jak i Józef byli wiernymi Izraelitami starającymi się żyć w posłuszeństwie przykazaniom i przepisom ustanowionym przez Boga. Gdy Bóg objawił im ich powołanie, przyjęli je i wiernie wypełniali.

„Mały Jezus nie otrzymał wykształcenia w szkole przy synagodze. Jego pierwszą nauczycielką była matka. Z jej ust oraz z pism proroków uczył się o sprawach niebieskich. Tych samych słów, które kiedyś sam wypowiadał do Mojżesza dla Izraela, dziś uczył się, siedząc na kolanach matki. Gdy wszedł w okres młodości, nie szukał szkoły prowadzonej przez rabinów. Nie musiał czerpać wykształcenia z tamtych źródeł, gdyż to Bóg był Jego nauczycielem”1.

Niewątpliwie Maria i Józef byli dobrymi i wiernymi nauczycielami małego Jezusa, choć — jak świadczy zdarzenie opisane w Łk 2,41-50 — bardzo dużo rzeczy nie wiedzieli o Nim, gdyż Jezus posiadał wiedzę i mądrość udzielone Mu bezpośrednio przez Ojca.

`Przeczytaj jeszcze raz powyższy cytat Ellen G. White. Jak rozumiemy to, co napisała ona o tym, że Jezus uczył się na kolanach swojej matki ze słów, które sam kiedyś przekazał przez proroków? Jak świadczy to o zdumiewającej miłości Boga? Jak my, upadłe i grzeszne istoty, powinniśmy na to zareagować?`