---
title:  Pierwsza rodzina
date:  04/10/2020
---

Nie otrzymaliśmy zbyt wiele szczegółów — właściwie żadnych — w kwestii rodzaju edukacji rodzinnej w pierwszym okresie dziejów ludzkości, choć możemy być pewni, że to właśnie w kręgu rodziny odbywało się kształcenie.

„System ustanowiony w raju dotyczył rodziny. Adam był synem Bo­żym (zob. Łk 3,38). Dzieci Najwyższego otrzymywały naukę bezpośrednio od swojego Ojca. Ich szkoła w najlepszym tego słowa znaczeniu była szkołą rodzinną”1.

Choć nie wiemy, jaka była treść nauczania, możemy być pewni, że dotyczyła wspaniałości stworzenia i, po grzechu, planu odkupienia.

`Przeczytaj Rdz 1,1-3,15; 2 Kor 4,6; Łk 10,27; Ga 3,11; Ap 22,12. Czego uczą te fragmenty Pisma Świętego i dlaczego z pewnością było to częścią wiedzy, jaką Adam i Ewa dzielili się ze swoimi dziećmi?`

„System wychowania został ustanowiony na początku świata. Miał on być wzorem dla wszystkich ludzi po wszystkie czasy. Ilustracją tych zasad jest wzorowa szkoła założona w raju — w domu naszych pierw­szych rodziców”2.

Chrześcijańska edukacja jest zaangażowaniem w nauczanie rodzin i członków Kościoła zasad wiary, wielbienia Boga, praktycznego postępowania, życia we wspólnocie, ewangelizacji i pracy społecznej. Dom rodzinny jest miejscem, gdzie możesz służyć członkom rodziny, ucząc ich o miłości i obietnicach Boga. Tam dzieci należy prowadzić do Jezusa jako ich Pana, Zbawiciela i Przyjaciela oraz nauczać je Biblii jako Słowa Bożego. Rodzina jest miejscem, w którym możemy uczyć dzieci nawiązywania łączności z naszym Niebiańskim Ojcem.

W Rdz 4,1-4 czytamy o tym, że Kain i Abel złożyli ofiary Panu. Możemy założyć, że o potrzebie składania ofiar i o znaczeniu tej ceremonii nauczyli się od rodziców w ramach edukacji obejmującej plan zbawienia. Jak wskazuje historia, dobre wykształcenie nie zawsze prowadzi do wyników, na jakie liczymy.

`Bez względu na istniejącą sytuację, jakie możemy podjąć decyzje, by uczynić dom rodzinny miejscem, w którym naucza się prawdy i żyje według niej?`