---
title:  Przekazywanie informacji
date:  06/10/2020
---

Edukacja na każdym poziomie wymaga przekazywania informacji. Nauczyciel ma wiedzę, mądrość i informacje, które chce przekazać uczniowi. Kto ma wiedzę, musi też umieć ją przekazywać innym ludziom, gdyż w przeciwnym razie to, co ów człowiek wie, nie zda się na wiele innym osobom.

Jednak na pewnym poziomie umiejętność nauczania to nie tylko zdolność przekazywania informacji. Dla procesu edukacji ważne jest także budowanie więzi. „Prawdziwy nauczyciel niewiele może udzie­lić swym uczniom tak cennych darów jak dar jego towarzystwa. Prawdą jest, że dorosłych, a jeszcze bardziej młodzież i dzieci, zrozu­miemy tylko wtedy, gdy okazując im zainteresowanie, nawiążemy z nimi bliski kontakt. Nic tak nie wzmacnia więzi między nauczycielem a uczniami jak wspólne przebywanie poza murami szkolnymi w życzli­wej i przyjemnej atmosferze. Poznanie i zrozumienie dziecka jest konie­czne, o ile się pragnie, aby ono wyniosło korzyść z obcowania z nami”1.

Mówiąc innymi słowy, właściwe nauczanie działa zarówno na poziomie emocjonalnym, jak i osobistym. W przypadku rodziny jako szkoły jest to bardzo ważne. Między uczniami a nauczycielem musi istnieć dobra więź.

Więzi są tworzone i zacieśniane dzięki nawiązywanej i utrzymywanej łączności. Gdy chrześcijanie nie nawiązują kontaktu z Bogiem — przez czytanie Biblii i modlitwę — ich więź z Nim przestaje się rozwijać. Rodziny potrzebują Bożego prowadzenia, aby wzrastać w łasce i poznaniu Chrystusa.

`Przeczytaj Ps 37,7-9; Prz 10,31-32; 27,17; Ef 4,15; 1 J 3,18; Tt 3,1-2; Jk 4,11. Czego możemy się nauczyć z tych wersetów o tym, jak tworzy się silne więzi rodzinne (czy jakiekolwiek inne)?`

Poświęcenie czasu na siew dobrego ziarna informacji nie tylko przygotuje rodzinę do osobistej więzi z Chrystusem, ale także pomoże rozwijać więzi między członkami rodziny. Otworzy kanały porozumienia i łączności, które będą procentować, w miarę jak dzieci będą dorastały i wkraczały w dorosłość. Nawet jeśli nie macie dzieci, zasady zawarte w tych wersetach sprawdzą się w każdego rodzaju więzi.

`Pomyśl, że ważne jest nie tylko to, co mówimy, ale także jak to mówimy. Czego nauczyłeś się w sytuacjach, w których sposób, w jaki coś powiedziałeś, w gruncie rzeczy zupełnie udaremnił wpływ tego, co powiedziałeś, choć to, co powiedziałeś, było ważne i dobre?`