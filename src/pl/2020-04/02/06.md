---
title:  „Abyście nie zapomnieli…” (Pwt 4,23)
date:  08/10/2020
---

Gdy Izraelici mieli wkroczyć do Ziemi Obiecanej, Mojżesz przemówił do nich, wspominając to, jak Pan ich prowadził. Wezwał ich wielokrotnie, by nie zapomnieli tego, czego Pan dla nich dokonał. Pod wieloma względami Księga Powtórzonego Prawa jest ostatnią wolą i testamentem Mojżesza. Choć napisana została tysiące lat temu, w kulturze i sytuacji daleko odbiegających od naszych, zasady w niej wyłożone są ponadczasowe.

`Przeczytaj 6. rozdział Księgi Powtórzonego Prawa. Czego możemy się nauczyć z tego rozdziału o zasadach chrześcijańskiej edukacji? Co powinno być w centrum naszego przesłania kierowanego do wszystkich — nie tylko do naszych dzieci, ale i do każdego, kto nie zna Boga i Jego dokonań w dziele zbawienia? Jakie ostrzeżenia są zawarte w tym rozdziale?`

Sednem tego, czego Izraelici mieli nauczać swoje dzieci, były cudowne dzieła dokonane wśród nich przez Boga. Tak więc zostali oni wyraźnie ostrzeżeni, by nie zapomnieli tego, co Bóg dla nich uczynił.

Oczywiście, jeśli rodzice mają odegrać pierwszoplanową rolę w przekazaniu swoim dzieciom nauki biblijnej, to ciąży na nich obowiązek zorganizowania ich życia w taki sposób, aby mogli poświęcić dzieciom odpowiedni czas i należytą uwagę.

„Pierwszym nauczycielem dziecka jest matka. W okresie największej wrażliwości i najszybszego rozwoju dziecka jego wychowanie spoczywa w rękach matki”1.

Jest to ten okres życia dzieci, w którym rodzice mają służyć im po to, by mogły one poznać miłość Boga i Jego obietnice. Wyznaczając regularny czas nauczania mądrości i obietnic Bożych, możecie pozytywnie wpływać na swoje dzieci i kolejne pokolenia waszej rodziny.

`Przeczytaj uważnie ten biblijny cytat: „Będziesz je [słowa] wpajał w twoich synów i będziesz o nich mówił, przebywając w swoim domu, idąc drogą, kładąc się i wstając” (Pwt 6,7). O czym jest mowa w tym wersecie? Co mówi o tym, jak ważne jest, byśmy zawsze pamiętali o Panu, nie tylko ze względu na nasze dzieci, ale i ze względu na nas samych?`