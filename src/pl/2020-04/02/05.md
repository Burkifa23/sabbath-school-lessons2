---
title:  Rola rodziców
date:  07/10/2020
---

`„A wy, ojcowie, nie pobudzajcie do gniewu dzieci swoich, lecz napominajcie i wychowujcie je w karności, dla Pana” (Ef 6,4). „Dzielna kobieta — trudno o taką — jej wartość przewyższa perły” (Prz 31,10).`

Na rodzicach spoczywa ogromna odpowiedzialność. Ojciec jest głową rodziny, a rodzina jest ośrodkiem wychowawczym przygotowującym ludzi do funkcjonowania w Kościele, szkole i społeczeństwie. Jeśli ojciec jest słaby, nieodpowiedzialny i nieudolny, to rodzina, Kościół, szkoła i społeczeństwo będą cierpieć tego skutki. Ojcowie powinni przejawiać owoc Ducha Świętego — „miłość, radość, pokój, cierpliwość, uprzejmość, dobroć, wierność, łagodność, wstrzemięźliwość” (Ga 5,22-23).

Matki także odgrywają bardzo ważną rolę w społeczeństwie. Wywierają one ogromny wpływ na kształtowanie charakteru dzieci oraz tworzą atmosferę domu. Ojciec powinien czynić wszystko, co w jego mocy, by współdziałać z matką w wychowaniu i wykształceniu ich dzieci.

`Czego ojcowie i matki mogą się nauczyć z Ef 5,22-23.25-26; 1 Kor 11,3; 2 Kor 6,14; Rz 13,13-14; 2 P 1,5-7; Flp 4,8?`

Chrześcijańscy rodzice mają moralny obowiązek przedstawiania swoim postępowaniem biblijnego wzorca Chrystusa i Jego Kościoła. Stosunki panujące między mężem i żoną są podobne do więzi istniejących między Chrystusem i Kościołem. Gdy rodzice nie wychowują należycie swoich dzieci albo dopuszczają się przemocy wobec nich, przedstawiają fałszywy obraz Chrystusa dzieciom i światu. Bóg nakazuje rodzicom, by z pilnością wychowywali swoje dzieci (zob. Pwt 6,7). Rodzice mają obowiązek uczyć swoje dzieci miłować Pana całym sercem. Mają nauczać bojaźni Pańskiej, miłości do Boga i poddania się Mu.

W Pwt 6,7 czytamy, że Izraelici otrzymali wyraźne polecenie nauczania dzieci o tym, czego Pan dokonał dla ich ludu. Chociaż starożytni Izraelici mogli opowiadać dzieciom wspaniałe historie dotyczące Bożych dokonań, to my — żyjący po ukrzyżowaniu Chrystusa — mamy do opowiedzenia jeszcze wspanialsze rzeczy.

Tak oto leczenie, szkolenie czy kształcenie, którymi mamy służyć, jest ciągłym aktywnym działaniem, dzięki któremu przekazujemy prawdę Bożą naszym dzieciom i przygotowujemy je do nawiązania łączności z Chrystusem.

Jednak wszyscy otrzymaliśmy święty dar wolnej woli. Ostatecznie, gdy dzieci dorosną, same za siebie będą odpowiadać przed Bogiem.