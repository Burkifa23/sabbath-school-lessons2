---
title:  Piękno świętości
date:  30/11/2020
---

`W Ps 96,9 czytamy: „Klęknijcie przed Jahwe w ozdobie świętości1, drżyj przed obliczem Jego cała ziemio” (BI). Jak rozumiemy pojęcie ozdoba świętości? Co to pojęcie powinno oznaczać dla chrześcijanina i jak powinno wpływać na to, czego nauczamy o sztuce oraz pięknie z nią kojarzonym?`

Choć powiada się, że nie to ładne, co ładne, ale co się komu podoba, to jednak musimy pamiętać, kto stworzył oczy (zob. Prz 20,12). Zatem powinniśmy zachować ostrożność, by nie oddawać czci samemu stworzeniu (zobacz wczorajszą część lekcji), bowiem piękno stworzenia uczy nas o Bogu oraz o Jego miłości i pięknie. Skoro nasz upadły świat nadal wygląda tak pięknie, kto może sobie wyobrazić, jak musiał wyglądać przed upadkiem pierwszych ludzi? To uczy nas, że Bóg jest prawdziwie Stwórcą Wszelkiego Piękna.

Studiowanie przedmiotów związanych z naukami humanistycznymi, przyrodniczymi i ścisłymi może i powinno prowadzić nas coraz bliżej do charakteru i serca Boga. Ponieważ jesteśmy częścią Bożego dzieła sztuki i zjawiska naukowego, to możemy się także nauczyć więcej o swojej odrębności/indywidualności w Chrystusie.

„Bóg pragnie, aby Jego dzieci doceniały Jego dzieła i aby czerpały przyjemność z prostego i skromnego piękna, któ­rym przyozdobił nasz ziemski dom. Pan jest miłośnikiem piękna, a ponad to, co jest zewnętrznie atrakcyjne, ceni On piękno charakteru. Pragnie, abyśmy pielęgnowali czystość i prostotę, owe ciche ozdoby kwiatów”2.

`Przeczytaj Rdz 3,6. Czego werset ten uczy o tym, że samo piękno niekoniecznie jest dobre czy święte? Zob. także Prz 6,25; 31,30.`

Wróg ludzkości usiłuje wypaczyć i wykorzystać do swoich celów wszystko, co zostało stworzone przez Boga. Zatem nie powinno nas zaskakiwać to, że piękno i pojęcie piękna mogą być wykorzystywane przeciwko nam. Tak więc zwłaszcza w dziedzinie sztuki chrześcijańska edukacja kierowana przez Pismo Święte musi nam pomagać uczyć się ostrożności i zrozumienia faktu, iż nie wszystko, co piękne, jest z zasady dobre i święte.

`Jakie „piękne” rzeczy niekoniecznie są święte i dobre? Jakie piękne rzeczy mogą się stać nieświęte i złe w zależności od okoliczności? Jakimi zasadami/normami musimy się kierować, by odróżnić to, co dobre, od tego, co złe?`