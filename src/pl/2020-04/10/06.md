---
title:  Pan odpowiedział Hiobowi
date:  03/12/2020
---

`Przeczytaj 38. rozdział Księgi Hioba. Czego rozdział ten uczy nas o Bogu, nie tylko jako Stwórcy, ale także jako podtrzymującym istnienie wszechświata? Jak ta ważna prawda powinna wpływać na nasze zrozumienie różnych dziedzin sztuki i nauki?`

„Wielu naucza, iż materia posiada siłę witalną — pewne właściwości, które pozwalają jej działać dzięki własnej wewnętrznej energii, i że przyroda funkcjonuje zgodnie z ustalonymi prawami, w które nawet sam Bóg nie może ingerować. Jest to pogląd fałszywy i niemający uzasadnienia w Słowie Bożym. Przyroda służy swemu Stworzycielowi. (...). Przyroda świadczy o inteligencji, obecności i aktywnej energii, która działa w niej i przez jej prawa. W przyrodzie widać nieustanne działanie Ojca i Syna. Chrystus powiedział:

— »Mój Ojciec aż dotąd działa i Ja działam« (J 5,17)”1.

Niestety, jak zauważyliśmy to już wcześniej, współczesna nauka w znacznej mierze funkcjonuje zgodnie z ateistycznymi i materialistycznymi założeniami. To znaczy, że naukowiec może popatrzeć na coś bardzo pięknego i bardzo złożonego, a jednak następnie stwierdzić, że powstało to całkowicie przypadkiem, bez jakiegokolwiek planu i zamiaru.

To właśnie twierdzi oficjalna nauka: Życie na ziemi w całym jego pięknie i złożoności — od najmniejszych drobnoustrojów przez kolorowe motyle aż po człowieka — powstało w wyniku przypadkowych reakcji łączenia się związków chemicznych miliardy lat temu. To doprowadziło do pojawienia się prostych form życia, które ewoluowały następnie w wyniku przypadkowych mutacji i doboru naturalnego w tak wielką różnorodność form życia, jakie obserwujemy obecnie.

Współczesna nauka twierdzi, że samo pojęcie nadprzyrodzonego Stwórcy jest „nienaukowe”, gdyż nie może zostać naukowo udowodnione, a więc nie znajduje się w obszarze zainteresowania nauki. To założenie nie wynika jednak z samej nauki (nauka zwraca uwagę raczej na coś odwrotnego — piękno i złożoność świata wskazują na konieczność istnienia Stwórcy), ale jest założeniem filozoficznym narzuconym nauce przez samych naukowców.

Jednak Pismo Święte uczy, że Bóg nie tylko stworzył wszystko, ale także podtrzymuje istnienie wszystkich rzeczy. To znaczy, że prawdziwie chrześcijańskie kształcenie w dziedzinie różnych nauk musi być oparte na zupełnie innych założeniach, niż to jest w przypadku współczesnej popularnej nauki. Nieuchronnie musi tutaj dojść do starcia, zwłaszcza w sprawie powstania świata.