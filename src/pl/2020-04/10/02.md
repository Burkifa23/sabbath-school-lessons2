---
title:  Tylko Pan
date:  29/11/2020
---

W całym stworzeniu widzimy mnóstwo dowodów na istnienie żywego Boga. To zdanie jest powtarzane tak często, iż stało się czymś banalnym. Jednak gdy rozważamy na przykład zamysł Boga przyświecający stworzeniu świata, który ludzie niszczą i zniekształcają, możemy przybliżyć się do tego, jak najlepiej nauczać przedmiotów związanych z naukami humanistycznymi, przyrodniczymi i ścisłymi.

Weźmy na przykład okres płodowy życia człowieka. Biologia uczy nas, że nowy inteligentny człowiek powstaje z zapłodnionego jaja i dorasta do samodzielnego życia w ciągu dziewięciu miesięcy. Cały ten cykl jest naznaczony działaniem miłującego Stwórcy. Dobroć Boga jest ukazana w tym, w jakim miejscu rozwija się dziecko — tuż pod stale bijącym sercem matki. W miarę jak dziecko rośnie, powiększa się też łono matki, na jej oczach. Matka jest zawsze świadoma istnienia swojego dziecka, tak jak nasz Niebiański Ojciec jest świadomy tego, co dzieje się z Jego ziemskimi dziećmi.

`Przeczytaj Rz 1,18-21; Ps 19,2-7; Ne 9,6. Co wersety te mówią o działaniu Boga jako Stwórcy?`

Po sześciu tysiącach lat grzechu i po ponad czterech tysiącach lat od zniszczenia ziemi przez potop nadal istnieją mocne dowody nie tylko na istnienie Boga jako Stwórcy, ale także na Jego moc, miłość i dobroć jako naszego Stwórcy. Dowody te są tak mocne, iż Paweł w Rz 1,18-21 napisał, że ci, którzy odrzucą Boga, nic nie będą mieli na swoją obronę w dniu sądu, gdyż mogli się o Nim dowiedzieć z tego, co zostało przez Niego stworzone. Mówiąc innymi słowy, nie będą mogli się wytłumaczyć swoją niewiedzą!

W czasach, w których ludzie czczą stworzenie, zamiast wielbić Stwórcę, jakże ważne jest to, by chrześcijańskie nauczanie przedmiotów związanych z naukami humanistycznymi, przyrodniczymi i ścisłymi zawsze odbywało się stosownie do założenia, że Bóg jest Stwórcą i podtrzymuje istnienie wszystkiego. Ostatecznie wszelkie ideologie i teorie przeczące istnieniu Boga mogą prowadzić wyłącznie do błędu. Zeświecczony system edukacyjny działa zgodnie z założeniem, że Bóg nie istnieje, zaś chrześcijańska edukacja nie może wpaść w tę pułapkę ani działać tak, jakby Bóg nie istniał. W jednym i drugim przypadku skutki takiego stanu rzeczy będą opłakane.

`Zastanów się nad niesamowitymi cudami i pięknem naszego świata, nawet w jego grzesznym stanie. Jak możemy się nauczyć czerpać z tego nadzieję i pocieszenie, zwłaszcza w chwilach osobistych prób i cierpienia?`