---
title:  Prawdziwa chrześcijańska edukacja
date:  22/11/2020
---

Pewien rabin, patrząc w senne oczy swoich uczniów w klasie, zapytał ich:

— Po czym poznajemy, że noc się skończyła i nastał dzień?

Kilku uczniów nieśmiało podniosło ręce i jeden z nich rzekł:

— Rabbi, czy nie wtedy, gdy potrafimy odróżnić drzewo figowe od drzewa oliwnego?

— Nie — odparł rabin.

— Rabbi, czy nie wtedy, gdy możemy odróżnić owcę od kozy? — zapytał inny uczeń.

Po wysłuchaniu szeregu podobnych odpowiedzi rabin oświadczył:

— To, że noc się skończyła i nastał dzień, poznajemy po tym, że możecie spojrzeć w twarz człowieka, którego nigdy wcześniej nie widzieliście, i rozpoznać w nim brata czy siostrę. Aż do tej chwili, bez względu na to, jak jest widno, nadal panuje noc.

`Przeczytaj Łk 10,30-37. Co Jezus chciał nam przekazać przez tę przypowieść? Co według niej musi być częścią prawdziwego chrześcijańskiego wychowania?`

Jako adwentyści dnia siódmego zostaliśmy ubogaceni wielkim światłem poznania prawdy (w kwestiach między innymi takich jak: stan umarłych, sobota, rok 1844 i sąd, wielki bój), której nie rozumie większość chrześcijańskiego świata. I choć prawdy te są naprawdę ważne, to jednak nic nam nie pomogą, jeśli nie będziemy dobrzy dla ludzi, jeśli będziemy żywili wobec nich uprzedzenia i jeśli pozwolimy, by uprzedzenia kulturowe i społeczne w naszym środowisku skłaniały nas do traktowania innych jak gorszych od nas.

Prawdziwe chrześcijańskie wykształcenie musi nas skłaniać do wzniesienia się ponad ludzkie dziwactwa i nikczemności, by patrzeć na innych tak, jak patrzy na nich Chrystus — jako na istoty, za które oddał życie, których grzechy poniósł na krzyż i za które zapłacił nieskończoną cenę. Jeśli wywyższamy Chrystusa ukrzyżowanego, a jest to naszą powinnością, to będziemy rozumieli wartość każdej ludzkiej istoty i będziemy traktowali ludzi tak, jak na to zasługują, zgodnie z wartością przypisywaną im przez Boga. Chrześcijańska edukacja musi obejmować takie nauczanie i wychowanie, gdyż w przeciwnym razie nie zasługuje na miano chrześcijańskiej.

`Jakie uprzedzenia są upowszechniane w twojej kulturze i w twojej społeczności — czy to skrycie, czy otwarcie — i dlaczego jako chrześcijanin musisz się ich pozbyć?`