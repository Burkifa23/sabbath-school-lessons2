---
title:  Żyć jak uczniowie Jezusa
date:  24/11/2020
---

Jeśli Kościół chce dokonywać poważnych zmian za pomocą chrześcijańskiego nauczania, to musi zacząć robić to razem z Jezusem. Jezus bowiem powołał uczniów oraz słowem i swoim przykładem przygotowywał ich do realizacji Jego misji. Dawał im okazje do zaangażowania się w życie ludzi, o których mieli się troszczyć i których mieli miłować. Każdego dnia Jezus stawiał przed nimi jakieś wyzwanie związane z Jego wizją tego, jaki może być ten świat, jeśli ludzie zaczną się traktować nawzajem jak bracia i siostry.

`Przeczytaj Łk 4,18-23. Jakie jest przesłanie Chrystusa do nas wszystkich jako Jego wyznawców?`

Przez trzy i pół roku uczniowie przyglądali się, jak Jezus, ich Nauczyciel, żył zgodnie z zasadami Królestwa Bożego — zasadami ogłoszonymi przez Niego w pierwszym kazaniu w synagodze w Nazarecie. Przebaczenie, łaska i miłość szły w parze z samotnością, poświęceniem i trudnościami. Jeśli uczniowie mieli się czegoś nauczyć, to z pewnością tego, że uczniostwo nie jest czymś lekkim i beztroskim. Uczniem Jezusa zostaje się na całe życie, a nie na jeden dzień.

„Zlecenie dane uczniom przez Chrystusa obejmuje wszystkich wierzących w Niego aż do końca czasu. (...). Wszyscy, do których dotarło natchnienie niebios, zaufali ewangelii. Wszyscy, którzy przyjęli życie Chrystusa, są wyznaczeni do pracy nad zbawieniem swych bliźnich. W tym celu założony został Kościół i wszyscy, którzy przyjęli jego święte obowiązki, zobowiązali się tym samym do współpracy z Chrystusem”1.

Jako uczniowie Jezusa musimy dzisiaj upewnić się co do tego, że On jest zawsze w centrum zarówno naszej wspólnoty, jak i nabożeństwa. Dobrze jest pamiętać o tym, że to Jezus wymyślił uczniostwo. Choć rabini w Jego czasach także przyciągali do siebie swoich uczniów, to jednak tylko On powoływał ludzi, by poszli za Nim w tak szczególny sposób. Rabini nie mogliby nawet wyobrazić sobie powołania tak radykalnego, jakim było to sugerujące, że przebywanie z Jezusem jest ważniejsze niż wszystkie ich przykazania.

Jako uczniowie Jezusa nie tylko szanujemy wszystkich ludzi, ale i zapewniamy im miejsce, w którym mogą wzrastać i rozwijać się.

Tak więc wszelka chrześcijańska edukacja musi obejmować potrzebę posiadania poczucia misji czy celu, a nie tylko zarabiania na życie. Oznacza to czynienie w naszej sferze wpływu tego, do czego Jezus nas powołuje — wstępowanie w Jego ślady, by służyć potrzebującym i dzielić się z nimi dobrą nowiną.