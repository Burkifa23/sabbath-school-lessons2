---
title:  Dzielenie się naszym życiem
date:  26/11/2020
---

`Przeczytaj 1 Tes 2,6-8. O czym Paweł mówi w tych wersetach i jak może oraz powinno to się odzwierciedlać w naszych szkołach i zborach?`

Wobec rozpadu wspólnoty w społeczeństwie, żyjemy w czasach, w których biblijna koncepcja Kościoła ma znaczenie donioślejsze niż kiedykolwiek wcześniej. Zbawiciel w Mt 18,20 przypomina nam:

— „Albowiem gdzie są dwaj lub trzej zgromadzeni w imię moje, tam jestem pośród nich”.

Nowotestamentowa wizja Kościoła i wspólnoty kształtowała się głównie w domach wierzących. Tam spotykali się oni w małych grupach, modląc się, śpiewając, obchodząc wieczerzę Pańską, ucząc się i dzieląc się z innymi słowami Jezusa.

Te grupy wierzących stały się pierwszymi szkołami zborowymi, miejscem, w którym nowi wyznawcy poznawali Biblię i byli uczeni nowego życia w Jezusie. Rady apostoła Pawła — takie jak na przykład ta zawarta w Rz 12,2: „A nie upodabniajcie się do tego świata, ale się przemieńcie przez odnowienie umysłu swego” — sugerują, że Kościół bardzo poważnie traktował dzieło oświaty.

Ci pierwsi wierzący wkrótce odkryli, że to w chrześcijańskiej społeczności najlepiej wieść życie zgodne z ewangelią. To we wspólnocie mamy powód, by śpiewać głośniej, modlić się gorliwiej oraz być bardziej opiekuńczymi i współczującymi. Gdy słyszymy innych mówiących o dobroci Boga, odczuwamy, jak dobry był On dla nas. Gdy słyszymy nawzajem o swoich zmaganiach i doznanych urazach, czujemy Boże uzdrowienie w naszym życiu i ponownie pojawia się u nas pragnienie, by być narzędziami Jego łaski i uzdrowienia.

We fragmencie listu rozważanego w dzisiejszej części lekcji Paweł zaznaczył, że ewangelia Boża jest wszystkim — mocą płynącą z krzyża Chrystusowego, zmartwychwstaniem Pańskim i obietnicą powtórnego przyjścia Jezusa. Nie ma lepszej wieści na świecie, dlatego Paweł poświęcił swoje życie realizacji wyzwania, jakim jest opowiadanie z największą wiernością i największym zaangażowaniem historii o Jezusie.

Jednak Paweł wskazuje tu, że przesłanie ewangelii może być najlepiej zrozumiane i najpełniej doświadczone we wspólnocie, która dzieli się z innymi tym życiodajnym przesłaniem. Musimy pamiętać, że ludzie uważnie się nam przyglądają, by ujrzeć w naszym życiu ilustrację przesłania łaski zawartego w Biblii.

`Zastanów się nad swoim życiem i zadaj sobie pytanie: Jakiego rodzaju świadectwo o Jezusie składam przed tymi ludźmi, wśród których żyję?`