---
title:  Powołani do bycia światłością
date:  23/11/2020
---

Wszędzie, gdzie spojrzymy, to wydaje się nam, że nasza planeta pogrąża się w ciemności. Jednak dostrzegamy ciemność także blisko nas samych, gdy przypominamy sobie nasze przeżycia w tym trudnym świecie pełnym wyzwań. My także doświadczamy przerażających prób, jakie przynosi nam życie, gdy zmagamy się z chorobą, mamy do czynienia ze śmiercią ukochanych osób, widzimy rodziny rozpadające się wskutek niewierności i rozwodów czy obserwujemy liczne przejawy zła w naszym społeczeństwie i naszej kulturze.

`Wśród moralnego bankructwa i duchowej ciemności oraz wśród licznych zewnętrznych i wewnętrznych odgłosów słyszymy słowa Jezusa skierowane do każdego z nas: — „Wy jesteście światłością świata; nie może się ukryć miasto położone na górze. Nie zapalają też świecy i nie stawiają jej pod korcem, lecz na świeczniku, i świeci wszystkim, którzy są w domu. Tak niechaj świeci wasza światłość przed ludźmi, aby widzieli wasze dobre uczynki i chwalili Ojca waszego, który jest w niebie” (Mt 5,14-16).`

`Czego słowa te uczą nas o tym, jak mamy żyć i jak jako chrześcijanie naszym postępowaniem wpływamy na postrzeganie Boga przez innych ludzi?`

Jak mogli zrozumieć te słowa Jezusa Jego słuchacze siedzący tamtego dnia na brzegu Jeziora Galilejskiego w gorących promieniach słońca? Ci, którzy słyszeli te słowa, wiedzieli wszystko o świetle i ciemności. Z pewnością musieli się obawiać ciemności. Żyli pod rzymską okupacją i w zmilitaryzowanym społeczeństwie, które pomimo braku telefonów komórkowych, komputerów i internetu w wielu dziedzinach działało tak samo sprawnie jak nasze, wykorzystując czasami do tego o wiele bardziej przerażające metody, niż robi się to obecnie.

Rzymianie byli wszędzie, przypominając tłumom na zboczu wzgórza, że ci, którzy chcieliby sprawiać kłopoty, szybko trafią na miejsce męki — skonają nadzy na rzymskim krzyżu.

Ale oto Jezus wzywał ich do tego, by byli światłością, by byli miłosierni, by byli czystego serca i by czynili pokój. Chrześcijańska edukacja musi zatem obejmować uczenie uczniów tego, by byli światłością świata — by dokonywali takich wyborów i podejmowali takie decyzje, które będą objawiać innym ludziom dobroć Boga.

`W jaki sposób możemy wskazywać innym ludziom obecność i dobroć Boga?`