---
title:  Poszukiwanie prawdy
date:  25/11/2020
---

Albert Einstein (1879-1955), często uważany za ojca współczesnej fizyki, napisał: „Ważne jest to, by nigdy nie przestać pytać. Ciekawość nie istnieje bez przyczyny. Kontemplując tajemnice wieczności, życia i cudownej struktury rzeczywistości, nie można uniknąć lęku. Wystarczy więc, jeśli spróbujemy zrozumieć trochę tej tajemnicy każdego dnia. Nigdy nie trać świętej ciekawości”1.

Żyjemy w świecie pełnym tajemnic. Współczesna nauka ukazuje nam niepojętą złożoność właściwie na każdym poziomie budowy materii, życia i wszechświata. A skoro dotyczy to fizycznej rzeczywistości, o ileż bardziej niepojęte i złożone są sprawy duchowe?

`Przeczytaj Jr 29,13; Mt 7,7; Dz 17,26-27; Ps 25,5; J 16,13; 17,17. Co wersety te mówią o poszukiwaniu prawdy i odpowiedzi?`

Biblia jest pełna przykładów ludzi przejawiających ciekawość — podobnie jak i my — ludzi, którzy zadawali pytania, odczuwali różne lęki, żywili nadzieję, doznawali radości i na swój sposób szukali prawdy, dążąc do uzyskania odpowiedzi na najtrudniejsze życiowe pytania.

„Wszystko pięknie uczynił w swoim czasie, nawet wieczność2 włożył w ich serca; a jednak człowiek nie może pojąć dzieła, którego dokonał Bóg od początku do końca” (Koh 3,11). O czym mówi w tym wersecie Salomon? Niektórzy tłumaczą występujące tutaj hebrajskie słowo olam jako wieczność, podczas gdy inni rozumieją je jako doznanie/wrażenie/poczucie przeszłości i przyszłości. Zatem według tego wersetu Bóg umieścił w sercu i umyśle człowieka poczucie przeszłości i przyszłości, a więc wieczności. To znaczy, że jako ludzie jesteśmy w stanie zastanawiać się nad tym, co nazwane zostało wielkimi pytaniami dotyczącymi naszego życia i w ogóle istnienia jako takiego.

Oczywiście w tej kwestii Pismo Święte odgrywa centralną rolę.

— Kim jesteśmy? Dlaczego tu jesteśmy? Jak powinniśmy żyć? Co się z nami dzieje po śmierci? Dlaczego istnieją zło i cierpienie?

Są to pytania, które ludzie poszukujący prawdy zadawali od początku dziejów ludzkości. Jakimże przywilejem i obowiązkiem jest dla nas wskazywanie współczesnym poszukiwaczom prawdy biblijnych odpowiedzi na te pytania. Czymże bowiem jest chrześcijańska oświata, jeśli nie wskazywaniem ludziom odpowiedzi zawartych w Słowie Bożym?

`Dlaczego Pismo Święte odgrywa najważniejszą rolę w odpowiadaniu na wielkie życiowe pytania?`