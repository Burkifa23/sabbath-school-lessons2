---
title:  Do Dalszego Studium
date:  27/11/2020
---

„Chrystus rozwiał wszelkie nadzieje na światową wielkość. W Kazaniu na górze usiłował obalić wszystkie fałszywe poglądy i dać swym słuchaczom właściwe zrozumienie swego królestwa i swego charakteru. Nie zaatakował jednak bezpośrednio ludzkich błędów. Znał spowodowaną grzechem nędzę świata, ale nie ukazał słuchaczom jaskrawego obrazu ich upadku. Uczył ich czegoś nieskończenie lepszego niż to, co znali. Nie obalając ich pojęć dotyczących Królestwa Bożego, mówił o warunkach osiągnięcia go, pozostawiwszy im wyciągnięcie wniosków co do jego natury. Głoszone przez Chrystusa prawdy mają nie mniejsze znaczenie dla nas niż dla idących za Nim tłumów. W stopniu nie mniejszym niż ówcześni słuchacze nauki Chrystusa musimy nauczyć się zasad rządzących królestwem Boga”1.

**Pytania Do Dyskusji**

`1. Szkocki pisarz Robert L. Stevenson (1850-1894) wspomina, jak pewnej nocy, gdy jego niania położyła go spać, wymknął się do okna i zobaczył coś, co przykuło jego wzrok. Ulicą szedł latarnik i zapalał kolejne gazowe latarnie uliczne. Z dziecięcym zachwytem mały chłopiec zawołał nianię i powiedział:`

`— „Spójrz na tego człowieka! On wybija dziury w ciemności!”2`

`Jaką rolę powierzył wam Bóg w niesieniu światła i miłości waszemu społeczeństwu? Jeśli nie jesteście pewni, poproście kilku członków zboru, by wraz z wami podczas pierwszej części nabożeństwa sobotniego omówili, czego możecie dokonać razem.`

`2. Jeśli Kościół ma współdziałać z Bogiem w docieraniu do świata, musimy przyjąć do serca słowa Jezusa i naśladować Jego służbę. Ucieleśnienie Boga, który przyszedł do nas, żył na naszym świecie, zmagał się z trudami ziemskiego życia oraz śmiał się i płakał z nami, przypomina nam, że jesteśmy powołani do troszczenia się o bliźnich. Jak to czynicie? Jak możecie zaangażować młodych ludzi z waszego zboru do uczestniczenia w tym dziele?`

`3. Pomyśl o naszym obowiązku nauczania innych wspaniałych prawd, które zostały nam powierzone. Jaką rolę może i powinien odgrywać zbór w nauczaniu tych prawd? Jak zbór może być bezpiecznym miejscem do omawiania tych prawd z tymi, którzy zadają trudne pytania? Co możesz zrobić, by stworzyć odpowiednie środowisko, w którym można się odnieść do tych pytań?`

`4. Podczas pierwszej części nabożeństwa sobotniego omówcie kulturowe uprzedzenia występujące w waszym społeczeństwie. W jaki sposób wasz zbór może uczyć innych postępowania zgodnego z Pismem Świętym i wznoszenia się ponad tradycyjne uprzedzenia?`