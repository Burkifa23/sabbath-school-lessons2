---
title:  Jezus — nasz wzór
date:  15/10/2020
---

Jezus Chrystus, Syn Boży, prowadził jako człowiek życie doskonałego posłuszeństwa wobec Ojca, będąc całkowicie posłuszny prawu Bożemu. Uczynił to nie tylko po to, by być naszym zastępcą, ale także jako przykład dla nas.

`Przeczytaj Łk 2,51-52; Flp 2,8; Hbr 5,8; J 8,28-29. Jak wersety te przypominają nam o posłuszeństwie Chrystusa na wszystkich etapach Jego życia?`

Jan wyraził to chyba najlepiej, gdy napisał: „Kto mówi, że w nim mieszka, powinien sam tak postępować, jak On postępował” (1 J 2,6). Gdy kierujemy wzrok na życie Chrystusa i Jego służbę na ziemi, łatwo jest dostrzec, jak starał się On podobać Ojcu przez swoje posłuszeństwo. Chrystus wypełnił proroctwa i wywyższył prawo Boże całym swoim życiem.

Jak Bóg polecił Mojżeszowi spisać Jego prawo, aby było świadectwem dla Izraelitów, tak Chrystus jest ucieleśnieniem świadectwa Bożego wobec Jego apostołów, uczniów, grzeszników i świętych. Teraz mamy nie tylko zbiór przykazań do przestrzegania, ale także przykład Jezusa — człowieka z krwi i kości — który możemy naśladować.

Jako nauczyciele nie możemy przedstawić naszym uczniom lepszego wzorca do naśladowania niż wzorzec Jezusa i Jego posłuszeństwa Ojcu.

„Tak zwana wiara w Chrystusa, która uwalnia człowieka od obowiązku posłuszeństwa Bogu, nie jest wiarą, lecz zarozumiałością. »Albowiem łaską zbawieni jesteście przez wiarę« (Ef 2,8). Z drugiej strony »wiara, jeżeli nie ma uczynków, martwa jest sama w sobie« (Jk 2,17). Zanim przyszedł na ziemię, Jezus powiedział o sobie:

— »Jest moją radością, mój Boże, czynić Twoją wolę, a Prawo Twoje mieszka w moim wnętrzu« (Ps 40,9 BT).

A zanim ponownie wstąpił do nieba, stwierdził:

— »Ja przestrzegałem przykazań Ojca mego i trwam w miłości jego« (J 15,10).

Pismo Święte mówi: »A z tego wiemy, że go znamy, jeśli przykazania jego zachowujemy. (...). Kto mówi, że w nim mieszka, powinien sam tak postępować, jak On postępował« (1 J 2,3.6)”1.

`Co możesz zrobić, by pełniej podążać za przykładem Chrystusa we wszystkich sprawach swojego życia i w ten sposób być także lepszym nauczycielem dla innych? Choć wydaje się to oczywistą prawdą, dlaczego nasze czyny przemawiają głośniej niż słowa?`