---
title:  Trudy i zmagania zachowujących prawo
date:  14/10/2020
---

Przestrzeganie prawa Bożego przynosi wielkie dobrodziejstwa, o czym świadczą przykłady ludzi, których Bóg obdarzył powodzeniem. Jozue ściśle podążał za Bożymi przykazaniami i stosownie do nich poprowadził Izraelitów. Pan raz po raz wzywał swój lud do posłuszeństwa prawu i w zamian obiecywał powodzenie.

`Przeczytaj 2 Krn 31,20-21. Jak wersety te uzasadniają powodzenie, jakim cieszył się król Hiskiasz?`

Gdziekolwiek nauczamy, musimy podkreślać znaczenie posłuszeństwa. Jednak nasi uczniowie nie są głupi. Prędzej czy później zauważą nieprzyjemny fakt, że niektórzy ludzie, choć są osobami wiernym, kochającymi i posłusznymi, to jednak padają ofiarami nieszczęścia. I co wtedy? Jak możemy to wyjaśnić?

W gruncie rzeczy nie możemy. Żyjemy w świecie grzechu i zła — w świecie, w którym toczy się wielki bój — i nikt z nas nie ma gwarancji, że nie dotkną nas negatywne skutki tej sytuacji.

`Czego Mk 6,25-27; Hi 1,1-2,13; 2 Kor 11,23-29 uczą nas w związku z tym, że złe rzeczy spotykają dobrych ludzi?`

Niewątpliwie ludzie dobrzy i wierni, przestrzegający prawa Bożego, nie zawsze doświadczają powodzenia, a przynajmniej nie w takim sensie, w jakim rozumie je świat. Na tym może polegać częściowo odpowiedź na to trudne pytanie, które z pewnością musimy stawiać, starając się uczyć innych o ważności przestrzegania prawa Bożego. Co mamy na myśli, mówiąc o powodzeniu? Co mówi o tym pewien psalm? „Wolę stać raczej na progu domu Boga mego, niż mieszkać w namiotach bezbożnych” (Ps 84,11). Niewątpliwie według norm świata nawet ludzie wierni Bogu i posłuszni Jego prawu nie zawsze mają powodzenie, przynajmniej do tej pory. Wprowadzilibyśmy w błąd naszych uczniów, gdybyśmy twierdzili, że jest inaczej.

`Przeczytaj Hbr 11,13-16. Jak wersety te pomagają nam zrozumieć, dlaczego w tym życiu nawet ludzie wierni Bogu doświadczają cierpienia?`