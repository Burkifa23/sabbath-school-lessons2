---
title:  Miłować Boga i bać się Go
date:  11/10/2020
---

Księga Powtórzonego Prawa zawiera ostatnie słowa Mojżesza skierowane do nowego pokolenia Izraelitów, które miało wkroczyć od Ziemi Obiecanej. Jednak zanim to nastąpiło, Mojżesz miał dla nich wyraźne słowa pouczenia.

`Przeczytaj Pwt 31,9-13. Co to znaczy: bać się Pana?`

Bóg starannie wybrał sposób, w jaki oznajmił swoje prawo Izraelitom. Zatroszczył się o to, by Jego prawo nie zostało zapomniane. W ten sposób Bóg działał jak cierpliwy nauczyciel. Uczył i powtarzał swoje nauki, posyłał proroków i posługiwał się swoimi sługami, by przekazywać swoje przesłanie. Czynił to raz za razem. Czyż większość historii starotestamentowej nie jest zapisem licznych prób Boga, by nauczyć Jego lud podążania drogą życia?

Zwróć uwagę, jak w tych wersetach Mojżesz podkreślił znaczenie poznania prawa Bożego przez przyszłe pokolenia. Mojżesz opisał to jako dwuetapowy proces. Po pierwsze dzieci mają słuchać prawa, a następnie „nauczą się bojaźni Pana, Boga waszego” (Pwt 31,13).

Najpierw słuchają, a potem uczą się bać Boga. To znaczy, że nauczanie prawa Bożego nie prowadzi automatycznie do bojaźni Bożej. Jej także trzeba się nauczyć. Mojżesz wskazuje na to, że poznanie Boga i bojaźń Boża są dwiema częściami procesu, a nie przyczyną i skutkiem.

Co oznacza bojaźń Boża, skoro jednocześnie mamy miłować „Pana, Boga swego, z całego serca swego i z całej duszy swojej, i z całej siły swojej” (Pwt 6,5)? Możemy to porównać do tego, jak dziecko miłuje dobrego ojca, a jednocześnie boi się go, wiedząc, że ojciec okazuje swoją miłość i troskę, między innymi wyciągając konsekwencje z postępowania dziecka stosownie do wymagań, jakie mu stawia. Mając takiego ojca, młody człowiek może być pewny, że poniesie skutki swojego złego postępowania. Owszem, możemy, a nawet musimy jednocześnie miłować Boga i bać się Go. Nie jest to żadna sprzeczność. Im więcej uczymy się o Bogu, tym bardziej miłujemy Go za Jego dobroć. Im więcej wiemy o Bogu, tym bardziej się Go boimy, bo rozumiemy, jak święty i sprawiedliwy jest Bóg, a jak grzeszni i niesprawiedliwi my jesteśmy, albowiem żyjemy tylko dzięki Jego łasce — niezasłużonej przychylności.

`Jak rozumiesz to, że mamy miłować Boga i odczuwać jednocześnie bojaźń przed Nim? Jak te pozornie sprzeczne odczucia oddziałują wzajemnie na siebie?`