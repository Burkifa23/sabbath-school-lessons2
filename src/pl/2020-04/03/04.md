---
title:  Aby ci się wiodło
date:  13/10/2020
---

W Biblii znajdujemy także inne efekty poznania prawa Bożego i posłuszeństwa temu prawu.

`Przeczytaj Joz 1,7-8. Co Pan powiedział Jozuemu i jakie zastosowanie w naszym życiu mają zasady wyłożone w tych wersetach?`

Gdy Jozue miał wprowadzić Izraelitów do Kanaanu, Pan powiedział mu:

— „Tylko bądź mocny i bardzo mężny, aby ściśle czynić wszystko według zakonu, jak ci Mojżesz, mój sługa, nakazał. Nie odstępuj od niego ani w prawo, ani w lewo, aby ci się wiodło wszędzie, dokądkolwiek pójdziesz” (Joz 1,7).

Ta wzmianka o powodzeniu jako ubocznym produkcie posłuszeństwa może się wydawać sprzeczna z tym, jak sukces jest mierzony we współczesnym świecie. Dzisiaj wielu ludzi wierzy, że oznaką sukcesu są: nowatorstwo, pomysłowość i samodzielność. Powodzenie w określonej dziedzinie wymaga nadzwyczajnego talentu i podejmowania ryzyka.

Jednak w oczach Boga powodzenie jest oparte na innych podstawach.

`Przeczytaj Ap 12,17; 14,12; Rz 1,5; 16,26; Jk 2,10-12. Co wersety te mówią nam dzisiaj o posłuszeństwie prawu Bożemu? Choć nie jesteśmy zbawieni przez posłuszeństwo prawu Bożemu, dlaczego ważne jest, byśmy mimo to byli mu posłuszni?`

Stary Testament, Nowy Testament, stare przymierze, nowe przymierze — to naprawdę nie ma żadnego znaczenia, albowiem jako biblijni chrześcijanie jesteśmy powołani do posłuszeństwa prawu Bożemu. Łamanie prawa Bożego, zwane grzechem, może prowadzić jedynie do bólu, cierpienia i wiecznej śmierci. Kto z nas osobiście nie doświadczył skutków grzechu — złamania prawa Bożego? Podobnie jak to było ze starożytnymi Izraelitami, którzy mieli doświadczać powodzenia, będąc posłusznymi prawu Bożemu (choć oczywiście potrzebowali także łaski Bożej), tak samo i my możemy liczyć na pozytywne skutki przestrzegania Bożych przykazań. Tak więc częścią chrześcijańskiego nauczania musi być konieczność przestrzegania prawa Bożego jako najważniejszego składnika życia przez wiarę i ufności pokładanej w łasce Bożej.

`Jakich skutków grzechu doświadczyłeś osobiście? Czego się nauczyłeś w wyniku tego i jak możesz się tym dzielić z innymi ludźmi, aby nie popełniali podobnych błędów?`