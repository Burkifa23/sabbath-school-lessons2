---
title:  Świadek przeciwko tobie
date:  12/10/2020
---

Gdy Mojżesz dowiedział się, że wkrótce umrze, dowiedział się też tego, w jakiej sytuacji zostawi swój lud. Dowiedział się, że po jego śmierci Izraelici wkroczą do Ziemi Obiecanej. Dowiedział się również, że będą się buntować przeciwko Bogu, gdy osiągną długo oczekiwany cel.

`Przeczytaj Pwt 31,14-27. Jakie przygotowania poczynił Mojżesz przed śmiercią? O co najbardziej się zatroszczył jako przywódca?`

Ton wypowiedzi Mojżesza przypomina nauczyciela przygotowującego się do przekazania grupy uczniów swojemu następcy. Wie on, że jego uczniowie bywali krnąbrni. Nie ma też złudzeń co do tego, że coś takiego zdarzy się im w przyszłości. Tak więc nakazuje Lewitom noszącym skrzynię przymierza, by umieścili Księgę prawa jako świadka/świadectwo obok skrzyni przymierza. Mojżesz nie tylko przekazuje następcy swego rodzaju plan biblijnego nauczania, ale i przekazuje także potrzebne do tego świadectwo. Mojżesz mówi o Księdze prawa tak, jakby była ona żywą istotą mającą moc napominania ludzi.

`Pomyśl o prawie będącym „świadkiem przeciwko” (Pwt 31,26) Izraelitom. Jak rozumiemy to pojęcie w Nowym Testamencie? (Zob. Rz 3,19-23). W jaki sposób prawo Boże wskazuje nam, że potrzebujemy Bożej łaski?`

W 31. rozdziale Księgi Powtórzonego Prawa czytamy, że Bóg polecił Mojżeszowi spisać pieśń, której go nauczył. Następnie Mojżesz miał nauczyć Izraelitów tej pieśni, aby — jak czytamy w Pwt 31,19 — „była dla mnie świadkiem przeciwko synom izraelskim”. Po raz kolejny mamy tu do czynienia z personifikacją/uosobieniem Bożych pouczeń. Pieśń, gdy jest śpiewana, jest łatwa do przekazania i zapamiętania. A gdy pieśń jest świadkiem, ma zdolność skłaniania ludzi do zastanowienia się nad sobą i do dostrzeżenia tego, co o nich samych mówi.

`Gdy staramy się być posłuszni prawu Bożemu ze wszystkich sił danych nam przez Boga, w jakim sensie prawo to działa jako świadek przeciwko nam? Czego świadectwo to uczy nas o potrzebie ewangelii w naszym życiu?`