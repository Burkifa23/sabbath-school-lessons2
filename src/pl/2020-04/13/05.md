---
title:  Szkoła wieczności
date:  23/12/2020
---

`„Albowiem nieznaczny chwilowy ucisk przynosi nam przeogromną obfitość wiekuistej chwały, nam, którzy nie patrzymy na to, co widzialne, ale na to, co niewidzialne; albowiem to, co widzialne, jest doczesne, a to, co niewidzialne, jest wieczne” (2 Kor 4,17-18). Jaką nadzieję ukazują te wersety? Czym są te niewidzialne wieczne rzeczy, na które czekamy i które zostały nam obiecane w Jezusie? Zob. także Ap 21,1-2; 2,7; 7,14-17.`

Chociaż obietnice dane nam w Jezusie są prawdziwe i mamy wiele dobrych powodów, by im wierzyć, to jednak Biblia daje nam jedynie skromne wskazówki na temat tego, co nas czeka. Jednego możemy być pewni, iż przyszłość będzie wspaniała, bo nie będzie w niej niczego, co w obecnej rzeczywistości jest skutkiem grzechu.

Wszelki ból, wszelkie cierpienie i wszystko, z czym zmagamy się obecnie, zostało spowodowane przez grzech i skutki grzechu. Chrystus przyszedł, by to wszystko naprawić, a więc odnowi ziemię do stanu, jaki pierwotnie dla niej zaplanował i jaką była przed pojawieniem się grzechu. Więcej, będzie ona jeszcze wspanialsza, gdyż sam Bóg zamieszka na niej z ludźmi! Przez nieskończone wieki będziemy mogli patrzeć na Jezusa i widzieć ślady ukrzyżowania — cenę naszego odkupienia.

„Gdy zasłona zaciemniająca nasz wzrok zostanie usunięta, a oczy nasze będą oglądać piękny świat, który dziś przez powiększające szkła zaledwie dostrzec możemy, gdy oglądać będziemy wspaniałości firmamentu, który może być oglądany z ziemi tylko przez teleskop, gdy każdy powiew grzechu będzie usunięty i cała ziemia ukaże się nam we wspaniałości Pana, Boga naszego, jakiż olbrzymi zakres wiedzy zosta­nie nam udostępniony! Tam człowiek nauki będzie czytał historię stworzenia i nic nie znajdzie, co by mu przypominało działanie zła. Wsłuchi­wać się będzie w cudowną muzykę przyrody niezmąconą odgłosem lamentu, nutą boleści czy smutku. We wszystkich rzeczach stworzonych dostrzeże jednolity charakter działania. Będzie widział imię Boże wyryte na całym wszechświecie i ani na ziemi, ani na morzu, ani pod niebem nie znajdzie śladu zła”1.

`Spróbuj sobie wyobrazić, jak to będzie żyć wiecznie w zupełnie nowym świecie bez tego wszystkiego, co czyni obecne życie ciężkim i nieznośnym. Jak możesz sobie wyobrazić przyszłe i wieczne życie? Czego szczególnie oczekujesz?`