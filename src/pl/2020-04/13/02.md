---
title:  Los umarłych
date:  20/12/2020
---

W siedemnastym wieku francuski filozof Błażej Pascal (1623-1662) zastanawiał się nad stanem ludzkości. Według niego jedna rzecz była oczywista: Bez względu na to, jak długo człowiek żyje (a w tamtych czasach rzadko kto dożywał późnego wieku), i bez względu na to, jak dobre jest życie człowieka (a w tamtych czasach rzadko ktoś miał dobre życie), to jednak prędzej czy później każdy umrze.

Oprócz tego to, co nastąpi po śmierci, będzie dłuższe, nieskończenie dłuższe niż krótkie życie tutaj, poprzedzające śmierć. Tak więc według Pascala najlogiczniejszą rzeczą, jaką człowiek może i powinien zrobić, jest dowiedzenie się, jaki los czeka umarłych. Wyraził też zdumienie, iż człowiek „dnie i noce trawi we wściekłości i rozpaczy z powodu utraty stanowiska lub urojonej zniewagi honoru”1, ale nie baczy na to, co stanie się z nim, gdy umrze.

Pascal miał rację. Niewątpliwie dlatego Biblia poświęca mnóstwo miejsca omówieniu tego, co czeka tych, którzy znaleźli zbawienie w Jezusie i przyjęli obietnicę, która spełni się w przyszłości.

`Przeczytaj J 6,54; 3,16; 1 J 5,13; 1 Tm 1,16; J 4,14; 6,40; Jud 1,21; Tt 3,7. Jaka nadzieja jest ukazana w tych wersetach?`

Życie wieczne nabiera sensu w świetle ofiary Chrystusa. W gruncie rzeczy w świetle śmierci Chrystusa na krzyżu za nas nic innego prócz życia wiecznego nie miałoby sensu. To, że Bóg, który „wszechświat stworzył” (Hbr 1,2) i w którym „żyjemy i poruszamy się, i jesteśmy” (Dz 17,28), przyjął ludzkie ciało i umarł jako człowiek, musi mieć sensowny cel. Nie uczynił On tego przecież po to, by pozwolić nam przepaść na zawsze.

Dlatego Nowy Testament jest usiany obietnicami życia wiecznego, gdyż jedynie życie wieczne może oznaczać pełnię odrodzenia i odnowy. Milion czy nawet miliard lat może nie wystarczyć, by nadrobić straty spowodowane przez zło. Jedynie wieczność może zrównoważyć wszystko i być prawdziwym spełnieniem, gdyż to, co nieskończone, nieskończenie przewyższa to, co skończone.

Pascal miał rację. Nasze doczesne życie jest tak krótkie w porównaniu z tym, co nastąpi. Jakże niemądre jest zaniedbanie przygotowania na wieczność, która nas czeka!

`Co powiedziałbyś komuś, kto okazuje zupełną obojętność na to, co stanie się z nim po jego śmierci? Jak możesz pomóc takim ludziom zrozumieć, że ich postawa jest naprawdę nielogiczna?`