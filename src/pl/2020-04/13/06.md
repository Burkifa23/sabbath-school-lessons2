---
title:  Wielki Nauczyciel
date:  24/12/2020
---

Jak to podkreślaliśmy w całym tym kwartale, jednym z najważniejszych elementów misji Chrystusa na ziemi było nauczanie. Od początku Jego służby czynem i słowem nauczał On swoich wyznawców prawdy o Nim, Ojcu, zbawieniu i spełnieniu się naszej nadziei (zob. Mt 5,2; Mk 4,2; Łk 19,47; J 6,59).

Nawet pobieżna lektura ewangelii pozwala zauważyć, że Jezus był nauczycielem w pełnym znaczeniu tego słowa. Także teraz, przez swoje Słowo, Pan nadal uczy nas i będzie nas uczył w przyszłym świecie. Wyobraź sobie, jak inne będzie życie wolne od grzechu i ograniczeń, jakim podlegamy dzisiaj.

`„A jeśli ktoś go zapyta: — Co to za rany na twoich rękach1?`

`Wtedy powie: — Zostałem zraniony w domu moich przyjaciół” (Za 13,6 UBG). O czym mówi ten werset?`

„Płynące lata wieczności będą odsłaniać coraz wspanialsze prawdy o Bogu i o Chrystusie. Ponieważ wiedza będzie stale się rozwijać, równolegle będą rosły miłość, szacunek i szczęście. Im więcej ludzie będą dowiadywali się o Bogu, tym bardziej będą podziwiali Jego charakter. Gdy Jezus odsłoni przed nimi skarby odkupienia i zdumiewające osiągnięcia w wielkim zmaganiu z szatanem, serca odkupionych będą drżały w jeszcze głębszym oddaniu i z tym większą radością będą chwytać złote harfy; i dziesięć tysięcy razy dziesięć tysięcy i tysiąc tysięcy głosów połączy się w potężną pieśń wdzięczności.

(...). Wielki konflikt zakończył się. Nie ma już grzechu ani grzeszników. Cały wszechświat jest czysty. W całym stworzeniu pulsuje jeden rytm harmonii i szczęścia. Od Tego, który wszystko stworzył, przez przybytki niekończącej się przestrzeni płyną życie, światło i radość. Od najmniejszego atomu do największego ze światów wszystkie rzeczy, ożywione i nieożywione, głoszą w swym niczym nieprzyćmionym pięknie i w doskonałej radości, że Bóg jest miłością”2.

`Ze wszystkich niesamowitych prawd, których nauczymy się w wieczności, nic nie będzie budzić takiego zainteresowania jak ofiara złożona za nas przez Chrystusa. Pomyśl, jak głęboka i doniosła jest to prawda, skoro będziemy ją zgłębiać wiecznie. Jak możesz już teraz lepiej docenić to, czego Jezus dokonał dla nas przez swoją śmierć na krzyżu?`