---
title:  'Pjesa tjetër e historisë (Isaia 37:21–38)'
date:  10/02/2021
---

Sipas Senakeribit, siç është shënuar në arkivat e tij, ai pushtoi 46 qytete të fortifikuara, e rrethoi Jerusalemin dhe e bëri Ezekian, judeun, “të burgosur në Jerusalem, në pallatin e tij mbretëror, si një zog në kafaz”.  Por, pavarësisht nga talenti i tij propagandistik dhe për ta bërë veten të dukej mirë, nuk ka asnjë tekst, as pikturë që do të pohonte se ai e pushtoi Jerusalemin. Nga pikëpamja njerëzore, mungesa e përshkrimit të fitores është e mahnitshme, duke ditur fuqinë e madhe të Senakeribit dhe faktin se Ezekia kishte rebeluar kundër tij. Rebelët e Asirisë gjithmonë kishin një jetë të shkurtër dhe një vdekje të tmerrshme.

Studiuesit pranojnë se madje pa dëshminë Biblike, ne duhet të pranojmë se kishte ndodhur një mrekulli. Fakti që Senakeribi i kishte zbukuruar muret e “Pallatit të tij të pashoq” me piktura të gdhëndura, duke pasqyruar qytetrrethimin e suksesshëm të Lahishit, shpjegon se mbreti e kishte bërë këtë për të shpëtuar namin e tij të fitimtarit. Po të mos i kishte treguar Zoti hirin e tij Ezekias, në vend të Lahishit atje do të ishin pikturat e Jerusalemit. Senakeribi hesht rreth përfundimit të kësaj historie, por Bibla na tregon të vërtetën.

`Si përfundoi kjo histori? Isaia 37:21–37.`

Duke u përgjigjur ndaj lutjes besimplote të Ezekias, Zoti i dërgoi një mesazh inkurajues se, Zoti është shumë i zemëruar ndaj mbretit arrogant të Asirisë, i cili guxoi të hidhte një shuplakë në fytyrën e Mbretit të mbretërve(Isaia 37:23). Pas kësaj, Zoti pa humbur kohë mori hak dhe e shpëtoi Jerusalemin nga asirianët (2 Mbretërve 19:35–37; 2 Kronikave 32:21, 22; Isaia 37:36–38).

Një krizë e madhe kërkon një mrekulli të madhe. Dhe numri i ushtarëve asirianë të vrarë nga engjëlli i Zotit brenda natës ishte 185 000 veta. Kështu, Senakeribi u detyrua të kthehej në shtëpi ku ai takoi vdekjen e tij (krah. Sipas parashikimit të Isaias tek Isaia 37:7–38).

“Zoti i hebrenjve triumfoi mbi asirianin kryeneç. Nderi i Perëndisë së vërtetë u shlye në sytë e kombeve përreth. Kurse zemrat e banorëve të Jerusalemit u mbushën me një gëzim të shenjtë”—Ellen G. White, Prophets and Kings, fq. 361. Gjithashtu, nëse Senakeribi do të kishte pushtuar Jerusalemin, ai do ta kishte deportuar popullin e judës në atë mënyrë saqë ata do të kishin humbur plotësisht identitetin e tyre, porsi ndodhi me Izraelin verior. Atëherë nuk do të ekzistonte më fisi i Judës nga i cili duhet të lindte Mesia i premtuar. Historia e shpengimit do të kishte marrë fund që këtu. Por Zoti e mbante shpresën gjallë.

`Çfarë mund t’i thoni dikujt, i cili ende nuk beson as në Bibël, as në Zotin e Biblës dhe ju pyet: A ishte e drejtë kjo që këta ushtarë asirianë të masakroheshin kështu vetëm për shkak se ishin lindur në atë kohë dhe në atë komb? Si i kuptoni ju personalisht veprimet e Zotit në këtë rast?`