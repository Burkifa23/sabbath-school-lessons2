---
title:  'Propaganda (Isaia 36:2–20)'
date:  08/02/2021
---

Sunduesit e Asirisë nuk ishin vetëm brutalë, por edhe inteligjentë. Qëllimi i tyre ishte pasuria dhe pushteti, jo thjesht shkatërrimi i vendeve të pushtuara (krahasoni me Isaia 10:13, 14). Pse duhej të përdornin burimet për të pushtuar qytetin me forcë, kur mund t’i mbushnin mendjen banorëve të tij që të dorëzoheshin vetë? Prandaj, gjatë qytetrrethimit të Lahishit, Senakeribi dërgoi rabshakeh e tij, një kryeoficer, për ta marrë Jerusalemin me anë të propagandës.

`Çfarë argumentesh përdori rabshakeh për të frikësuar Judën? Isaia 36:2–20; shih edhe 2 Mbretërve 18:17–35; 2 Kronikave 32:9–19.`

Ky rabshakeh u dha disa argumenta goxha të fuqishme. Ju nuk mund të keni besim te ndihma e Egjiptit, sepse Egjipti vetë është i dobët dhe i pabesueshëm. Ju nuk mund të mbështeteni tek Zoti juaj, sepse Ezekia e ka ofenduar atë, duke hequr altarët e Tij nga vendet e larta nëpër tërë Judenë, duke urdhëruar njerëzit që të vijnë për të adhuruar vetëm tek një altar në Jerusalem. Në fakt, Zoti juaj është në anën e Asirisë dhe e ka urdhëruar Senakeribin për ta shkatërruar Judën. Ju nuk keni as 2000 ushtarë kalërues të trajnuar.

Kështu, për të shmangur një qytetrrethim gjatë të cilit nuk do të keni as ushqim as ujë, më mirë dorëzohuni tani dhe ne do ju trajtojmë mirë. Ezekia nuk ju shpëton dot dhe, mëqenëse asnjë perëndi e kombeve të tjera nuk ka shpëtuar kombet e veta, mund të jeni të sigurtë se as Zoti juaj nuk ka për t’ju shpëtuar.

`A thoshte të vërtetën rabshakeh-i?`

Meqenëse kjo propagandë përmbante shumë fakte të vërteta, argumentet e tij ishin shumë bindëse. Në anën e tij ishin edhe dy argumente të pashprehura. Pikë së pari, ai vinte nga Lahisha, qytet vetëm 30 milje larg, ku asirianët po tregonin se çfarë ndodhte me një qytet të fortifikuar që guxon t’i rezistojë atyre. Së dyti, ai kishte me vete një pjesë të madhe të ushtrisë asiriane (Isaia 36:2). Duke ditur fatin e ushtrive dhe qyteteve të tjera, (duke përfshirë Samarinë, kryeqytetin e Izraelit verior: 2 Mbretërve 18:9, 10), të cilët i ishin dorëzuar Asirisë, asnjë jude nuk kishte asnjë arsye për të dyshuar gjendjen e pashpresë të Jerusalemit, duke e parë atë nga këndvështrimi njerëzor (krah. me Isaia 10:8–11). Ky kryeoficer gjithashtu kishte të drejtë, duke përmendur se Ezekia kishte shkatërruar disa altare nëpër male me qëllim për ta centralizuar adhurimin tek tempulli në Jerusalem (2 Mbretërve 18:4; 2 Kronikave 31:1). Pyetja ishte – a kishte ofenduar kjo reformë Zotin, i cili ishte e vetmja shpresë e popullit të Tij? A dëshironte dhe a mund ta shpëtonte Ai Judën? Këtë përgjigje duhet ta jepte vetë Zoti.

`A keni patur ndonjëherë një situatë të ngjashme, kur, nga këndvështrimi njerëzor, gjithçka duket e humbur? Ku e kishit shpresën ju atëherë? Si përfundoi situata? Nëse dëshironi, përgatituni për të ndarë përvojën tuaj me grupin e Shkollës së Sabatit në Kishë.`