---
title:  Histori misioni
date:  12/02/2021
---

#### Histori misionare nga Rusia

Ta Lesh Shkollën Për Kishën

Jelena, 16 vjeç

Një të shtunë mbasdite, Jelena, 11 vjeç, po ecte nga shkolla në shtëpi, në Dmitrovgrad, Rusi, kur u kujtua se ajo kishte shkuar në kishë të shtunave.

Kishte shumë kohë që ajo nuk kishte menduar rreth kishës dhe nuk e dinte pse iu kujtua tani.  Por filloi të ndiente një dëshirë të madhe të shkonte në kishë. Mori mamanë e saj në telefon.

“Mami, të kujtohet që shkonim në kishë të shtunave?” tha ajo. “A mund të shkoj tani?”

“Sigurisht që mund të shkosh,” iu përgjigj Mamaja. “S’ka nevojë të pyesësh.”

Po fillonte predikimi kur Jelena arriti në kishë. Ajo u lut në rreshtin e fundit dhe dëgjoi. Më pas, pa aty mësuesen që kishte pasur në Shkollën e Sabatit.

“Eja përsëri,” tha mësuesja.

Jelena buzëqeshi me ndrojtje. Ajo donte të vinte sërish.

Prindërit e saj ishin divorcuar kur ajo ishte e vogël por ata e kishin çuar në kishë deri kur ishte 5 vjeç. Ata u lodhën së pari njëri-tjetrin në kishë dhe ndaluan së shkuari. Jelena shkonte në shkollë publike dhe kishte mësim gjashtë ditë në javë, nga e hëna deri të shtunë.

Të shtunën e ardhshme, sapo shkolla mbaroi, në orën 1, Jelena shkoi menjëherë në kishë. Ajo u përpoq por nuk e kuptoi predikimin. Asaj i pëlqente të vinte në kishën ku kishte shkuar gjatë fëmijërisë. I pëlqente të ishte bashkë me fëmijët e tjerë.

Pas ca kohësh, ajo filloi të mos shkonte në shkollë që të shkonte në kishë më herët. Pas një muaji, ftoi edhe motrën e saj më të madhe, Oksanën, të shkonte me të. Oksana, 13 vjeç, pranoi dhe ato shkonin bashkë. Mamaja vuri re që ato po shkonin në kishë dhe filloi të shkonte edhe ajo me to.

Por atëherë, disa fëmijë nga kisha lëvizën nga ai qytet. Disa fëmijë të tjerë ndaluan së shkuari në kishë. Mamaja filloi të mos shkonte më. Edhe Jelena filloi të mos shkonte çdo të shtunë.

Një anëtar i kishës e vuri re mungesën e Jelenës dhe i kërkoi ta ndihmonte me sistemin e audios. Jelena pranoi dhe tani i duhej të shkonte në kishë çdo të shtunë sepse kishin nevojë për të. Filloi të shkonte sërish dhe filloi gjithashtu të lexonte Biblën dhe librat e Ellen White. I pëlqeu shumë “Konflikti i Madh”.

Mamaja e vuri re se Jelenës i pëlqente shkolla e Sabatit dhe po zinte miqësi të mira në kishë. Edhe ajo filloi të shkonte sërish.

Një ditë, pasi mbaroi ceremonia e Darkës së Zotit, Mamaja i bëri një pyetje serioze.

“Dëshiron të pagëzohesh?” pyeti ajo.

Jelena ishte menduar rreth kësaj dhe ajo tha menjëherë se dëshironte t’ia jepte zemrën Jezusit.

Jelena mori pjesë në klasën e përgatitjes për pagëzim dhe u pagëzua. Uji ishte jashtëzakonisht i ftohtë, por ajo u mbush me një gëzim të ngrohtë, kur doli nga uji. Kishte marrë vendimin më të mirë në jetën e saj. Ia kishte dhënë zemrën Jezusit.

Jelena nuk vajti më kurrë në shkollë të shtunave. Mamaja i shkruajti një letër drejtorit, ku i kërkonte ta justifikonte nga klasat e së shtunës, që ajo të adhuronte Perëndinë. Shkolla i dha lejë por Jelena duhet t’i bënte të gjitha detyrat e klasave të së Shtunës dhe notat e saj ranë.

Sot, detyrat e së shtunës nuk janë më problem. Pasi mbaroi ai vit shkollor, Jelena mori vesh rreth Shkollës Kristiane Zaokski, shkolla Adventiste konviktore, që ndodhet rreth 1.000 km nga qyteti i saj. Ajo nuk kishte lekë për të paguar tarifat e shkollës por një anëtar i kishës ofroi ta ndihmonte. Sot, ajo është 16 vjeç dhe është në vitin e tretë të shkollës së mesme.

“Është e mrekullueshme të studiosh këtu,” thotë ajo. “Mësuesit janë të sjellshëm dhe më ndihmojnë kur kam nevojë. Jam shumë e gëzuar që nuk ka klasa të Shtunave.”

Një pjesë e Ofertave të Sabatit të 13të të këtjj tremujori, do ndihmojë Shkollën Kristiane Zaokski të ndërtojë shkollën e saj në kampusin e Universitetit Zaokski. Konkretisht, shkolla konviktore përdor klasa të Universitetit Adventist Zaokski dhe ofertat tuaja do ndihmojnë fëmijët të kenë klasat e tyre. Faleminderit që planifikoni një ofertë bujare për Sabatin e 13të. Ju lutem lutuni për fëmijët që studiojnë në këtë shkollë.