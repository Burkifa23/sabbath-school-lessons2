---
title:  Në varfëri dhe në pasuri (Isaia 38, 39)
date:  11/02/2021
---

Ngjarjet e kapitujve 38 dhe 39 të Isaias (2 Mbretërve 20) ndodhën shumë afër asaj kohe, kur Zoti shpëtoi Ezekian nga Senakeribi, edhe pse shpëtimi i përshkruar tek Isaia 37 (shih edhe 2 Mbretërve 19) nuk kishte ndodhur akoma. Vërtet tek Isaia 38:5, 6 dhe 2 Mbretërve 20:6 lexojmë se ata ishin ende duke i  bërë ballë kërcënimit të asirianëve.

“Satani kishte vendosur të shkaktonte si vdekjen e Ezekias, po ashtu edhe rënien e Jerusalemit, sepse arsyetonte se, duke hequr qafe Ezekian reforma e tij për besim të pastër do të ndalonte dhe rënia e Jerusalemit do të ishte më e lehtë”—The SDA Bible Commentary, vëll. 4, fq. 240.

`Çfarë na tregon citati i sipërm rreth rëndësisë së udhëheqësisë së mirë për njerëzit e Zotit?`

`Çfarë shenje i jep Zoti Ezekias për të forcuar besimin e tij? 2 Mbretërve 20:8–10; Isaia 38:6–8.`

Mbreti Ashaz, duke iu refuzuar shenjave të ofruara nga Zoti (Isaia 7), kishte nisur një zinxhir ngjarjesh, që e çoi popullin në probleme me Asirinë. Por tani mbreti Ezekia kërkon një shenjë (2 Mbretërve 20:8); prandaj, Zoti e forcon mbretin në krizën politike të shkaktuar nga i ati. Vërtet, kthimi mbrapsht i hijes në orën e diellit mund të ndodhte vetëm me anë të mrekullisë.

Babilonasit studionin me kujdes lëvizjet e trupave qiellorë dhe i shënonin me përpikmëri. Kështu, ata me siguri do të kishin vërë re sjelljen e çuditshme të diellit, duke pyetur veten se ç’kuptim kishte kjo? Fakti që mbreti merodak-Baladan dërgoi ambasadorët e tij tek Ezekia nuk ishte rastësi. Babilonasit kishin marrë vesh rreth lidhjes midis kësaj shenjë misterioze dhe shërimit të mbretit Ezekia.

Tani ne e dimë pse Zoti zgjodhi pikërisht këtë shenjë. Porsi Ai përdori yllin e Bethlehemit për të sjellë tek Jezusi dijetarët e Lindjes, ai përdori ndërrimin e rrugës diellore për të çuar lajmëtarët e Babilonisë tek Ezekia. Ky ishte rasti unik për të mësuar rreth Zotit të Vërtetë. Merodak-Baladan kaloi tërë karrierën e tij në përpjekje për të fituar një pavarësi të qëndrueshme nga Asiria. Ai kishte nevojë për një aleat të fuqishëm. Kjo shpjegon motivin e tij për të kontaktuar Ezekian. Në qoftë se vetë dielli lëvizi mbrapsht sipas kërkesës së Ezekias, imagjinoni se çfarë mund t’i bënte ai Asirisë?

`Si e humbi Ezekia këtë mundësi të shkëlqyer për të lavdëruar Zotin dhe për t’i treguar Babilonasve rreth Tij? Ç’pasojë kishte kjo? Isaia 39. Ezekia, në vend që të dëshmonte rreth lavdisë së Perëndisë, u tregoi ambasadorëve lavdinë e vet. Çfarë mësimi mund të nxjerrim nga kjo?`