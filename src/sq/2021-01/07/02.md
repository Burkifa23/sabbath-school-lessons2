---
title:  'Varësia (Isaia 36:1)'
date:  07/02/2021
---

`Çfarë ndodhi me Judën? 2 Mbretërve 18:13; 2 Kronikave 32:1; Isaia 36:1.`

Pasi vdiq Ashazi i pabesë, fronin e trashëgoi djali i tij besnik Ezekia dhe, bashkë me fronin një mbretëri, e cila kishte humbur pavarësinë e plotë. Duke blerë ndihmën asiriane kundër aleancës së Sirisë dhe Izraelit verior, Juda tani ishte e detyruar të vazhdonte t’i paguante Asirisë “taksën e mbrojtjes” (shih 2 Kronikave 28:16–21). Kur, në një fushë beteje vdiq mbreti asirian Sargoni II, në vitin 705 p.K., fronin e trashëgoi Senakeribi. Atë kohë Asiria sikur e humbi fuqinë e mëparshme dhe në Bibël lexojmë se Ezekia e kapi këtë shans për të rebeluar kundër saj (shih 2 Mbretërve 18:7), duke vepruar në mënyrë agresive si kryetari i një revolte anti-asiriane midis kombeve të vegjël në krahinën e tij.

Fatkeqësisht, Ezekia e kishte nënvlerësuar fuqinë e Asirisë. Në vitin 701 P.K., kur Senakeribi kishte mposhtur pjesët e tjera të perandorisë së tij, ai shpërtheu me një zemërim të dhunshëm kundër Sirisë dhe Palestinës dhe e bastisi Judën.

`Si u përgatit Ezekia për t’u përballur me Asirinë? 2 Kronikave 32:1–8.`

Kur Ezekia e pa që Senakeribi kishte ndërmend të pushtonte edhe kryeqytetin Jerusalem, ai kreu përgatitje të mirëmenduara. Ai përforcoi fortesat, i pajisi dhe e organizoi ushtrinë e tij, si edhe e siguroi Jerusalemin me burimin e ujit brenda qytetit. (shih edhe 2 Mbretërve 20:20; 2 Kronikave 32:30). Tuneli i shquar Siloam në Jerusalem, që sjell ujin brenda qytetit ka mbishkrimin, që tregon rreth ndërtimit të tij si dhe datat e shënuara përputhen me kohën kur Ezekia ishte duke u përgatitur për qytetrrethimin nga asirianët.

Por, përveç këtyre punëve organizative ushtarake mbreti Ezekia gjithashtu kujdesej edhe për udhëheqjen shpirtërore, duke u munduar të ngrinte moralin e popullit në ato kohëra të frikshme. “Por mbreti i Judës kishte ndarë mendjen për të bërë pjesën e tij në përgatitjet për t’i rezistuar armikut; dhe pasi kishte kryer gjithçka që mund të bënte zgjuarsia dhe energjia njerëzore, ai mblodhi ushtrinë e tij për t’i dhënë kurajo”—Ellen G. White, Prophets and Kings, fq. 351.

`Në qoftë se Ezekia kishte aq shumë besim tek Zoti, përse atëherë ai i kreu me aq shumë mundime nga ana e tij? A mohonin veprat e tij besimin? Shikoni se çfarë thotë Pali tek Filipianëve 2:12, 13 rreth bashkëpunimit me Zotin, i cili na jep fuqi vërtet efikase.`