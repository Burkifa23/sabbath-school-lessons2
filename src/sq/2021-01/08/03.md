---
title:  'Prania, Fjala dhe punimet rrugore (Isaia 40:3–8)'
date:  15/02/2021
---

`Si e merr populli i Perëndisë ngushëllimin? Isaia 40:1–8.`

Një lajmëtar pa emër shpall se Zoti po vjen për të treguar lavdinë e Tij (Isaia 40:3–5). Një tjetër zë pohon se, edhe pse njerëzit janë të përkohshëm si gjethet, “Fjala e Perëndisë tonë mbetet përjetë” (Isaia 40:8).

Pas mërgimit, populli i Perëndisë rimerr atë çfarë kishte marrë tek Mali i Sinait, por pastaj e kishin refuzuar gjatë distancimit të tyre nga Zoti, për të cilën u ndëshkuan: Praninë e Zotit dhe Fjalën e Tij. Këta janë përbërësit bazikë të besëlidhjes së Zotit me Izraelin, të ruajtur në shenjtëroren midis tyre (Eksodi 25:8, 16). Për shkak se ata kishin shkelur Fjalën e Tij, Zoti u largua nga tempulli e Tij (Ezekieli 9–11), por Ai po kthehet. Prania e Tij dhe Fjala e Tij që është e besueshme përjetë, sjell ngushëllim, çlirim dhe shpresë.

`Çfarë përgatitje nevojitet për ardhjen e Zotit? Isaia 40:3–5.`

Nuk është e pranueshme që një mbret të tronditet nëpër një rrugë me gropa. Kështu që, para ardhjes së mbretërve zakonisht riparoheshin rrugët. Aq më tepër kjo duhet bërë para ardhjes së Mbretit të mbretërve! Ardhja e Tij, siç duket nga lindja, ku Ai ka qenë në mërgim bashkë me popullin e Tij, ku Ai ishte shenjtërorja për ata (Ezekieli 11:16), kërkon një ndryshim të madh të terrenit. Ndërtimi i fjalëpërfjalshëm i një super-autostrade, duke sheshuar kodrat në lindje të Jerusalemit do të ishte një punë e tmerrshme madje me dinamit dhe buldozera. Vetëm Zoti Vetë mund ta kryejë këtë punë; vetëm Ai është i aftë për të kthyer “vendet dredha-dredha në fusha” (Isaia 42:16). Por jo, Zoti nuk kërkon një rrugë të fjalëpërfjalshme për transportin, sepse në fakt, Ai ka një karrocë fluturuese me kerubinë (Ezekieli 1, 9–11).

Dhiata e Re citon profecinë e Isaias, duke treguar rreth punimeve shpirtërore ndaj rrugës së Zotit, të kryera nëpërmjet predikimit të Gjon Pagëzorit (Mateu 3:3). Mesazhi i tij ishte: “ ‘Pendohuni, sepse mbretëria e qiejve është afër!’ ” (Mateu 3:2) dhe pagëzimi që bënte ai ishte “pagëzim pendese për faljen e mëkateve” (Marku 1:4). Pra, punimet rrugore, në fakt ishin pendimi, dëshira për t’u kthyer nga mëkati për të marrë ngushëllimin e faljes dhe pranisë së Zotit.

Jeremia 31:31–34 shpalli të njëjtin mesazh shpirtëror për mërguesit e Judës, duke i dhënë kohë të mjaftueshme për të kuptuar natyrën shpirtërore të punimeve rrugore të Zotit. Në këtë pasazh, Zoti i premton atyre, që kanë dëshirë për një fillim të ri, një “besëlidhje e re” gjatë së cilës Ai do të vendosë ligjin e Tij në zemrat e tyre, si edhe, Zoti betohet që Ai do të jetë Zoti i tyre. Ata do të njohin karakterin e Tij, sepse do të kenë marrë faljen e Tij.

`Lexoni me kujdes Isaia 40:6–8. Çfarë shprese mund të gjeni në këto vargje ju që thaheni si bari i fushës? Çfarë paralajmërimi kemi këtu – ku nuk duhet ta vendosim besimin tonë?`