---
title:  'Problemi me idhujtarinë (Isaia 40:19, 20)'
date:  18/02/2021
---

Idhujtaria shkatërron një marrëdhënie unike dhe intime me Zotin, duke e zëvëndësuar Atë me diçka tjetër. (Eksodi 20:4, 5; Isaia 42:8). Prandaj profetët e ngjasojnë idhujtarinë me “tradhëti bashkëshortore” (Jeremia 3:6–9, Ezekieli 16:15–19).

`Lexoni Isaia 41:29. Si i karakterizon Isaia idhujt? Si e kuptoni atë çfarë thotë ai rreth tyre? Përse është ky përshkrim i përpiktë për çdo lloj idhulli?`

Idhujtarë të lashtë besonin se adhuronin qenie të fuqishme hyjnore nëpërmjet imazheve ose simboleve të tyre. Adhurimi i një idhulli, i cili paraqet një tjetër perëndi është shkelja e urdhërimit të parë: “ Nuk do të kesh perëndi të tjerë para Meje” (Eksodi 20:3). Por madje, në rast se një idhull është krijuar për të paraqitur Zotin e vërtetë, si në rastin e viçit të artë (Eksodi 32:4, 5), Zoti e refuzon atë, sepse asnjëri në fakt nuk di ta vizatojë Atë (Ligji i Përtërirë 4:15–19), dhe asgjë nuk mund të përfaqësojë Zotin në lavdinë dhe madhështinë e Tij. Kështu që një idhull gjithmonë funksionon për të përfaqësuar një tjetër zot, prandaj adhurimi i një idhulli shkel dy urdhërimet e para.

Populli i Zotit nuk kishte nevojë për idhujt, sepse ata kishin praninë e Zotit në shenjtëroren e Tij. Të adhurosh një idhull do të thotë të mohosh dhe të zëvëndësosh praninë e Zotit në jetën tënde.

`Çfarë lloj idhujtarie shohim ne në kishë sot? A duket sot idhujtaria në forma më të padukshme sesa më përpara? Nëse po, si?`

“Shumë veta që e quajnë veten të Krishterë, i shërbejnë edhe perëndive të tjera, përveç Zotit. Krijuesi ynë na kërkon përkushtim dhe besnikëri supreme. Prandaj, çdo gjë që pakëson dashurinë tonë për Zotin ose na pengon t’i shërbejmë Atij, është idhull”—Ellen G. White Comments, The SDA Bible Commentary, vëll. 2, fq. 1011-1012.

Ne e dimë nga shkrimet e lashta se idhujtaria ishte shumë tërheqëse, sepse përqëndrohej tek materializmi. Njerëzit adhuronin fuqitë, të cilët ata besonin se mund t’u dhuronin atyre pjellori dhe begati. Kjo ishte një fe vetëndihmuese. A nuk e keni parë diçka të tillë edhe sot?

Pak para se të vijë Zoti, kur të jetë e përgatitur rruga e Tij me anë të mesazhit të fundit të Elias rreth pajtimit (Malakia 4), të gjithë banorët e tokës do të qëndrojnë para zgjedhjes – të adhurojnë Krijuesin apo diçka tjetër (Zbulesa 13, 14), sepse në fund të fundit ne të gjithë adhurojmë diçka.