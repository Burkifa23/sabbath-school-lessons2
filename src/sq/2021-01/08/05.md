---
title:  'Krijuesi i mëshirshëm (Isaia 40:12–31)'
date:  17/02/2021
---

`Si i zhvillon Isaia 40 temat e mëshirës dhe të fuqisë së Zotit?`

Në këtë kapitull mëshira dhe fuqia e Zotit janë të ndërthurrura (shih më poshtë) dhe madje të përziera së bashku, sepse të dyja janë të domosdoshme, në mënyrë që Zoti mund të shpëtojë popullin e Tij. Ai dëshiron t’i shpëtojë ata, sepse Ai është i mëshirshëm; dhe Ai është i aftë t’i shpëtojë ata, sepse është i fuqishëm.

Mëshira (Isaia 40:1–5): ngushëllimi, ardhja e Zotit për të shpëtuar.

Fuqia (Isaia 40:3–8): lavdia, përhershmëria kundrejt dobësisë njerëzore.

Mëshira (Isaia 40:9–11): lajmi i mirë i shpëtimit, Bariu i popullit të Tij.

Fuqia (Isaia 40:12–26): Krijuesi i pakrahasueshëm.

Mëshira (Isaia 40:27–31): si Krijues, i jep fuqi të dobëtit.

Pas paraqitjes së fuqisë së Zotit në termat e lavdisë dhe përhershmërisë së Zotit (Isaia 40:3–8), Isaia përshkruan më shumë fuqinë dhe zgjuarsinë superiore të Perëndisë, që bën tokën dhe banorët e saj të duken të vegjël dhe të dobët (Isaia 40:12–17). Këtu stili i Isaias, me pyetje retorike dhe analogjitë e goditura, duke iu referuar tokës dhe pjesëve të saj, i ngjan përgjigjes së Zotit ndaj Jobit (Jobi 38–41).

`Cila është përgjigjja ndaj pyetjes retorike të Isaias: “Kujt dëshironi t’i përngjajë Perëndia” (Isaia 40:18, NRSV)?`

Si në rastin e Jobit, edhe pyetjet e Isaias mbeten pa përgjigje. Zoti është i pakrahasueshëm. Por Isaia e drejton dhe e referon pyetjen e tij ndaj përgjigjes që shumë njerëz në lashtësi e jepnin me anë të veprimeve të tyre, duke e ngjasuar Zotin me një idhull (Isaia 40:19, 20).

Këtu Isaia përgjigjet. Edhe pse tashmë duket budallallëk të ngjasosh Zotin me një idhull, Isaia, për t’u siguruar që dëgjuesit ta kuptonin qartë mesazhin e tij, përshkruan më shumë unikalitetin e Perëndisë dhe sjell një argument, që nuk hidhet poshtë – që Zoti është Krijuesi i shenjtë (Isaia 40:21–26).

`Si e zbulon vargu 27 qëndrimin e njerëzve, të cilëve iu drejtua mesazhi i Isaias? Në çfarë mënyre edhe ne jemi fajtorë në mbajtjen e të njëjtit qëndrim?`

Qëllimi i mesazhit të Zotit është të ngushëllojë njerëzit, që kanë nevojë për këtë! Porsi Jobi, vuajtja e tyre i ka dekurajuar dhe hutuar në lidhje me karakterin e Zotit.

`Shikoni vargjet e ditës së sotme. Ato flasin jo vetëm rreth mëshirës së Zotit dhe fuqisë së Tij, por edhe rreth faktit se Ai është Krijuesi. Përse është kjo e vërtetë kaq e rëndësishme për ta kuptuar? Si na ndihmon Sabati çdo javë të përforcojë këtë kuptim thelbësor?`