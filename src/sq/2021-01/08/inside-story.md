---
title:  Histori misioni
date:  19/02/2021
---

#### Histori misionare nga Rusia

Aksidenti të Shtunë

Ana Kizhniakova, 32 vjeç

Më shumë se çdo gjë, Ana, 16 vjeçare, donte të kishte internet në shtëpinë e saj, në një fshat të largët, në lindje të Rusisë.

Ishte viti 2003 dhe ajo nuk donte të mos merrte pjesë në këtë fenomen të ri.

Babai dhe Mamaja e saj ranë dakord të shkonin në dyqan, të shtunë në mëngjes, bashkë me Anën,  të blinin pajisjet e nevojshme.  Ata nuk ishin Adventistë por Ana ishte pagëzuar rreth një vit më parë, kur kishte mësuar rreth Jezusit nga gjyshja e saj. Ajo e dinte se nuk duhej të shkonte në dyqan të shtunë por donte shumë të kishte internet.

Gjëja e fundit që ajo mban mend është se hyri në makinë. Më vonë, gjyshja i tregoi se çfarë kishte ndodhur.

Babai po e ngiste makinën mbi shpejtësinë e lejuar, në një rrugë me akull. Papritur, makina shkau, hyri në korsinë e kundërt dhe u godit nga një kamion. Babai dhe Mamaja vdiqën nga plagët e marra dhe shoferi i kamionit theu këmbën. Ana u shtrua në spital, në gjendje kome. Sipas mjekëve, ajo nuk do mbijetonte. Gjyshja agjëroi dhe u lut dhe u kërkoi anëtarëve të kishës të bashkoheshin me të. Për çudinë e mjekëve, Ana doli nga koma pas tre ditesh dhe filloi të përmirësohej shumë shpejt. Pas dy muajsh, ajo ishte sërish në shkollë dhe mbaroi vitin shkollor me klasën e saj.

Gjyshja shkoi të jetonte me Anën, në shtëpinë e saj në Novoshatnisk, që t’i jepte mbështetje fizike dhe shpirtërore. Por Ana u zhyt në një trishtim të errët. Ajo ndihej shumë fajtore për vdekjen e prindërve. Ajo nuk fajësonte Perëndinë. Ajo e dinte se Ai nuk shkakton vdekje. Por ajo e dinte gjithashtu se është e gabuar të shkosh të blesh gjatë Sabatit. Ajo mendonte se duhej t’u kishte thënë prindërve të rrinin në shtëpi. Ata duhet të kishin pritur të kalonte Sabati. Ajo fajësonte veten për vdekjet e tyre.

Faji e ndoqi Anën edhe kur shkoi të jetonte në qytetin Vladivostok, për të ndjekur universitetin. Ajo filloi të shkonte në kishën e vetme Adventiste në qytet, por nuk shkonte çdo të shtunë. Ajo shkonte aq sa ishte mjaftueshëm që gjyshja të gëzohej. Ajo e dinte se nuk jetonte sipas parimeve të Perëndisë dhe faji i shtohej edhe më shumë.

Gjyshja lutej për Anën dhe e merrte në telefon çdo ditë.

“E lexove Biblën sot?” e pyeste Gjyshja butësisht.

Nëse Ana e kishte lexuar, Gjyshja pyeste se çfarë kishte lexuar.

“U lute sot?” pyeste Gjyshja. “Mos harro të lutesh.”

Gjyshja i thoshte Anës të fliste rreth vuajtjeve të saj dhe lutej me të në telefon.

Në universitet, Ana takoi një profesor që e ndihmoi me studimet. Ai gjithashtu lutej për të dhe i kërkoi kishës të luteshin për të.

Anës iu kujtua pagëzimi i saj dhe u lut për falje.

“E shoh që jeta ime është e gabuar,” u lut ajo. “E shoh që po jetoj në errësirë. Jeta pa Ty nuk ka kuptim. Më ndihmo të krijoj miqësi të mira në kishë. Më mëso të jem më e hapur. Më ndihmo të kujtohem të lutem dhe të lexoj Biblën.”

Ana filloi të bisedonte rregullisht me Perëndinë. Ajo lexoi librin “Konflikti i Madh” që Gjyshja i kishte dhënë para ca kohësh. Ajo lexoi rreth vështirësive që Martin Luteri dhe të tjerët përjetuan dhe kuptoi se Perëndia fal edhe mëkatarin më të keq. Ajo ndryshoi zakonet e saj.

Tani, Ana filloi ta merrte Gjyshen në telefon çdo ditë, në vend që të priste telefonatën. Besimi i saj u rrit dhe ajo shkonte me gëzim në kishë, çdo të shtunë, për të kërkuar Perëndinë. Ajo e kuptoi se Perëndia i kishte falur mëkatet e saj dhe nuk do t’ia kujtonte. Një peshë e rëndë u ngrit nga supet e saj.

Sot, Ana është 32 vjeç, dhe punon si profesore në universitet. Ajo është gjithashtu drejtuese e Rrugëzbuluesve dhe sekretare e kishës. Ajo nuk e di pse ai aksident ndodhi por nuk shqetësohet më.

“Shumë njerëz më thonë që nuk ishte faji im por mendoj se gjërat nuk ndodhin rastësisht,” tha ajo. “Edhe sikur të kishte ndodhur rastësisht, fakti është që ndodhi të Shtunë. Edhe sot, mendoj ndonjëherë se si gjërat mund të kishin shkuar ndryshe. Por aksidenti ndodhi dhe ndryshoi jetën time. Unë jetoja një lloj jete para aksidentit dhe jetë tjetër më pas.”

Ana është shumë mirënjohëse për lutjet e Gjyshes, që është 80 vjeç, dhe të anëtarëve të kishës. Ajo thotë se lutjet e tyre ndryshuan jetën e saj.

“E kuptoj se shumë nga problemet e mia u zgjidhën sepse kisha u lut për mua,” tha ajo. “Asgjë në jetë nuk ia vlen pa Perëndinë.”

Një pjesë e Ofertave të Sabatit të 13të, para tre vjetësh, ndihmuan në ndërtimin e një ndërtese të re për kishën e Anës, në Vladivostok. Faleminderit për mbështetjen e kishës Adventiste në Vladivostok me oferta dhe lutje.