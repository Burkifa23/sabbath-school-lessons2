---
title:  'Lindja e ungjillizimit (Isaia 40:9–11)'
date:  16/02/2021
---

`Çfarë ngjarje përshkruan Isaia 40:9–11?`

Më vonë tek Isaia shfaqet një lajmëtar mashkull, që i sjell një lajm të mirë Jerusalemit (Isaia 41:27, Isaia 52:7). Kurse tek Isaia 40:9 lajmëtari, i cili shpall nga mali “ ‘Ky është Perëndia juaj!’ ” në gjuhën hebreje është femër.

Tek Psalmi 68, Davidi lavdëron Zotin, sepse Ai “bën që i vetmuari të banojë në një familje, çliron të burgosurit dhe siguron begatinë” (Psalmi 68:6). Edhe pse këto fjalë këtu flasin për njerëz të çliruar nga skllavëria në Egjipt, Isaia përdor të njëjtat ide, duke iu referuar shpalljes së “Eksodit” të dytë: kthimit nga robëria në Babiloni.

Ndërkohë, Dhiata e Re e lidh Isaian 40:3–5 me Gjon Pagëzorin, i cili përgatiti rrugën për Krishtin, Fjalën e përjetshme, i cili u bë prania e mishëruar e Zotit midis popullit të Tij (Gjoni 1:14).

Madje para Gjonit, të tjerët kanë folur rreth lajmit të mirë të ardhjes së Krishtit. Midis tyre ishin plaku Simeon dhe pofete Ana, të cilët takuan foshnjën Jezus gjatë dedikimit të Tij në tempull (Luka 2:25–38). Porsi lajmëtarët e Isaias, ata ishin mashkull dhe femër. Simeoni mezi po priste ngushëllimin e Izraelit në formën e Mesias (Luka 2:25, 26).

Në dritën e profecisë së Isaias, duket që nuk është përputhje e rastit që profete Ana ishte e para, që u shpalli publikisht banorëve të Jerusalemit në malin e tempullit që ka ardhur Zoti i tyre: “ Edhe ajo erdhi në atë moment, lavdëroi Zotin dhe u fliste për këtë fëmijë, të gjithë atyre, që prisnin çlirimin në Jeruzalem” (Luka 2:38). Kjo ishte lindja e ungjillizimit të Krishterë, siç e njohim atë: shpallja e Ungjillit, lajmit të mirë, se Jezus Krishti ka ardhur për të sjellë shpëtim. Më vonë, Krishti i dha një gruaje tjetër, Maria Magdalenës, lajmin e parë të ringjalljes së Tij triumfale (Gjoni 20:17, 18), e cila siguroi se misioni i Tij në planetin Tokë u krye me sukses. Mishi njerëzor është si bari që thahet, por Fjala hyjnore që u bë mish është e përjetshme (shih Isaia 40:6–8)!

`Lexoni Isaia 40:11. Çfarë simbolesh janë paraqitur këtu? Shkruani për veten një paragraf sesi ju personalisht e keni përjetuar kullotjen nga Zoti, Bariu i Mirë? Përse është mirë të kujtojmë sesi na ka udhëhequr Zoti?`