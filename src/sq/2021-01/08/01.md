---
title:  “Ngushëlloni popullin Tim!”
date:  13/02/2021
---

### Lexoni për studimin e kësaj jave
Isaia 40:1, 2; Isaia 40:3–8; Isaia 40:9–11; Isaia 40:12–31.

> <p>Vargu përmendësh</p>
> “O Sion, ti që sjell lajmin e mirë, ngjitu mbi një mal të lartë! O Jeruzalem, ti që sjell lajmin e mirë, ngrije zërin me forcë! Ngrije zërin, mos ki frikë! Thuaju qyteteve të Judës: ‘Ky është Perëndia juaj!’” (Isaia 40:9).

Lufta e II Botërore mbaroi në vitin 1945, por një ushtar japonez me emër Shoichi Yokoi ishte ende duke u fshehur në xhungël në ishullin Guam. Ai i lexoi fletushkat me lajmërimet për paqen, të shpërndara nga avionët amerikanë, por kujtonte se ky ishte një mashtrim. Duke qenë një ushtar besnik dhe patriot për perandorin e tij, ai ishte betuar të mos dorëzohej kurrë. Meqenëse nuk kishte asnjë kontakt me civilizimin, ai rronte me ushqime të gjetura në xhungël. Kjo ishte një jetë e varfër dhe e vështirë.

Në vitin 1972, 27 vjet pas fundit të Luftës së II Botërore, ndërsa po peshkonte, ai rastësisht takoi gjahtarë dhe më në fund mësoi që mesazhi i paqes kishte qenë i vërtetë. Ndërsa tërë populli i tij dekada të tëra kishte shijuar paqen, Yokoi kishte jetuar në stres dhe skamje.

Shumë shekuj më përpara, Zoti, nëpërmjet profetit Isaia, kishte shpallur se koha e stresit dhe e vuajtjes për popullin e Tij kishte marrë fund vërtet: “Ngushëlloni, ngushëlloni popullin tim, thotë Perëndia juaj. I flisni zemrës së Jeruzalemit dhe i shpallni që koha e tij e luftës ka mbaruar, që paudhësia e tij është shlyer, sepse ka marrë nga duart e Zotit dyfishin për të gjitha mëkatet e tij” (Isaia 40:1, 2).

Le të studiojmë se çfarë do të thotë ky tekst.

_*Studioni mësimin e kësaj jave për të përgatitur Sabatin e datës 20 shkurt._