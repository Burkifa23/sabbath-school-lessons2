---
title:  'Ngushëllimi për të ardhmen (Isaia 40:1, 2)'
date:  14/02/2021
---

`Tek Isaia 40:1, 2, Zoti ngushëllon popullin e Tij. Koha e tyre e ndëshkimit ka marrë fund. Cili ndëshkim ishte ai?`

Ka shumë përgjigje ndaj kësaj pyetjeje. Ishte ndëshkimi nga Asiria, shufra e zemërimit të Perëndisë (Isaia 10), ku Zoti shpëtoi Judën, duke shkatërruar ushtrinë e Senakeribit në vitin 701 P.K.(Isaia 37). Ishte edhe ndëshkimi i zbatuar nga Babilonia, kur thesaret dhe njerëzit e Judës u dërguan në Babiloni për shkak se Ezekia ia kishte treguar pasurinë e tij lajmëtarëve nga Merodak-Baladan (Isaia 39). Dhe kishte edhe një ndëshkim nga kombet e tjerë kundër të cilit Isaia shkroi mesazhet profetike (Isaia 14–23).

Ndërkohë, edhe pse “Asiria” dhe “asirianët”  nga Isaia 7:17 deri në 38:6, janë përmendur 43 herë, ky komb shfaqet vetëm një herë në pjesën tjetër të librit, pra tek Isaia 52:4 ku profeti i referohet shtypjes në të kaluarën nga egjiptianët dhe pastaj nga asirianët. Në pjesën tjetër të librit të Isaias përmendet çlirimi nga mërgimi në Babiloni (Isaia 43:14; Isaia 47:1; Isaia 48:14, 20), dhe parashikohet se persiani Kir, i cili pushtoi Babiloninë në vitin 539 P.K., ka për të çliruar mërguesit e Judës (Isaia 44:28; Isaia 45:1; Isaia 45:13).

Isaia 1–39 thekson ngjarjet, që çojnë në çlirimin nga asirianët në vitin 701 P.K., por në fillim të kapitullit 40, libri kapërcen një shekull e gjysëm për të përshkruar fundin e Babilonisë, që ka për të ndodhur në vitin 539 P.K., dhe kthimin e judenjve pak pas kësaj.

`A ka lidhje tema e kthimit nga Babilonia me diçka tjetër të përmendur më përpara tek libri i Isaias? Nëse po, me çfarë?`

Isaia 39 shërben si kalim te kapitujt vijues, duke parashikuar mërgimin në Babiloni të paktën për disa pasardhës të Ezekias (Isaia 39:6, 7). Përveç kësaj, kapitujt 13, 14 dhe 21 të Isaias parashikojnë rënien e Babilonisë dhe çlirimin e popullit të Perëndisë: “Me qenë se Zotit do t’i vijë keq për Jakobin, Ai do të zgjedhë përsëri Izraelin dhe do t’i rivendosë në tokën e tyre. . . .  Kështu që ditën, në të cilën Zoti do t’i japë prehje lodhjes sate, shqetësimit tënd nga skllavëria e rëndë së cilës i ishe nënshtruar, ti do të shqiptosh këtë sentencë mbi mbretin e Babilonisë” (Isaia 14:1-4). Vini re lidhjen e ngushtë me Isaia 40:1, 2, ku Zoti i premton popullit të Tij që një ditë do t’i vijë fundi vuajtjes së tyre.

`Çfarë kuptimi kanë për ju tani, në mes të vuajtjeve, premtimet e Biblës rreth mbarimit të tyre? Ç’të mirë do të kishte besimi ynë pa këto premtime? Përse është aq e rëndësishme që të kapemi fort me besim tek këto premtime, pavarësisht nga gjithçka?`