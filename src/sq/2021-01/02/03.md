---
title:  '“I shenjtë, i shenjtë, i shenjtë” (Isaia 6:1–4).'
date:  04/01/2021
---

Vini re se çfarë po ndodh te katër vargjet e para të Isaias 6. Mbreti vdes gjatë një trazire të madhe politike (asirianët janë nisur për në luftë). Për Isaian, kjo mund të kishte qenë një kohë e frikshme, pa siguri se kush ishte në kontroll.

Dhe çfarë ndodh? Në vegim, Isaia shikon lavdinë e shndritshme të Zotit në fronin e Tij; ai dëgjon serafinin e ndritshëm, duke thirrur: “i shenjtë, i shenjtë, i shenjtë”; ai ndjeu si pasojë një lëkundje sizmike nën këmbët e tij dhe pa tymin duke mbushur tempullin. Ky duhet të ketë qenë një përjetim tronditës për profetin. Me siguri, tani Isaia e dinte se kush ishte në kontroll, pavarësisht nga ajo çfarë pohonte realiteti i dukshëm.

`Ku ishte Zoti në këtë vegim? (Shih Isaia 6:1.) Përse iu shfaq Zoti Isaias pikërisht atje, dhe jo në një vend tjetër? Shih Eksodi 25:8; Eksodi 40:34–38.`

Ezekieli, Danieli dhe Gjoni, të gjithë ishin në mërgim kur panë vegimet e përshkruara tek Ezekieli 1; Danieli 7:9, 10; dhe Zbulesa 4, 5. Porsi Isaia, ata kishin nevojë për një ngushëllim dhe inkurajim të veçantë, një siguri se Zoti është ende në kontroll mbi çdo gjë, edhe pse iu duk sikur bota e tyre po shembej. (Danieli dhe Ezekieli ishin robër tek një komb pagan, i cili e kishte shkatërruar vendin e tyre, ndërsa Gjoni ishte i burgosur nga një fuqi politike armiqësore në një ishull të vetmuar). Pa dyshim, këto vegime i fuqizuan për të qëndruar besnikë madje në një situatë krize.

“Kur Isaia pa në vegim lavdinë dhe madhështinë e Zotit të tij, ai u pushtua nga një ndjenjë e dëlirësisë dhe e shenjtërisë së Zotit. Ç’kontrast të madh midis përsosmërisë së pashoqe të Krijuesit të tij dhe rrugës mëkatare të atyre që, bashkë me të, ishin quajtur tashmë për një kohë të gjatë populli i zgjedhur i Izraelit dhe Judës”!—Ellen G. White, Prophets and Kings, fq. 307.

Shenjtëria e jashtëzakonshme e Zotit tek vegimi i Isaias, është aspekti themelor i mesazhit të tij. Zoti është një Zot i shenjtë, dhe Ai kërkon shenjtëri edhe nga populli i Tij, një shenjtëri të cilën Ai do t’ia japë, në qoftë se ata do të pendohen, do të kthehen nga rrugët e tyre të këqija, dhe do t’i nënshtrohen Atij me besim dhe bindje.

`Ne të gjithë kemi qenë në situata dekurajuese, kur na duket sikur gjithçka është e humbur. Dhe madje, në qoftë se nuk e keni parë në vegim “lavdinë e Zotit”, siç e pa Isaia, kujtoni mënyrat sesi Zoti ju ka forcuar besimin gjatë asaj krize. Çfarë keni mësuar nga këto përjetime, që mund t’i ndani me të tjerët?`