---
title:  Histori misioni
date:  08/01/2021
---

#### Historia misionare nga Rusia

Dhuntia e Gjuhëve

Anatoli Golovizin, 28 vjeç

Anatoli i premtoi Perëndisë se, pasi të shërohej nga një sëmundje e gjatë, do të punonte si pastor, në Kazakistan. Por ai nuk kishte asnjë shpresë të regjistrohej në seminar. Ai vinte nga një familje e varfër, që jetonte në një fshat të varfër, dhe nuk kishte të ardhura. Me hezitim, Anatoli shkoi të punonte në Rusi.

“Perëndi, çfarë do nga unë?” lutej ai çdo ditë.

Ndërsa lutej, ndjeu se Perëndia iu përgjigj, “Studio të bëhesh përkthyes.”

Anatoli qeshi. Ai nuk ishte student i mirë. Për më tepër, të gjithë në familjen e tij punonin si inxhinierë. Askush prej tyre nuk dinte ndonjë gjuhë të huaj. Pa mundur të harronte idenë e gjuhëve të huaja, ai u kthye në shtëpinë e tij në Ushtobe, Kazakistan.

“Mama, dua të studioj të bëhem përkthyes,” tha ai.

Mamaia u çudit. “Bir, ti flet vetëm rusisht dhe kazak,” tha ajo. “Kjo lloj pune nuk është për ty.”

Por atij nuk i dilte ideja nga mendja dhe mamaja ra dakord të shkonte me të në Taldikurga, qyteti më i afërt me një kolegj që ofronte klasa anglishteje. Anatoli nuk e mori provimin e hyrjes dhe ata u kthyen në shtëpi të trishtuar.

Por Anatoli vazhdonte të mendonte për këtë. Një ditë, ai po lexonte Biblën, poshtë një peme, dhe kuptoi, për herë të parë, që aftësia për të folur gjuhë të huaja është një dhunti e Frymës së Shenjtë. Ai lexoi: “Dikujt, pra, i jepet, me anë të Frymës, fjalë diturie; një tjetri, sipas të po atij Frymë, fjalë njohurie....një tjetri larmi gjuhësh; një tjetri interpretimi i gjuhëve” (1 Kor. 12: 8, 10).

Anatoli uli kokën dhe u lut, “Perëndi, të lutem ma jep këtë dhunti.”

Një muaj më vonë, ai po ecte përgjatë shinave të trenit dhe gjeti një libër anglishteje. Në shtëpi, e hapi librin dhe lexoi disa fjali të thjeshta në anglisht dhe rusisht. Pasi lexoi dy faqe e mbylli librin dhe filloi të mendonte rreth asaj që kishte lexuar. Iu kujtua çdo fjalë që kishte lexuar në anglisht. I habitur, ai përsëriti çdo fjalë sërish dhe sërish, në mendjen e tij.

“Kjo është e pamundur,” mendoi ai. “Kjo duket si fantazi.”

Ai hapi librin dhe lexoi edhe 10 faqe të tjera. E mbylli dhe ia dha Mamasë. “Mami, lexo një gjë në rusisht, nga ky libër,” tha ai.

Ajo lexoi disa fjali dhe Anatoli i tha në anglisht. I shtangur, ai pyeste veten nëse tani kishte marrë dhuntinë e gjuhëve, për të cilën ishte lutur.

Anatoli hyri në një kurs anglishteje në qytetin e tij dhe, pas dy muajsh, ishte në nivelin e mesëm. Pastaj shkoi të punonte duke mbledhur shalqinj. Me lekët që fitoi, bleu një telefon dhe internet dhe filloi të studionte anglisht nëpërmjet internetit. Vitin e ardhshëm, ai u regjistrua në të njëjtën shkollë ku nuk kaloi provimin e anglishtes. Kësaj here, ai mori notën maksimale. Anglishtja e tij ishte kaq e mirë sa kolegji e dërgoi të merrte pjesë në një konkurs kombëtar. Presidenti i kolegjit që e kishte sharë Anatolin sepse nuk shkonte në klasa të shtunave, ndërroi mendje kur ai doli në vend të dytë në konkurs dhe fitoi 200 dollarë.

“Shko në kishë!” tha presidenti. “Në fakt, do vij edhe unë me ty.” Dhe ai shkoi.

Anatoli u diplomua me nder në dy gjuhë, anglisht dhe turqisht.

Por ai nuk ndaloi me kaq. Ai mësoi edhe spanjisht, gjatë katër muajve që studioi në një shkollë Adventiste, në Kirgistan. Më pas, drejtuesit e kishës e dërguan në Argjentinë, të përmirësonte spanjishten dhe atje ai mësoi edhe portugalisht. Kur u kthye, punoi si përkthyes dhe mësues gjuhësh, në shkollën Adventiste në Kazakistan, për tre vjet. Atëherë, ëndrra e tij u bë realitet. Nëntë vjet, pasi i premtoi Perëndisë se do të shërbente si pastor, ai u dërgua në Universitetin Adventist Zaokski.

Anatoli beson se dhuntia e gjuhëve si dhe dhuntitë e tjera, nuk ishin vetëm për kishën e parë Kristianë, te Libri i Veprave të Apostujve.

“Perëndia është i njëjti dje dhe sot,” tha ai. “Nëse i kërkojmë dhuntitë, Ai na i jep. Pse nuk kemi dhunti të Frymës? Thjesht, sepse nuk kërkojmë.”

Një herë, një shok i tha Anatolit që nuk kishte marrë ndonjëherë ndonjë dhunti nga Fryma e Shenjtë. Anatoli e pyeti nëse i kishte kërkuar ndonjëherë. Ai e pa Anatolin i çuditur. “Jo, nuk kam kërkuar ndonjëherë,” tha ai.

Pas diplomimit, Anatoli ka në plan të kthehet në Kazakistan dhe t’i shërbejë Perëndisë si pastor.

“Imagjino, një djalë i varfër nga Kazakistani, të flasë këto gjuhë,” tha ai. “Perëndia është i madh.”

Një pjesë e Ofertave të Sabatit të 13të të këtij tremujori, do ndihmojë Shkollën Kristiane Zaokski, të ndërtojë ndërtesën e saj në kampusin e Universitetit Adventist Zaokski. Tani, shkolla përdor klasa të universitetit dhe ofertat tuaja do ndihmojnë që fëmijët të kenë klasat e tyre. Faleminderit që planifikoni oferta bujare.