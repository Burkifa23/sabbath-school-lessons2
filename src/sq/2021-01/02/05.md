---
title:  'Porosia mbretërore (Isaia 6:8)'
date:  06/01/2021
---

“Pastaj dëgjova zërin e Zotit që thoshte: ‘Kë të dërgoj dhe kush do të shkojë për ne’? Unë u përgjigja: ‘Ja ku jam, dërgomë mua!’ ” (Isaia 6:8).

Isaia i pastruar menjëherë përgjigjet ndaj thirrjes së Zotit për një përfaqësues, të cilin Ai mund ta dërgonte për të folur në emrin e Tij. Në gjuhën e Dhiatës së Re, Isaia do të ishte quajtur “apostulli”, që do të thotë “i dërguari”.

Mjaft interesante se libri i Isaias nuk fillon me përshkrimin e thirrjes së profetit, siç e kanë librat e tjerë profetikë (krahasoni me Jeremia 1:4–10; Ezekieli 1–3). Me fjalë të tjera, ai duhet ta ketë thirrur tashmë për të qenë profet, madje përpara ngjarjeve të kapitullit 6. Bibla na tregon se një përballje me Zotin mund të inkurajojë një profet, madje pasi ai ka filluar shërbesën e tij (Moisiu: Eksodi 34; Elia: 1 Mbretërve 19). Në kontrast me shembuj të tjerë ku gjithashtu Zoti i tregon njerëzve që ata duhet të jenë profetë të Tij, tek Isaia 6 profeti vetë del si vullnetar për një mision të veçantë. Duket se kapitujt 1–5 të Isaias përfaqësojnë gjendjen e asaj kohe kur Isaia u thirr për herë të parë. Pastaj Zoti e fuqizon shërbesën e tij, duke e inkurajuar Isaian në tempull dhe, duke e konfirmuar sërish porosinë e tij për të qenë përfaqësuesi dhe zëri i Zotit.

`Zoti e inkurajoi Isaian në tempullin e Tij. A ka një tjetër evidencë në Bibël që shenjtërorja e Zotit është një vend inkurajimi? Psalmi 73 (shih Psalmi 73:17); Hebrenjve 4:14–16; Hebrenjve 10:19–23; Zbulesa 5. Çfarë na tregojnë këto tekste?`

Shenjtërorja e Zotit jo vetëm rrezatonte një fuqi mahnitëse, por ajo është edhe vendi ku njerëzit e dobët dhe me të meta mund të gjejnë strehim. Ne mund të jemi të sigurtë se Zoti po punon për të na shpëtuar nëpërmjet Krishtit, Kryepriftit tonë.

Gjoni gjithashtu e pa Krishtin si qengjin e kurbanit të sapo therrur (Zbulesa 5:6). Kjo nuk ishte një pamje e bukur. Mesazhi i këtij përshkrimi është se edhe pse Krishti u ngjall prej se vdekuri dhe u ngjit në Qiell, Ai vazhdimisht e mban me vete përjetimin e Kryqit. Ai është ende “i lartësuar” për të tërhequr të gjithë pranë Vetes tek altari i Tij.

`Si e keni përjetuar inkurajimin, duke hyrë me anë të besimit dhe lutjes në tempullin e shenjtë të Zotit? Hebrenjve 4:16 na fton për t’iu afruar me guxim fronit të hirit “që të marrim mëshirë e të gjejmë hir, për të pasur ndihmë në kohë nevoje”. Në qoftë se dikush do ju pyeste se ku gjeni hir dhe mëshirë në kohën e nevojës, si do t’i përgjigjeshit?`