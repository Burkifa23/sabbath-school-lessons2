---
title:  'Një apel i tmerrshëm (Isaia 6:9–13)'
date:  07/01/2021
---

`Kur Zoti e ripërtëriu porosinë e Tij ndaj Isaias, përse i dha Ai profetit një mesazh kaq të çuditshëm për t’ia treguar popullit të Tij (Isaia 6:9, 10)?`

Në mënyrë që të mos mendojmë se Isaia e keqkuptoi mesazhin e Zotit ose që ky mesazh nuk kishte rëndësi, Jezusi e citoi këtë tekst për të shpjeguar përse e mësonte popullin vetëm me shembëlltyra (Mateu 13:13–15).

Dëshira e Zotit është që asnjë të mos humbasë (2 Pjetri 3:9). Kjo shpjegon përse Ai dërgoi Isaian tek judenjtë dhe Jezusin në këtë botë. Zoti nuk dëshiron të shkatërrojë, por të shpëtojë përjetësisht. Por, ndërsa disa përgjigjen pozitivisht ndaj thirrjeve të Zotit, të tjerë ngurtësohen dhe bëhen me rezistues ndaj Frymës së Tij. Pavarësisht nga kjo, Zoti vazhdon t’i thërrasë ata, duke i dhënë më shumë shanse për t’u penduar. Megjithatë, sa më shumë rezistojnë njerëzit ndaj zërit të Zotit, aq më të ngurta bëhen zemrat e tyre, edhe pse Ai po përpiqet në mënyra të ndryshme që t’i zbusi ato. Dashuria e Zotit ndaj nesh është njësoj dhe e pandryshueshme; faktori i shpëtimit apo humbjes gjendet tek përgjigjet tona individuale ndaj dashurisë së Tij.

Roli i predikuesit, siç ishte Moisiu, Isaia, Jeremia, Ezekieli dhe madje Krishti, është të vazhdojë të thërrasi, të ftojë njerëzit për në mbretërinë e Perëndisë, edhe nëse ata e refuzojnë mesazhin e tij. Zoti i tha Ezekielit: “Edhe sikur të dëgjojnë ose të mos pranojnë të dëgjojnë, sepse janë një shtëpi rebele, do të mësojnë se, megjithatë ka një profet në mes tyre” (Ezekieli 2:5). Roli i Perëndisë dhe i shërbëtorëve të Tij është të informojë njerëzit, në mënyrë që ata, të mund të bëjnë një zgjedhje inteligjente, pasi e kanë dëgjuar një paralajmërim të përshtatshëm (krahasoni Ezekieli 3:16–21), edhe, në qoftë se ata përfundojnë duke zgjedhur shkatërrim dhe mërgim (Isaia 6:11–13).

`Duke patur parasysh këto ide, si ta kuptojmë rolin e Zotit në ngurtësimin e zemrës së faraonit?`

Tek Eksodi 4:21, Zoti thotë: “ ‘por unë do ta ngurtësoj zemrën e tij’ ”. Kjo është hera a parë nga nëntë të tjera, kur Zoti thotë se ai do të ngurtësojë zemrën e faraonit. Por ishin edhe nëntë herë të tjera kur faraoni e ngurtësoi vetë zemrën e tij (p.sh, Eksodi 8:15, 32; Eksodi 9:34).

Qartë, faraoni kishte lirinë e zgjedhjes, përndryshe ai nuk mund ta ngurtësonte zemrën e tij. Por fakti se edhe Zoti e ngurtësoi zemrën e faraonit, tregon se Zoti i organizoi rrethanat ndaj të cilave reagoi faraoni gjatë vendimmarrjes së tij, duke zgjedhur të refuzonte shenjat e Zotit dhe të bënte të kundërtën. Po të ishte faraoni i hapur ndaj këtyre shenjave, zemra e tij do të ishte zbutur, jo ngurtësuar prej tyre.

`Në eksperiencën tuaj me Zotin, a e keni ndjerë ndonjëherë që po ngurtësoni zemrën tuaj ndaj Frymës së Shenjtë? Mendoni, çfarë e shkaktoi këtë gjë? Në qoftë se ky koncept nuk ju frikësoi (se zemra e ngurtësuar nuk e ndjen frikën e Zotit), si e shikoni tani? Cila është rrugëdalja nga kjo gjendje? Shih 1 Korintasve 10:13.`