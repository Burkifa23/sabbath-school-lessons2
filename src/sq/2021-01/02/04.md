---
title:  'Një personalitet të ri (Isaia 6:5–7)'
date:  05/01/2021
---

Në shenjtërore/tempull, vetëm kryeprifti mund të hynte në praninë e Zotit tek Vendi Shumë i Shenjtë dhe, vetëm një herë në vit – në Ditën e Shlyerjes, me një re mbrojtëse temjani rreth tij, përndryshe ai do të vdiste(Levitiku 16:2, 12, 13). Isaia e pa Zotin edhe pse ai nuk ishte kryeprift, as nuk ishte mbuluar me një re temjani! Tempulli u mbush me tym (Isaia 6:4), duke i kujtuar renë e lavdisë së Zotit, i cili u shfaq në Ditën e Shlyerjes (Levitiku 16:2). I mahnitur dhe i trembur, duke kujtuar se ky është fundi i tij (krah. Eksodi 33:20; Gjyqtarët 6:22, 23), Isaia klithi duke pranuar mëkatin e tij dhe të popullit të tij (Isaia 6:5), siç rrëfente edhe kryeprifti në Ditën e Shlyerjes (Levitiku 16:21).

“Duke qëndruar në dritën e pambuluar të pranisë hyjnore në shenjtëroren e brendshme, Isaia kuptoi se, në qoftë se ai mbeti ashtu siç ishte – i papërkryer dhe i paaftë si çdo njeri –do të ishte plotësisht e pamundur të kryente misionin për të cilin ishte thirrur”—Ellen G. White, Prophets and Kings, fp. 308.

`Përse përdori serafini një urë zjarri nga altari për të pastruar buzët e Isaias? Isaia 6:6, 7.`

Serafini shpjegoi që, nëpërmjet prekjes së buzëve të profetit, faji i tij hiqej dhe mëkati i tij shlyhej (Isaia 6:7). Mëkati nuk është quajtur me emër, por nuk kemi pse ta kufizojmë vetëm si të folurit keq, sepse buzët simbolizojnë jo vetëm fjalët e shprehura, por tërë personin që i flet ato. Pas pastrimit moral, Isaia ishte gati për t’i ofruar Zotit një lavdërim të pastër.

Zjarri është një agjent pastrues, sepse ai e konsumon papastërtinë (shih Numrat 31:23). Por serafini përdori një qymyr të ndezur prej zjarri të veçantë, të shenjtë nga altari, të cilin e kishte ndezur Vetë Zoti dhe, i cili digjej atje vazhdimisht (Levitiku 6:12). Pra, serafini e bëri Isaian të shenjtë dhe të pastër, biles më shumë se kaq. Gjatë adhurimit tek shenjtërorja, arsyeja kryesore për të marrë një qymyr të ndezur nga altari ishte për të ndezur temjanin. Krahasoni me Levitiku 16:12, 13, ku kryeprifti duhet të mbushi temjanicën plot me qymyr të ndezur nga altari për të ndezur temjanin erëmirë. Por, tek Isaia 6, serafini përdor qymyrin për të prekur buzët e Isaias, jo për të ndezur temjanin! Sa interesante – mbreti Uzia dëshironte të ofronte temjan para Zotit, ndërsa Isaia pendues vetë u bë si temjan erëmirë para Zotit. Porsi zjarri i shenjtë ndez temjanin për të mbushur shtëpinë e Zotit me një erë të mirë, ai ndez profetin për të përhapur mesazhin e shenjtë me zjarr dhe pasion! Nuk është përputhje e rastit se, në vargjet vijuese Isaia 6:8 Zoti dërgon Isaian tek populli i Tij.

`Lexoni me lutje përgjigjen e Isaias (Isaia 6:5) ndaj vegimit të Zotit. Si mund të shohim në të një shprehje të problemit themelor që, në një univers të krijuar nga një Zot “i Shenjtë, i Shenjtë, i Shenjtë” ekzistojnë njerëz mëkatarë? (Isaia 6:3). Përse Krishti i kryqëzuar ishte e vetmja përgjigje e përshtatshme e këtij problemi? Çfarë ndodhi në Kryq që e zgjidhi këtë problem?`