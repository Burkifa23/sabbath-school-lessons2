---
title:  Mbreti ka vdekur. Rroftë mbreti!
date:  03/01/2021
---

`Isaia 6:1 flet rreth vdekjes së mbretit Uzia. Lexoni 2 Kronikave 26 dhe përgjigjuni ndaj pyetjes: Çfarë rëndësie kishte vdekja e mbretit Uzia?`

Vdekjen e mbretit Uzia mund ta shohim nga disa këndvështrime.

1. Edhe pse sundimi i Uzias ishte i gjatë dhe i begatë, “mbasi u bë i fuqishëm, zemra e tij u bë krenare aq sa u korruptua dhe ai mëkatoi kundër Zotit, duke hyrë në tempullin e Zotit për të djegur temjan në altarin e temjanit” (2 Kronikave 26:16). Kur priftërinjtë me drejtësi e ndaluan mbretin për arsye se ai nuk ishte i autorizuar për këtë punë si pasardhësit e Aaronit (2 Kronikave 26:18), ai u zemërua. Në këtë çast, kur mbreti e kundërshtoi vërejtjen, Zoti menjëherë e goditi atë me sëmundjen e tmerrshme, lebrozën, dhe ai “mbeti lebroz deri ditën e vdekjes së tij dhe banoi në një shtëpi të izoluar, sepse ishte lebroz dhe ishte përjashtuar nga shtëpia e Zotit” (2 Kronikave 26:21). Sa ironike që, po në të njëjtin vit kur vdiq ky mbret i papastër, profeti Isaia pa në vegim një Mbret të pastër, të pavdekshëm dhe hyjnor në shtëpinë/tempullin e Tij!

2. Ka një kontrast të madh midis Uzias dhe Isaias. Uzia me një guxim të marrë provoi të prekë shenjtërinë për arsyen e gabuar (krenaria), por në vend të kësaj u bë i papastër dhe u nda nga shenjtëria. Isaia, përkundrazi, lejoi shenjtërinë e Zotit ta prekë atë. Me përulësi, ai pranoi dobësinë e tij dhe shprehu dëshirë për pastërti morale, të cilën ia dhuroi Zoti (Isaia 6:5–7). Porsi tagrambledhësit tek shembëlltyra e Jezusit, ai u largua i shfajësuar: “ ‘ kushdo që lartohet do të ulet, dhe kush ulet, do të lartohet’ ” (Luka 18:14).

3. Ka një ngjashmëri të goditur midis trupit lebroz të Uzias dhe gjendjes morale të popullit të tij: “. . . nuk ka asgjë të shëndoshë; vetëm plagë, vurrata dhe plagë të hapura” (Isaia 1:6).

4. Vdekja e mbretit Uzia në vitin 740 p.K. shënon një krizë të madhe në udhëheqësinë e popullit të Zotit. Vdekja e një mbreti absolut e bën vendin e tij të cënueshëm gjatë kalimit të pushtetit tek një mbret tjetër. Por Judea ishte veçanërisht e rrezikuar për shkak se vetëm disa vite më përpara, në 745 p.K., në fronin e Asirisë ishte ulur mbreti Tiglath-Pileser III, i cili menjëherë kishte nisur luftëra, që e bënë Asirinë një fuqi superiore dhe kërcënuese për pavarësinë e tërë kombeve të Lindjes së Mesme. Pikërisht në këtë kohë krize, Perëndia inkurajon Isaian, duke i treguar se Ai është ende në kontroll.

`Lexoni me kujdes 2 Kronikave 26:16. Në çfarë mënyrash të ndryshme secili prej nesh përballet me të njëjtin tundim? Si na mbron nga kjo grackë reflektimi ndaj Kryqit?`