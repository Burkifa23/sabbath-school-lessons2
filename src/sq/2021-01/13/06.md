---
title:  'Kështu do qëndrojnë pasardhësit tuaj dhe emri juaj (Isaia 66:22–24)'
date:  25/03/2021
---

`Lexoni Isaia 66:22. Çfarë na tregon ky tekst? Çfarë shprese gjejmë në të?`

Një nga premtimet më të mrekullueshme në tërë librin e gjejmë tek Isaia 66:22. Lexoni me vëmendje. Në qiejt e rinj dhe tokën e re pasardhësit tanë dhe emri ynë do të qëndrojnë – do rrojnë – përjetë. S’ka më fshirje, prerje, çrrënjosje. Këtu ne kemi premtimin e një jetë të përjetshme në një botë të rikrijuar nga e para – në një botë pa mëkat, pa vdekje, pa vuajtje. Këtu kemi një qielli të ri dhe një tokë të re, si përmbushje përfundimtare dhe e përkryer e besimit tonë të Krishterë, gëzimi i asaj çfarë bleu Krishti për ne me gjakun e Tij.

`Përse i përmend Isaia 66:23 pranë festës së Sabatit edhe hënën e re, në tokën e re?`

Edhe pse ka disa mënyra të ndryshme sesi ta interpretojmë këtë tekst të vështirë, një prej tyre është ky: Zoti krijoi Sabatin përpara se të ekzistonte sistemi i flijimeve (Zanafilla 2:2, 3). Pra, edhe pse Sabati nderohej nga ligji ceremonial, ai nuk varet nga ky ligj, sepse u dha përpara mëkatit. Prandaj Sabati do të festohet edhe në Tokën e Re. Ndërkohë Bibla nuk na jep asnjë shenjë se hënat e reja do të ishin ditë të vlefshme të adhurimit jashtë sistemit të flijimit. Por, ndoshta ato do të jenë ditët e adhurimit në Tokën e Re, (por jo domosdoshmërisht ditë pushimi si Sabati javor), ndoshta në lidhje me ciklin mujor të pemës së jetës (Zbulesa 22:2).

Pavarësisht nga kuptimi specifik i Isaia 66:23, mesazhi kryesor i këtij vargu është që populli i Perëndisë do të adhurojë Zotin gjatë gjithë përjetësisë.

`Pse Isaia përfundon me një pamje negative, në të cilën njerëzit e shpëtuar janë duke parë kufomat e rebelëve të shkatërruar nga Zoti (Isaia 66:24)?`

Si një paralajmërim shokues për bashkëkohësit e tij, Isaia ilustron kontrastin e madh midis të mbijetuarve besnikë nga shkatërrimi babilonas dhe rebelëve që do të shkatërrohen. Kjo nuk është një torturë e përjetshme – rebelët kanë vdekur, të konsumuar nga “zjarri”, i cili nuk u shua derisa e mbaroi punën e tij, në mënyrë që mund të fillojë rikrijimi i Jerusalemit të Ri.

Paralajmërimi i Isaias drejton sytë tanë tek përmbushja përfundimtare e profecisë së shkruar tek Zbulesa: shkatërrimi i mëkatarëve, i Satanit dhe i vdekjes në liqenin e zjarrit (Zbulesa 20), pas të cilit do të kemi “një Qiell të ri dhe një Tokë të re”, një “Jerusalem i ri”, i shenjtë dhe “dhe vdekja nuk do të jetë më; as brengë, as klithma, as mundim, sepse gjërat e mëparshme shkuan” (Zbulesa 21:1–4; krah.me Isaia 65:17–19). Në vend të kësaj do kemi një jetë të re të përjetshme për të gjithë ata, që kanë pranuar shpëtimin e ofruar nga Krishti.