---
title:  Histori misioni
date:  26/03/2021
---

#### Sabati i 13të

Na Mëso Të Lutemi

Natalia Berlinskaja, 43 vjeç

Një herë në javë, mësuese Natalia i mblidhte nxënësit e saj të klasës së nëntë në një rreth, për një lutje të veçantë.

“Viktoria, mund të fillosh të lutesh,” tha ajo një mëngjes.

Viktoria, 15 vjeç, e pa Mësuesen me sy të trembur.

“Si?” pyeti ajo. “Si duhet të lutem?”

“Fillo kështu,” tha Mëuesja. “I dashur Zot.”

“Ashtu duhet të filloj?” pyeti Viktoria.

“Po,” tha Mësuesja.

“Po më pas?”

“Kërkoji Perëndisë të na bekojë, ashtu si në historinë që sapo lexove.”

Viktoria sapo kishte mbaruar së lexuari një histori ku thuhet se dielli ngrihet çdo ditë dhe ndriçon për të gjithë njerëzit, të mirë e të këqinj. Historia thoshte se Jezusi e shpërndan dashurinë e Tij mbi të gjithë, çdo ditë dhe Kristianët duhet gjithashtu të jenë dritë për të gjithë, çdo ditë.

“I dashur Zot,” tha Viktoria. “Na ndihmo të jemi nxënës të mirë. Na ndihmo të jemi dritë.”

Viktoria nuk ishte e vetmja që kishte frikë të lutej me zë të lartë, në klasën e nëntë të shkollës Adventiste në Buka, Ukrainë. Katër nga shtatë nxënësit vinin nga familje Adventiste. Viktoria dhe dy të tjerë nuk ishin Adventistë dhe nuk dinin të luteshin. Mësuesja donte t’i mësonte të luteshin dhe të provonin vetë fuqinë e lutjes.

Pasi u lut për herë të parë, Viktoria nuk kishte më frikë të lutej. Por shoku i saj, Ruslan, refuzoi të lutej.

“Kam frikë,” tha Ruslani. “Nuk mund të lutem para të gjithëve.”

Mësuesja u lut për Ruslanin.

Pastaj, Viktoria pati një infeksion të fortë veshi. Ajo nuk shkoi në shkollë për një muaj. Të gjithë nxënësit ishin të shqetësuar për të. Mëuesja ishte e shqetësuar. Ruslani ishte tepër i shqetësuar. Mësuesja vendosi të bënin një lutje të veçantë, çdo ditë, për Viktorian. Të gjithë u lutën për të, përveç Ruslanit.

Një mëngjes, Mësuesja tha se, të nesërmen, Viktoria do bënte një operacion në vesh. Ajo thirri nxënësit të krijonin një rreth për t’u lutur. “Kush do të lutet për Viktorian?” pyeti ajo.

“Unë dua të lutem!” tha Ruslani.

Të gjithë u çuditën. Edhe vetë Ruslani u çudit. “Çfarë thashë kështu?” tha ai.

Të gjithë ulën kokat dhe mbyllën sytë. “I dashur Jezus,” tha Ruslani. “Bekoje operacionin e Viktorias. Ndihmo që ajo të mos e humbë dëgjimin. Shëroje atë dhe ndihmoje të kthehet në shkollë. Amen.”

Operacioni ishte i suksesshëm. Disa javë më vonë, Viktoria u kthye në shkollë.

“Perëndia i dëgjon të gjitha lutjet tona, veçanërisht të fëmijëve që janë të frikësuar,” tha Mësuese Natalia, në një intervistë. “Nuk duhet të kemi frikë t’ia hapim zemrën Perëndisë. Mund të lutemi në çdo vend, në çdo moment, dhe Perëndia do përgjigjet në mënyra që nuk arrijmë ta imagjinojmë.”

Oferta e Sabatit të 13të të këtij Tremujori do ndihmojë shkollën e Mësuese Natalias të ndërtojë ndërtesën e vet në Buka, Ukrainë. Tani, shkolla përdor klasa të kolegjit Adventist dhe ofertat tuaja do ndihmojnë që fëmijët të kenë klasat e tyre. Faleminderit për ofertat tuaja bujare sot për dy projektet tona misionare – shkollën Adventiste në Buka, Ukrainë dhe Shkollën Kristiane Zaokski në Rusi.