---
title:  'Misionarët dhe drejtuesit e adhurimit (Isaia 66:19–21)'
date:  23/03/2021
---

`Çfarë kuptimi ka kjo që, të mbijetuarit do të sjellin kombet si një ofertë para Zotit? Isaia 66:19, 20.`

Zoti dërgon të mbijetuarit e shkatërrimit të Tij tek skajet e dheut, tek kombet që nuk dinë gjë rreth Zotit, dhe “këta do të shpallin lavdinë Time ndër kombet” (Isaia 66:19). Ky është një nga tekstet më të qarta të Dhiatës së Vjetër mbi temën e ungjillizimit misionar. Me fjalë të tjera, kombet jo vetëm që duhet të tërhiqen tek populli hebre, por disa hebrenj do të shkojnë tek kombet e tjera për t’i mësuar rreth Zotit të vërtetë. Këtë e shohim shumë qartë tek Dhiata e Re. Edhe pse ndodhi ungjillizimi misionar edhe midis kthimit nga mërgimi dhe kohës së Krishtit (Mateu 23:15), pikërisht të Krishterët e hershëm e përhapën ungjillin shumë shpejt dhe në një shkallë masive (Kolosianëve 1:23).

Porsi izrealitët sillnin ofertat e grurit para Zotit në Tempullin e Tij, po ashtu misionarët sjellin një ofertë para Tij. Vetëm që ofertat e tyre janë “tërë vëllezërit tuaj nga të gjitha kombet” (Isaia 66:20). Porsi ofertat e grurit ishin dhurata jo të therrura para Zotit, edhe njerëzit e kthyer në besim janë paraqitur para Tij si “flijime të gjalla” (krah.me Romakëve 12:1). Sepse ideja e njerëzve të paraqitur si një ofertë para Zotit nuk është asgjë e re, por tashmë e përmendur nga Moisiu ku në dedikimin e tyre Levitët janë paraqitur “si ofertë të tundur para Zotit nga ana e bijve të Izraelit, me qëllim që të kryejnë shërbimin e Zotit” (Numrat 8:11, NRSV).

`Çfarë kuptimi ka premtimi i Zotit për “të marrë gjithashtu disa prej tyre si priftërinj dhe si Levitë” (Isaia 66:21)?`

Fraza “prej tyre” tek vargu 21 i referohet “tërë vëllezërit tuaj nga të gjitha kombet” në vargun e mëparshëm. Ata janë johebrenj, prej të cilëve Zoti do të zgjedhë disa si drejtues të adhurimit, si priftërinj dhe levitë. Ky është një ndryshim revolucionar. Zoti më përpara kishte autorizuar vetëm pasardhësit e Aaronit për të shërbyer si priftërinj dhe vetëm anëtarët e tjerë të fisit të Levit të ndihmonte ata. Johebrenjtë nuk mund të bëhen pasardhësit e Aaronit dhe të Levit nga ana biologjike, por Zoti premton të autorizojë disa prej tyre për të kryer këto shërbesa, që më përpara ishin të ndaluara madje për shumicën e hebrenjve.

`Lexoni 1 Pjetrit 2:9, 10. Kujt i shkruan Pjetri? Çfarë po i thotë ai? Çfarë mesazhi ka ai për secilin prej nesh që jemi anëtarë të “kombit të shenjtë” të kësaj kohe? A e përmbushim rolin tonë më mirë sesa dikur Izraeli (Eksodi 19:6)?`