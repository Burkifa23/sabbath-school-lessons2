---
title:  Histori misioni
date:  01/01/2021
---

#### Problemi i USBsë

Aljona Pirozhok, 20 vjeç

Aljona dëshironte shumë të arrinte në Universitetin Adventist Zaokski, kur dritat dhe ngrohja e autobusit u fikën, gjatë udhëtimit në dimër.

Studentët e tjerë, në grupin e saj të këngës, ndiheshin po ashtu. Ishin të lodhur dhe nuk e dinin a do rregullohej autobusi. 10 studentët në autobus kishin pesë orë që ishin nisur  dhe u duheshin edhe 7 orë të tjera deri sa të arrinin.

Studentët vendosën të merrnin në telefonin të atin e Aljonës, të shihnin nëse ai mund t’i ndihmonte. Babai i Aljonës kishte shumë njohuri rreth rregullimit të makinave dhe autobusëve dhe u tha të prisnin te pika e karburantit më e afërt. Ai do shkonte aty.

Studentët pritën 4 orë, të vinte babai i Aljonës.  Pastaj pritën edhe dy orë të tjera, që ai ta rregullonte autobusin. Ndërsa prisnin, ata biseduan me një burrë të gjatë dhe të fortë, që punonte te pika e karburantit. Ai u dha çaj, pa pagesë, ndërsa prisnin.

Më në fund, autobusi ishte gati. Studentët hipën, falenderuan të atin e Aljonës dhe u nisën sërish, për në Minsk.

Rreth një orë më pas, Aljona ndjeu një dëshirë të fortë të kthehej te pika e karburantit. Ajo donte t’i jepte burrit që punonte aty, një USB me librin “Konflikti i Madh”. USB ishte një mjet dëshmie, që ajo dhe miqtë e saj u jepnin njerëzve.

“Duhet të kthehemi te pika e karburantit,” tha ajo.

Grupi psherëtiu.

“Duhet t’i japim një USB atij burri,” tha ajo.

“Po, duhet t’i kishim dhënë,” tha një student tjetër, Nikita. “Por nuk do kthehemi mbrapa.”

Grupi diskutoi për 10 minuta. Ata donin t’i jepnin USB burrit të mirë, por dukej se kthimi mbrapa ishte humbje kohe. Nikita këmbëngulte më shumë se të tjerët, që të vazhdonin rrugën.

Papritur, Nikita ndryshoi mendje.

“Duhet të kthehemi,” tha ai.

“Pse?” thanë të gjithë, njëzëri.

Nikita dukej i turpëruar.

“Harrova telefonin aty,” tha ai, me kokën ulur.

Autobusi u kthye mbrapa. Të gjithë ishin të gëzuar, veçanërisht Aljona. Ata donin t’i dëshmonin atij burri. Nikita kujtoi se ai burri ishte i gjatë dhe i fortë. “Ndoshta ai nuk do ta dojë USBnë,” tha ai. “Eshtë e qartë që ai nuk është Kristian dhe ne e pamë që ai pinte duhan, ndërsa prisnim atje.”

Gjatë rrugës së kthimit, studentët biseduan rreth kësaj. Kur autobusi iu afrua pikës së karburantit, Aljona u lut për grupin, “I dashur Jezus, të lutem hape zemrën e atij burri, që ai ta pranojë USB dhe të lexojë materialin.”

Kur autobusi ndaloi, burri doli nga ndërtesa. Ai kishte në dorë telefonin e Nikitës. Aljona shkoi tek ai. Ajo e ndie e vogël dhe pati turp para tij, por e  nxori USBnë nga çanta.

“Të lutem merre këtë,” tha ajo. “Ne jemi Kristianë dhe besojmë tek Jezusi. Duam të ta japim këtë dhuratë. Ndoshta do të të ndihmojë, në jetën tënde.”

Të gjithë po prisnin të shihnin çfarë do bënte ai. Do ta merrte?

Burri buzëqeshi dhe fytyra e tij ndriçoi.

“Faleminderit shumë!” tha ai. “Sigurisht do ta shoh çfarë ka këtu.”

Aljona nuk e di a e mbajti burri fjalën apo jo, por nuk është e shqetësuar. Është puna e Frymës së Shenjtë ta bindë të lexojë librin “Konflikti i Madh”. Puna e studentëve ishte vetëm t’i jepnin USBnë.

“Nuk ka pse të kemi frikë të ndajmë Jezusin,” tha Aljona. Ne e nënvlerësojmë fuqinë e Frymës së Shenjtë. Ai është shumë i fuqishëm. Edhe njerëzit janë më të mirë nga ç’mendojmë dhe duan ta njohin Jezusin.”

Oferta e Sabatit të 13të të këtij tremujori do të ndihmojë Shkollën Kristiane Zaokski, ku Aljona bëri shkollën fillore dhe të mesme, të ndërtojë ndërtesën e vet në kampusin e Universitetit Adventist Zaokski. Aktualisht, shkolla përdor klasa të universitetit dhe ofertat tuaja do të ndihmojnë fëmijët të kenë klasat e tyre.

Fakte nga Misioni:

-	Federata Ruse përbëhet nga Konferenca e Unionit të Rusisë Perëndimore e cila ka shtatë konferenca; Misioni i Unionit të Rusisë Lindore me tre misione; Misioni i Unionit Kaukaz me dy konferenca dhe një mision; si dhe Misioni i Unionit të Kishave të Largëta.

-	Në Rusi ka 640 kisha dhe 719 grupe adventiste me 42.466 anëtarë. Me një popullsi prej 154.842.000 ka 3.646 njerëz për çdo anëtar kishe.