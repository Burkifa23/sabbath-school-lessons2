---
title:  'Kënga e një dashurie tragjike (Isaia 5:1–7)'
date:  31/12/2020
---

`Lexoni këngën e dashurisë tek Isaia 5:1-7. Çfarë kuptimi ka kjo shembëlltyrë?`

Zoti e shpjegon kuptimin e kësaj shembëlltyre vetëm në fund, tek vargu 7. Duke përdorur një shembëlltyrë, Ai ndihmon popullin të shikojë veten në mënyrë objektive dhe të pranojë gjendjen e tij të vërtetë. Zoti e përdori me sukses këtë metodë edhe me Mbretin David (shih 2 Sam. 12:1–13). Duke e quajtur atë “këngë dashurie”, Zoti zbulon që nga fillimi motivin e Tij ndaj popullit të Tij. Marrëdhënia e Tij me ata buron nga karakteri i Tij, që është dashuria (1 Gjoni 4:8). Ai pret që edhe populli t’ia kthejë dashurinë e Tij me dashuri. Por, në vend të “rrushit” Ai merr “rrush të egër”, i cili në hebraisht do të thotë “gjëra të qelbura”.

Çfarë nënkupton Zoti kur, tek Isaia 5:4 Ai thotë: “Çfarë mund t’i kisha bërë vreshtit tim që nuk ia kam bërë”?

Tek vargjet vijuese Ai thotë: “Por tani do t’ju njoftoj atë që gatitem të bëj me vreshtin tim: do ta heq gardhin dhe do ta përpihet krejt, do të shemb murin e tij dhe atë do ta shkelin.  Do ta katandis në një shkretëtirë” (Isaia 5:5, 6).

Kur ne mëkatojmë, Zoti nuk ndahet menjëherë nga ne, duke hequr mbrojtjen e Tij dhe duke na shkatërruar. Me shumë durim Ai na jep mundësi të tjera për të pranuar faljen e Tij (shih 2 Pjetrit 3:9). Ai nuk heq dorë nga asnjëri, i cili i përgjigjet Atij. Ai i flet zemrës së njeriut për aq kohë sa ka ende shpresë. Zoti nuk e pranon “JO” si përgjigje menjëherë, sepse Ai e di sesa injorantë dhe të mashtruar mund të jemi prej mëkatit. Por, në qoftë se ne e bllokojmë me kokëfortësi, më në fund Zoti i trishtuar e pranon zgjedhjen tonë dhe na lejon të ecim rrugën e zgjedhur për në shkatërrim (shih Zbulesa 22:11).

Në qoftë se ne i refuzojmë vazhdimisht thirrjet e Zotit nëpërmjet Frymës së Tij, ne rrezikojmë të kalojmë cakun nga i cili nuk ka më kthim (Mateu 12:31, 32). Është tepër e rrezikshme t’i kthejmë kurrizin Krishtit (Hebrenjve 6:4–6). Zoti na siguroi shpëtimin nëpërmjet Krishtit, megjithatë, Ai e respekton lirinë tonë të zgjedhjes.

`Merrni konceptin e Isaias 5:4, rreth “Çfarë mund t’i kisha bërë vreshtit tim që nuk ia kam bërë”? dhe shikojeni atë në dritën e Kryqit, ku Zoti ofroi Veten si sakrificë për mëkatet tona, duke paguar me gjakun e Tij për shkeljet tona. Çfarë më tepër mund të kishte bërë Ai për ne? Si, reflektimi mbi Kryqin na jep sigurinë e shpëtimit dhe na motivon të pendohemi dhe të ndryshojmë jetën tonë?`