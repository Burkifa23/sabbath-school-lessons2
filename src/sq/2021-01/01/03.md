---
title:  'Ritualizmi i kalbur (Isaia 1:10–17)'
date:  28/12/2020
---

`Lexoni Isaia 1:10. Si mendoni, pse i përdor autori imazhet e Sodomës dhe Gomorrës? Ku do që të dalë Zoti?`

`Lexoni Isaia 1:11–15. Çfarë i tregon këtu Zoti popullit të Tij? Përse e refuzoi Zoti adhurimin e tyre?`

Të njëjtat duar, që i ofronin Zotit flijime dhe ngriheshin lart në lutje, ishin “tërë gjak”, pra fajtore në dhunimin dhe shtypjen ndaj të tjerëve (Isaia 1:15; Isaia 58:3, 4). Duke keqtrajtuar anëtarë të tjerë të komunitetit të besëlidhjes, ata tregonin arrogancë para Mbrojtësit të tërë Izraelitëve. Mëkatet kundër të tjerëve në fakt ishin mëkate kundër Vetë Zotit.

Sigurisht, Zoti Vetë e kishte themeluar sistemin e adhurimit me rituale të ndryshme (Levitiku 1–16) dhe e kishte caktuar tempullin e Jerusalemit si vendin e përshtatshëm për ato (1 Mbretërve 8:10, 11). Por qëllimi i ritualeve ishte që ato të funksiononin në kontekstin e besëlidhjes që kishte bërë Zoti me popullin e Tij. Pikërisht besëlidhja e Zotit me Izraelin mundësoi që Zoti të banonte në shenjtëroren/tempullin e tyre. Pra, ritualet dhe lutjet e kryera atje vlenin vetëm, në qoftë se shprehnin besnikërinë ndaj Zotit dhe besëlidhjes së Tij. Njerëzit, të cilët ofronin flijime pa u penduar për padrejtësitë e kryera ndaj anëtarëve të tjerë të besëlidhjes së shenjtë, në fakt ishin duke gënjyer para Zotit. Prandaj ritualet dhe flijimet e tyre jo vetëm që nuk pranoheshin, por madje konsideroheshin si mëkate në sytë e Zotit! Ritualet e tyre ishin shenjat e besnikërisë së tyre, ndërsa sjellja e tyre jashtë tempullit tregonte qartë se ata e kishin thyer besëlidhjen.

`Lexoni Isaia 1:16, 17. Çfarë i urdhëron Zoti popullit të Tij? Çfarë paralele kanë këto vargje në këtë kontekst me fjalët e Jezusit tek Mateu 23:23–28? Çfarë mesazhi mund të gjejmë për veten sot në këto tekste dhe në kontekstin e tyre?`