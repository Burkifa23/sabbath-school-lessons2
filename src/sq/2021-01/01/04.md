---
title:  'Argumenti i faljes (Isaia 1:18)'
date:  29/12/2020
---

`Lexoni Isaia 1:18. Pasi e keni lexuar këtë varg disa herë, shkruani se çfarë, sipas jush, po thotë këtu Zoti (Lexoni edhe disa vargje para dhe pas këtij vargu për të kuptuar tërë kontekstin).`

Zoti ka shpallur një evidencë të fuqishme që judenjtë, të akuzuarit, janë gjetur fajtorë në shkeljen e kontratës (besëlidhjes) (Isaia 1:2–15), dhe Ai i ka apeluar ata të bëjnë reformë (Isaia 1:16, 17). Ky apel sugjeron se ka një shpresë për ata. Fund së fundi, pse të kërkosh një kriminel që të heqë dorë nga krimi nëse do të ekzekutohet gjithsesi? Si mund ta ndihmojë të shtypurin, t’i sigurojë drejtësi jetimit dhe të mbrojë çështjen e gruas së ve një i burgosur, i cili po pret në birucën e tij ditën e ekzekutimit? Pra, kur Zoti thotë: “Ejani, pra, dhe të diskutojmë bashkë”(Isaia 1:18), ne mund të shohim se Ai ende po kërkon një bashkëbisedim me popullin e Tij, Ai ende po kërkon mënyrën sesi ta çojë atë në pendim dhe në kthim nga rrugët e tij të liga, pavarësisht sesa i degjeneruar është bërë ai.

Zoti i thotë se Mëkatet e tua të kuqe do të bëhen të bardha. Përse janë mëkatet në ngjyrë të kuqe? Sepse e kuqja është ngjyra e gjakut (faji i gjakut), i cili mbulon duart e popullit(Isaia 1:15). Në kontrast, e bardha është ngjyra e pastërtisë, mungesa e fajit të gjakut. Këtu Zoti ofron t’i ndryshojë këta njerëz mëkatarë. Gjuha e përdorur këtu i ngjan asaj të Mbretit David, kur ai i klithi Zotit për faljen e mëkatit të tij të kurorëshkeljes me Bathshebën dhe të vrasjes së burrit të saj (Lexoni Psalmi 51:7, 14). Tek Isaia 1:18, diskutimi i Zotit në fakt është oferta e faljes për popullin e Tij!

`Si shërben oferta e faljes së Zotit për ata si një argument për të ndryshuar rrugët e tyre? Krahasoni Isaia 1:18 me Isaia 44:22.`

Tani ne e shohim qëllimin e fjalëve të ashpra të paralajmërimit të Zotit ndaj popullit të Tij. Qëllimi i Tij nuk ishte të refuzonte popullin, por ta afronte atë sërish pranë Vetes. Oferta e Tij e faljes është një argument i fuqishëm, i cili mbështet thirrjen e Tij ndaj popullit për të pastruar veten moralisht (Isaia 1:16, 17). Falja e Zotit i mundëson të transformohen me anë të fuqisë së Tij. Këtu ne shohim farat e “besëlidhjes së re” profetizuar nga Jeremia 31:31–34, ku falja është baza e marrëdhënies së re, marrëdhënies së zemrës me Zotin. Ne nisemi të mbuluar me “të kuqen”, me një borxh që nuk e lajmë dot. Nga kjo pozitë e përulur, duke pranuar nevojën tonë për faljen e Zotit, jemi gati për të pranuar gjithçka që na ofron Zoti.