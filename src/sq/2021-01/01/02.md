---
title:  'Dëgjoni, O qiej! (Isaia 1:1–9)'
date:  27/12/2020
---

Libri i Isaias ka një parafjalë të shkurtër, në të cilën prezantohet autori (“biri i Amotsit”), burimi i mesazhit të tij (një “vegim”), dhe tema e tij (Judea dhe kryeqyteti i saj Jerusalemi gjatë sundimit të katër mbretërve). Tema gjithashtu identifikon audiencën kryesore të Isaias – bashkëatdhetarët e kohës së tij. Profeti i foli atyre rreth gjendjes dhe fatit të tyre.

Duke përmendur mbretërit gjatë sundimit të të cilëve ai ka profetizuar, Isaia e ngushton audiencën e tij dhe e lidh librin e tij me ngjarje historike dhe politike të një periudhe të caktuar. Ky kufizim kohor na drejton tek shënimi historik i 2 Mbretërve 15–20 dhe 2 Kronikave 26–32.

`Lexoni Isaia 1:2. Cili është thelbi i mesazhit? Çfarë po thotë këtu Zoti? Si tregohet e njëjta ide nëpër tërë Biblën? Mos janë këto fjalë aktuale edhe për kishën e Krishterë edhe sot? Shpjegoni përgjigjen tuaj.`

Vini re sesi mesazhi i Isaias fillon me fjalët: “Dëgjoni, o qiej; dhe dëgjo, o tokë” (krah. Ligji i Përtërirë 30:19 dhe 31:28). Zoti nuk e përcjell këtu idenë se qiejt dhe toka janë të aftë për të dëgjuar dhe kuptuar fjalët e Tij. Ai e bën këtë për të theksuar rëndësinë e fjalëve të Tij.

Kur një mbret i lashtë i Lindjes së Mesme, si për shembull perandori i Hititëve, bënte një marrëveshje politike me një qeveritar më pak të pushtetshëm, ai thërriste perënditë e tij si dëshmitarë për të theksuar që çdo shkelje e marrëveshjes, me siguri do të vihej re dhe do të dënohej. Por, kur Zoti, i cili është Mbreti i mbretërve bëri besëlidhjen me Izraelitët në ditët e Moisiut, Ai nuk mori për dëshmitarë asnjë perëndi tjetër. Duke qenë i vetmi Zot, Ai thirri për këtë rol qiejt dhe tokën (shih edhe Ligji i Përtërirë 4:26).

`Lexoni me kujdes Isaia 1:1–9. Shkruani përmbledhjen e mëkateve të Judës. Vini re pasojat e këtyre mëkateve. Cili ishte faji i Judës dhe çfarë ndodhi për shkak të kësaj? Në të njëjtën kohë, çfarë shpresë ofrohet tek vargu 9?`