---
title:  'Zgjidh, pra, jetën (Isaia 1:19–31)'
date:  30/12/2020
---

`Lexoni Isaia 1:19–31. Çfarë teme, që shikohet nëpër tërë Biblën, shohim këtu?`

Vini re strukturën logjike të Isaias 1:19, 20: Në qoftë se populli zgjedh t’i bindet Zotit, ata do të hanë të mirat e tokës (Isaia 1:19). Kurse, në qoftë se ata refuzojnë ofertën bujare të Zotit të faljes dhe restaurimit dhe rebelojnë kundër Tij, ata do i përpijë shpata (Isaia 1:20). Zgjidhja i përket atyre. Këto vargje përmbajnë bekim dhe mallkim të kushtëzuar.

Isaia 1 jehon fjalët e Moisiut tek Ligji i Përtërirë 30:19, 20, ku ai foli me Izraelin duke bërë besëlidhjen me Zotin: “Unë marr sot si dëshmitarë kundër teje qiellin dhe tokën, që unë të kam vënë përpara jetës dhe vdekjes, bekimit dhe mallkimit”.

`Shikoni fjalët e Moisiut. Vini re që nuk ka një rrugë të tretë. Vetëm jetë a vdekje, bekim a mallkim. Si mendoni, pse mund të bëjmë vetëm një nga dy zgjedhjet? Pse nuk mund të bëjmë një kompromis?`

Këto fjalë të Moisiut përmbledhin serinë e paralajmërimeve, bekimeve dhe mallkimeve, të cilat përfundojnë besëlidhjen me Zotin tek Ligji i Përtërirë 27–30 (krahasoni me Levitiku 26). Elementet e kësaj besëlidhjeje përfshijnë (1) rikujtimin se çfarë ka bërë Zoti për ata, (2) kushtet (urdhërimet), që duhen zbatuar për të mbajtur besëlidhjen, (3) referencën ndaj dëshmitarëve, dhe (4) bekimet dhe mallkimet për të paralajmëruar njerëzit se çfarë do të ndodhë, në qoftë se shkelin kushtet e besëlidhjes.

Studiuesit kanë gjetur të njëjtët elementë në të njëjtën renditje edhe në marrëveshje të lashta politike të popujve jo-izraelitë, si p.sh., hititëve. Pra, për të themeluar besëlidhjen e Tij me Izraelitët, Zoti përdori një formë marrëveshjeje, që ata e dinin dhe e kuptonin për t’ua bërë të qartë natyrën e besëlidhjes dhe pasojat e saj. Përfitimet e besëlidhjes me Zotin ishin të mrekullueshme, por, në qoftë se Izraeli do të shkelte besëlidhjen, ata do të përfundonin më keq se ҫ’ishin.

`Si e keni përjetuar parimin e lartpërmendur të bekimeve dhe mallkimeve, në ecjen tuaj me Krishtin?`