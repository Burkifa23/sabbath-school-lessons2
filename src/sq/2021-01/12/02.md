---
title:  Efektet e mëkatit (Isaia 59)
date:  14/03/2021
---

Tek Isaia 58:3 njerëzit pyesin Zotin: “ ‘Pse kemi agjëruar, dhe ti nuk e ke parë? Pse kemi hidhëruar shpirtërat tanë dhe ti nuk e ke vënë re?’ ”

Në kontrast, tek Isaia 59:1 është fshehur një tjetër pyetje: “Përse thërrasim për dorën e Zotit për të na shpëtuar, por Ai nuk bën gjë? Pse klithim tek Zoti, por Ai nuk na dëgjon”? Isaia përgjigjet se Zoti është i aftë për të shpëtuar dhe për të dëgjuar lutjet tona (Isaia 59:1). Por arsyeja pse Ai nuk vepron, është krejt tjetër çështje.

`Lexoni  Isaia 59:2. Cila është përgjigjja ndaj pyetjes tek Isaia 59:1?`

Zoti qëllimisht “injoron” njerëzit e Tij jo për shkak se nuk dëshiron të ndihmojë, por për shkak se “paudhësitë tuaja kanë shkaktuar një ndarje midis jush dhe Perëndisë tuaj” (Isaia 59:2). Këtu ne gjejmë një nga shpalljet më të qarta të Biblës në lidhje me efektin e mëkatit në marrëdhënien midis Zotit dhe njeriut. Isaia kushton tërë kapitullin 59 për të shpjeguar më mirë këtë mesazh, të cilin mund ta shohim nëpër gjithë historinë e njerëzimit: Mëkati mund të shkatërrojë marrëdhënien tonë me Zotin, duke na çuar ne në vdekjen e përjetshme – jo për shkak se mëkati largon Zotin prej nesh, por, për shkakun se ai na largon ne nga Zoti.

`Lexoni Zanafilla 3:8. Si na zbulon ky varg parimin e shprehur në paragrafin më lart?`

Thelbi i mëkatit është refuzimi i Zotit, kthimi i kurrizit ndaj Tij. Mëkati, në fakt, ushqen vetveten në këtë kuptim që jo vetëm që ky veprim është largim nga Zoti, por rezultati i veprimit bën që mëkatari të largohet edhe më shumë nga Zoti. Mëkati na ndan nga Zoti, jo për shkak se Zoti nuk dëshiron të shpëtojë mëkatarin (në fakt, tërë Bibla është historia rreth Zotit, duke bërë ç’mos për të shpëtuar mëkatarët), por për shkak se mëkati na bën ne që të refuzojmë dorën e Zotit. Prandaj është shumë e rëndësishme që të mos e tolerojmë aspak mëkatin në jetët tona.

`Në çfarë mënyre keni përjetuar realitetin se mëkati shkakton ndarjen nga Zoti? Cila, sipas përvojës suaj, është e vetmja zgjidhje ndaj këtij problemi?`