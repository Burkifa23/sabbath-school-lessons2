---
title:  '“Dita e hakmarrjes së Perëndisë sonë”(Isaia 61:2)'
date:  18/03/2021
---

`Pse vallë Mesia midis lajmeve të mira të përshkruara tek Isaia 61, gjithashtu shpall hakmarrjen e Perëndisë? Kur përmbushet kjo profeci?`

Kur Jezusi, Mesia, duke lexuar këtë tekst tek Isaia 61 arriti tek fjalët “të shpall vitin e hirit të Zotit” (Isaia 61:2; Luka 4:19,), Ai ndaloi dhe tha: “ ‘Sot ky Shkrim u përmbush në veshët tuaja’ ” (Luka 4:21). Pra, Ai qëllimisht shmangu pjesën tjetër të po atij vargu, që përmend “ditën e hakmarrjes së Zotit tonë”(Isaia 61:2). Ndërsa shërbesa e Jezusit të lajmit të mirë, çlirimit dhe ngushëllimit fillonte të çlironte robërit nga tirania e satanit, nuk kishte ardhur ende koha për ditën e hakmarrjes së Zotit. Tek Mateu 24 (krah.me Marku 13; Luka 21), Ai i parashikoi dishepujve të Tij se gjykimet hyjnore do të vinin në të ardhmen.

Vërtet, tek Isaia 61 dita e hakmarrjes së Zotit është “dita e madhe dhe e tmerrshme e Zotit” (Joeli 2:31; Malakia 4:5), që do të përmbushet gjatë ardhjes së dytë të Krishtit, kur Ai do të çlirojë Planetin Tokë nga padrejtësia, do të mposhtë armiqtë e Tij dhe do të çlirojë njerëzit besnikë nga shtypja e tyre (Zbulesa 19; krah.me Danieli 2:44, 45). Pra, edhe pse Krishti shpalli fillimin e “vitit të hirit të Zotit”, kulmi do të vijë gjatë ardhjes së Tij të dytë.

`Si e pajtoni konceptin se Zoti i dashur gjithashtu premton hakmarrjen? A janë këto ide të papajtueshme? Apo e shikoni hakmarrjen si një shprehje të dashurisë së Tij? Nëse po, si? Shpjegoni përgjigjen tuaj.`

Edhe pse Jezusi na ka urdhëruar për të kthyer faqen tjetër (Mateu 5:39), në tekste të tjera Ai është shumë i qartë se do vijë dita e gjykimit që do sjelli drejtësi dhe ndëshkim (Mateu 8:12). Edhe pse Pali shkruan që të mos kthejmë “të keqen me të keqen” (1 Thesalonikasve 5:15), ai gjithashtu thotë se kur të vijë Zoti nga Qielli me zjarr flakërues, Ai do të “hakmarret kundër atyre që nuk njohin Perëndi” (2 Thesalonikasve 1:8).

Dallimi, patjetër, gjendet tek fakti se vetëm Zoti në zgjuarësinë dhe mëshirën e Tij të pakufizuar, mund të sjelli drejtësi dhe hakmarrje në mënyrë plotësisht të drejtë. Drejtësia dhe hakmarrja njerëzore sjell me vete gabime, dobësi dhe paqëndrueshmëri njerëzore. Kurse drejtësia e Zotit me siguri do të jetë e pastër, e pakufizuar.

`Cili nga incidentet vijuese ju bën të prisni me mall hakmarrjen e Zotit?(1) Kur një person lëndon dikë, që ju nuk e doni apo (2) kur një person lëndon dikë, që ju e doni? Si ju ndihmon ky reflektim të kuptoni më mirë lidhjen midis dashurisë së Zotit për ne dhe paralajmërimit për hakmarrjen e Tij?`