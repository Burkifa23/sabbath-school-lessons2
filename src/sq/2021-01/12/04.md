---
title:  'Një thirrje universale (Isaia 60:1, 2)'
date:  16/03/2021
---

`Rreth çfarë gjëje po flet Isaia 60:1, 2? Çfarë parimi të përhapur Biblik mund të shohim këtu? Çfarë shprese na ofron ai?`

Tek Isaia 60:1, 2, ne shohim një pamje të asaj sesi Zoti shpëton njerëzit e Tij pas mërgimit. Këtu përdoret krahasimi se si Zoti krijon dritë në errësirë dhe parashikohet edhe plotësimi përfundimtar i shpëtimit nëpërmjet Krishtit.

`Tek Isaia 60:3, tek drita e kujt vijnë kombet dhe mbretërit?`

Në hebraishten e vjetër ky person është përshkruar në vetën e tretë njëjës dhe gjininë femërore (shih edhe Isaia 60:1, 2). Ky duhet të jetë qyteti i shenjtë “Sioni”, i personifikuar si një femër, i përmendur në fund të kapitullit të mëparshëm (Isaia 59:20). Pra, kombet e tokës të mbuluar me terrin do të vijnë tek Sioni. Ata do të tërhiqen nga drita e lavdisë së Zotit, që shkëlqen mbi atë (Isaia 60:2). “Sioni është thirrur për të hyrë në dritën e Zotit, që i është dhënë asaj dhe pastaj të vezhgojë dhe të reagojë ndaj kombeve, ndërsa ata po mblidhen rreth asaj drite”.  Vini re që edhe pse Sioni është Jerusalemi, theksi këtu është më shumë tek njerëzit e tij sesa tek vendi gjeografik i qytetit.

Pjesa tjetër e kapitullit 60 të Isaias zhvillon temën e paraqitur tek tre vargjet e para: Njerëzit e botës janë tërhequr tek Jerusalemi i bekuar nga prania e lavdishme e Zotit atje.

`Çfarë paralele ka kjo profeci me premtimin e Zotit gjatë besëlidhjes me Abrahamin? Zanafilla 12:2, 3. A nuk premtojnë të dy të njëjtën gjë?`

Zoti kishte një qëllim universal kur Ai zgjodhi Abrahamin dhe pasardhësit e tij: Nëpërmjet Abrahamit do të bekoheshin tërë familjet e botës (Zanafilla 12:3; Zanafilla 18:18; Zanafilla 22:18). Pra, besëlidhja e Zotit me Abrahamin përfundimisht do të ishte një besëlidhje me tërë njerëzimin nëpërmjet Abrahamit. Ai dhe pasardhësit e tij do të ishin kanali i zbulesës së Zotit për mbarë botën.

Isaia po mundohet për të kthyer popullin e tij tek qëllimi ose fati i tyre i lashtë, universal. Si përfaqësuesit e Zotit të vërtetë, ata duhet të japin llogari para Tij jo vetëm për veten e tyre, por për mbarë botën. Ata duhet të mirëpresin tërë njerëzit e huaj, që kërkojnë Zotin (shih edhe Isaia 56:3–8), sepse tempulli i Tij “do të quhet shtëpi lutjeje për të gjithë popujt” (Isaia 56:7).

`Në këtë kontekst, si e kuptoni rolin e Kishës Adventiste të Ditës së Shtatë, ose madje më specifike, rolin tuaj individual në këtë kishë?`