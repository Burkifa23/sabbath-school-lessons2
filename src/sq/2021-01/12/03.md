---
title:  'Kush ka marrë faljen? (Isaia 59:15–21)'
date:  15/03/2021
---

Isaia 59 na paraqet një pamje të frikshme të problemit të mëkatit. Fatmirësisht, Bibla gjithashtu na paraqet edhe shpresën e shpëtimit.

Për të nisur, pyetja e parë është: Sa prej nesh kanë mëkatuar? Bibla na e tregon shumë qartë: Të gjithë kanë mëkatuar. Prandaj shpëtimi nuk mund të bazohet mbi mungesën e mëkatit në jetën e njeriut; shpëtimi bazohet në faljen (Jeremia 31:34). Edhe Pali shkruan: Të gjithë kanë mëkatuar (Romakëve 3:9–20, 23); pra, nuk ka asnjë dallim midis njerëzve në këtë çështje (Romakëve 3:22). Njerëzit e shfajësuar Zoti i shikon si të drejtë vetëm për shkak se ata pranojnë me besim dhuratën e drejtësisë së Perëndisë nëpërmjet sakrificës së Krishtit.

`Lexoni Romakëve 3:21–24. Çfarë na tregojnë këto vargje rreth mënyrës sesi shpëtohemi? Çfarë shpresë na japin këto vargje për ditën e gjykimit?`

Shumica mendojnë se çështja kryesore në ditën e gjykimit do të jetë: Kush ka mëkatuar? Por kjo nuk është pyetja e duhur, sepse të gjithë kanë mëkatuar. Pyetja e duhur është: Kush ka marrë faljen? Zoti është i drejtë, duke shfajësuar çdo njeri “që ka besimin tek Jezusi” (Romakëve 3:26, NRSV). Pra, faktori vendimtar i gjykimit është: Kush ka pranuar dhe vazhdon të pranojë faljen, duke patur besim tek Jezusi?

Edhe pse është e vërtetë se Zoti do të na gjykojë sipas veprave tona, nuk shpëtohemi me anë të veprave. Përndryshe besimi do të ishte i kotë (Romakëve 4:14). Përkundrazi, veprat tona shërbejnë si indikator i gjendjes sonë të brendshme, duke treguar nëse jemi vërtet të shpëtuar (Jakobi 2:18).

`Pse veprat tona të mira nuk mund të na shpëtojnë as tani, as në ditën e gjykimit? Romakëve 3:20, 23.`

Veprat e mira ose bindja ndaj ligjit nuk shpëtojnë dot njeri. Qëllimi pse iu dha ligji kësaj bote mëkatare është për të na treguar se çfarë është mëkat dhe që kemi nevojë për Shpëtimtarin. Kurse “besimi që vepron me anë dashurie” (Galatasve 5:6), dashuri e derdhur në zemër nga Fryma e Perëndisë (Romakëve 5:5), tregon se personi ka një besim të gjallë dhe shpëtues në Krishtin Jezus (shih. edhe Jakobi 2:26).

Veprat janë shfaqja e dukshme e një besimi shpëtues. Prandaj një përjetim i vërtetë i Krishterë është ai, kur besimi shprehet në një përkushtim të përditshëm ndaj Zotit dhe shfaqet në bindjen ndaj ligjit të Tij. Në ditën e gjykimit Zoti do të përdorë veprat tona si një provë para tërë krijesave të Tij, të cilat nuk dinë të lexojnë zemrën dhe mendimet tona siç di Ai. Por, për një njeri të shpëtuar në ditën e gjykimit do të shpërblehen vetëm veprat e kryera pas pranimit të Krishtit dhe me anë të fuqisë së Frymës së Shenjtë. Jeta e tij/saj mëkatare para kthimit tek Zoti është shlyer nga gjaku i Qengjit (shih. Romakëve 6).