---
title:  '“Viti i hirit të Zotit”'
date:  17/03/2021
---

`Kush po flet tek Isaia 61:1?`

Fryma e Zotit është mbi këtë person të vajosur, që do të thotë se ai është një mesia ose vetë Mesia. Ai është “për t’u dhënë një lajm të mirë të përulurve; më ka dërguar të lidh plagën e atyre që e kanë zemrën të thyer, të shpall çlirimin e atyre që janë në robëri, hapjen e burgut të burgosurve” (Isaia 61:1). Kë ju kujton ky përshkrim? Krahasoni me Isaia 42:1–7, ku në mënyrë të ngjashme është përshkruar Shërbëtori i Zotit.

Isaia 61:2 flet rreth “vitit të hirit të Zotit”. Mesia, pra Çliruesi i vajosur, Mbreti nga trungu i Davidit, shpall një vit të veçantë të hirit të Perëndisë në kohën kur Ai shpall lirinë. Krahasoni me Levitiku 25:10, ku Zoti urdhëron izraelitët të shenjtërojnë çdo vit 50, duke shpallur vitin e lirisë: “Do të jetë për ju një jubile; secili prej jush do të kthehet në pronën e vet dhe secili prej jush do të kthehet në familjen e vet”. Kjo do të thotë se personi, i cili u detyrua për të shitur tokën e tij të trashëguar ose për të shitur veten në skllavëri për të paguar borxhet (Levitiku 25:25–55) këtë vit do të rimerrte tokën dhe lirinë e humbur. Meqenëse viti i jubileut filloi me borinë e Ditës së Shlyerjes (Levitiku 25:9), ne e kemi përmendur këtë pasazh më përpara në lidhje me Isaia 58.

Ndërsa “viti i hirit të Zotit” tek Isaia 61:2 është një lloj viti jubilar, këtu nuk flitet rreth zbatimit të urdhërit të Zotit shpallur tek Levitiku 25. Ky vit shpallet nga vetë Mesia, Mbret, i cili e zbulon Veten nëpërmjet shërbesës së çlirimit dhe restaurimit. Kjo kujton praktikën e disa mbretërve të Mesopotamisë, të cilët promovuan mirësi shoqërore, duke shpallur faljen e borxheve në vitet e para të sundimit të tyre. Por shërbesa e Mesias është më e gjerë dhe e tejkalon ligjin e Levitikut 25. Ai jo vetëm që “shpall çlirimin e atyre që janë në robëri”, por gjithashtu “lidh plagën e atyre që e kanë zemrën të thyer”, ngushëllon tërë ata të pikëlluar, dhe i kthen në shëndet të plotë (Isaia 61:1–11). Përveç “vitit të hirit të Zotit” Ai shpall edhe “ditën e hakmarrjes së Perëndisë sonë” (Isaia 61:2).

`Kur u përmbush kjo profeci e Isaias? Luka 4:16–21. Si e përmbushi këtë profeci shërbesa e Jezusit? Gjithashtu, pyesni veten: Ne patjetër nuk jemi Jezusi, por jemi përfaqësuesit e Tij para botës. Cilat prej këtyre gjërave të kryera nga Mesia tek Isaia 61:1–3, ne, me kapacitetin tonë të kufizuar, duhet të kryejmë gjithashtu? Dhe në çfarë mënyra praktike mund t’i zbatojmë?`