---
title:  'Ç’kuptim ka emri? (Isaia 8:1–10)'
date:  19/01/2021
---

A mund të imagjinoni të luani me top me djalin e dytë të Isaias? Deri sa të thoni: “O Maher-shalal-hash-baz, më paso topin!” do të ishte tepër vonë. Por, domethënia e emrit të tij është ende më e gjatë: “e shpejtë është preja, e afërt është plaçkitja”, ose “përshpejtoje fitimin, nxitoje plaçkitjen”.

`Qartë, mesazhi i këtij emri ka të bëjë me një pushtim të shpejtë, por kush do të pushtojë dhe kë? Isaia 8:4.`

Isaia 8:1–10 e përforcon mesazhin e kapitullit 7. Para se një fëmijë të arrijë moshën e caktuar, plaçkat e luftës nga kryeqytetet e Sirisë dhe të Izraelit Verior do të jenë çuar në Asiri. Përveç kësaj, për shkak se Juda kishte refuzuar mesazhin shpresëdhënës dhe sigurues të Zotit, e përcjellë tek ujërat e qeta të Shilos në Jerusalem, ajo do të pushtohet nga fuqia e madhe e Asirisë, e simbolizuar me ujërat përmbytëse të lumit Eufrat.

Për shkak se Ashazi i kërkoi ndihmë Asirisë, emrat e bijve të Isaias i referoheshin Judës dhe Izraelit Verior: “e shpejtë është preja, e afërt është plaçkitja”, por “mbetja do të kthehet”. Përse kishin ata ende një shpresë? Sepse edhe pse Asiria do të pushtonte tokën e Emanuelit (Isaia 8:8), ata ende kishin premtimin që “Zoti është me ne” (Isaia 8:10). Vërtet, ajo çfarë shohim këtu është një temë, e cila përshkon tërë librin e Isaias, pra që edhe pse kundërshtarët e Zotit në Jude dhe në popujt e tjerë do të ndëshkoheshin me fatkeqësitë ushtarake, me vuajtje dhe mërgim, Zoti do të jetë me të mbijetuarit besnikë dhe do t’i restaurojë sërish në vendin e tyre.

`Përse na tregon Isaia që ai e shkruajti zyrtarisht emrin e fëmijës dhe që ai kreu marrëdhënie martesore me gruan e tij (“profete”)? Isaia 8:1–3.`

Koha e lindjes së këtij djali ishte shumë thelbësore dhe e rëndësishme si një shenjë. Sepse, porsi me shenjën e Emanuelit, këtu parashikohet se Asiria do të mposhtë Sirinë dhe Izraelin para se ky djalë profetik do të vijë në moshë që të thotë mami ose babi (Isaia 8:4). Kur Isaia e shënoi zyrtarisht emrin e djalit, madje para ngjizjes së tij, ai bëri djalin dhe emrin e tij një profeci publike, e cila mund të vërtetohej kur populli të shikonte zhvillimin e ngjarjeve.

`Pavarësisht nga gabimet e përsëritura nga ana e popullit të Tij, Zoti ende kishte dëshirë për t’i shpëtuar ata. Si mund ta marrim këtë parim dhe ta zbatojmë atë personalisht, veçanërisht kur gabohemi dhe rrëzohemi në jetën tonë shpirtërore?`