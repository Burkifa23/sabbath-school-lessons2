---
title:  Histori misioni
date:  22/01/2021
---

#### Historia misionare nga Rusia

Miqësi Me Perëndinë

Masha, 17 vjeç

Kur Masha ishte 5 vjeç, motra e saj më e madhe u pagëzua, në qytetin Siberian Novokuznetsk, në Rusi

Masha pa me vëmendje se si motra e saj u zhyt nën ujë. Ajo dëgjoi pastorin dhe anëtarët e kishës ta uronin më pas. Ajo mendoi se pagëzimi ishte diçka e mrekullueshme dhe mendoi rreth tij për një vit.

Kur ishte 6 vjeç, ajo vendosi të pagëzohej.

“Dua të pagëzohem,” i tha ajo mamasë.

Por pastaj filloi të mendonte. Ndoshta 6 vjeç ishte shumë e vogël për t’u pagëzuar. Dhjetë dukej si moshë më e mirë. Masha vendosi të priste deri sa të bëhej 10 vjeç.

Vitet kaluan. Kur po afrohej ditëlindja e saj e 10të, Mashës iu kujtua vendimi dhe shkoi të bisedonte me pastorin. “Dua të pagëzohem,” tha ajo.

Pastori u gëzua nga vendimi i saj dhe e ftoi të merrte pjesë në një klasë studimi për pagëzim, bashkë me tetë fëmijë më të rritur. Klasa ishte shumë interesante. Por, pas një viti, kur Masha ishte 11 vjeç, pastori u transferua në një kishë tjetër. Pastori i ri nuk donte ta pagëzonte. “Më vjen keq por ti je shumë e vogël,” tha ai.

Masha u ndie shumë e zhgënjyer. Ajo nuk bisedoi me pastorin për disa kohë. Kur mbushi 12 vjeç, ajo vendosi ta pyeste përsëri a mund të pagëzohej. Pastori pranoi dhe e ftoi të merrte pjesë në klasën e studimit për pagëzim. Masha shkoi për katër muaj. Por klasa nuk i dukej më interesante. E vetmja gjë që mendonte ishte sa shumë kohë kishte pritur dhe se si pastori nuk pranoi ta pagëzonte. Ajo ndaloi së shkuari në klasë dhe filloi të largohej nga kisha.

Jashtë kishës, Masha nuk ishte shumë e kënaqur me jetën dhe me shkollën. Ajo nuk kishte shumë shoqe. E ardhmja dukej e keqe.

Një ditë, e ëma e pyeti nëse donte të shkonte në Shkollën Kristiane Zaokski, një shkollë Adventiste me konvikt. Masha donte një fillim të ri, me njerëz të rinj, dhe pranoi të shkonte.

Verën para se të fillonte shkolla, ajo, më në fund, u pagëzua. Gjatë kampit veror, ajo vuri re se ishte e vetmja adoleshente që nuk ishte pagëzuar. Ajo u pagëzua kur ishte 16 vjeç. Por jeta e saj nuk ndryshoi, pas pagëzimit. Ajo ishte e njëjta.

Gjatë javëve të para në shkollë, ajo ishte e vetmuar. Nuk dinte si të zinte miqësi. Ndihej e trishtuar. Një student teologjie i Universitetit Zaokski, që ndodhet në të njëjtin kampus, e vuri re vetminë e saj dhe zuri miqësi me të. “Perëndia i di nevojat tona,” tha ai. “Ai është pranë dhe ne mund t’i flasim ashtu si një miku.”

Masha nuk kishte shumë miq të ngushtë ndaj vendosi të provonte të bisedonte me Perëndinë. Gjeti një vend të qetë dhe ia hapi zemrën Perëndisë.

“Më fal që nuk të kam folur për kaq shumë kohë,” tha ajo, duke qarë. “Më vjen keq që nuk të kam njohur. E kisha gabim që u mërzita me pastorin, që nuk pranoi të më pagëzonte.”

Ndërsa ajo lutej, u mbush me paqe. Për herë të parë, në jetën e saj, ajo ndjeu se Perëndia ishte pranë.

Që nga ai moment, jeta e saj ndryshoi. “Më përpara, doja që kisha shokë,” tha ajo. “Por tani kam një Mik që mund t’i flas në çdo moment.”

Një pjesë e Ofertave të Sabatit të 13të të këtij tremujori do të ndihmojnë Shkollën Kristiane Zaokski për të ndërtuar një shkollë, në kampusin e Universitetit Adventist Zaokski. Konkretisht, shkolla përdor klasat e universitetit dhe ofertat tuaja do të ndihmojnë fëmijët të kenë klasat e tyre.