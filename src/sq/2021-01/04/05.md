---
title:  'Nëse kemi frikën e Zotit nuk kemi për t’u frikësuar nga asgjë tjetër (Isaia 8:11–15)'
date:  20/01/2021
---

Në fjalinë e tij të parë të inaugurimit, presidenti i Amerikës, Franklin D. Ruzvelt i tha popullit të tij të dekurajuar nga Depresioni i Madh: “E vetmja gjë, nga e cila duhet të kemi frikë është vetë frika”—U.S. Capitol, Washington, D.C. (Mars 4, 1933). Mesazhi i Isaias ndaj popullit në depresion është: “Ne nuk kemi asgjë tjetër për t’u frikësuar, kur kemi frikë nga Zoti”.

Zoti e paralajmëroi Isaian që të mos ketë frikë nga ajo që frikësohej populli i tij, por vetëm të ketë frikë nga Ai (Isaia 8:12, 13). Kjo është një temë e rëndësishme në Shkrim. Për shembull, tek Zbulesa 14:6–12, tri engjëjt shpallin një mesazh për mbarë botë: Druani Perëndinë dhe i jepni lavdi Atij, në vend që të keni frikë dhe t’i jepni lavdi pushtetit të bishës së tokës, të përshkruar te kapitulli 13.

`Si e kuptoni idenë e “frikës” ose “druajtjes” së Zotit? Çfarë do të thotë kjo në dritën e urdhërimit që ta duam Perëndinë gjithashtu (Mateu 22:37)?`

Frika e vërtetë nga Zoti i Shenjtë do të thotë se ne e pranojmë Atë si një fuqi përfundimtare në tërë Universin. E doni Atë apo jo, frika e Tij mposht çdo frikë tjetër. Në qoftë se Ai është me ty, asgjë nuk mund të të preki pa lejen e Tij. Në qoftë se Ai është kundër teje, për shkak se ke rebeluar kundër Tij, ti mund të përpiqesh të arratisesh nga Ai, por s’ke ku të fshihesh!

`A nuk ka kontradiktë ideja e frikës nga Zoti me idenë e shprehur tek 1 Gjoni 4:18? “Në dashuri nuk ka frikë, madje dashuria e përsosur e nxjerr jashtë frikën, sepse frika ka të bëjë me ndëshkimin, dhe ai që ka frikë nuk është i përsosur në dashuri”.`

Ka disa lojëra frikërash. Në qoftë se dikush me një fuqi madhështore është miku yt me të cilin ke dashuri reciproke, ti nuk do të kesh frikë që ai person mund të të lëndojë. Por, do të kesh frikë në kuptimin se e di dhe e respekton fuqinë e tij dhe “cakun” në marrëdhënien tuaj.

`Ne, të Krishterët, nuk duhet t’i duam gjërat e kësaj bote, gjërat që duan njerëzit e kësaj bote (1 Gjoni 2:15). Le të vëmë këtu paralele me frikën. A ka gjëra nga të cilat bota ka frikë, nga të cilat ne, të Krishterët, nuk duhet të kemi frikë? Në qoftë se po, cilat janë ato dhe pse nuk duhet të kemi frikë nga ato? Në të njëjtën kohë, cilat gjëra bota nuk i ka frikë, por, nga të cilat të Krishterët duhet të kenë frikë? Shih, p.sh., Mateu 10:28; Jeremia 10:2, 3.`