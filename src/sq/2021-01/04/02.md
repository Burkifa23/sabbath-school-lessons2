---
title:  'Profecia e përmbushur (Isaia 7:14–16)'
date:  17/01/2021
---

Tek Isaia 7:14–16, Emanueli është një shenjë e lidhur me dilemën specifike të Ashazit: Para se fëmija Emanuel të ishte aq i rritur sa të dallonte ushqimin e mirë nga i keqi, “vendi, të cilin ti e druan për shkak të dy mbretërve të tij, do të braktiset” (Isaia 7:16). Kjo i referohet vendit të mbretit të Sirisë dhe të Izraelit verior (shih Isaia 7:1, 2, 4–9) dhe përsërit premtimin e Zotit se fuqia e tyre së shpejti do të asgjësohet.

`Përse e përmend Isaia “ ‘ajkën dhe mjaltin’ ”, që do të hante djali i profecisë? Isaia 7:15.`

Të korrat në fushat e Judesë do të shkatërroheshin nga asirianët (Isaia 7:23–25). Pra, populli, duke përfshirë Emanuelin e Dhiatës së vjetër (Isaia 7:14, 15), do të detyrohej të mbante dietën e fiseve shtegtuese (Isaia 7:21, 22). Megjithatë, edhe pse ata do të ishin të varfër, Zoti i premton ushqim të mjaftueshëm për të mbijetuar.

Kur u përmbush profecia rreth Sirisë dhe Izraelit verior? 2 Mbretërve 15:29, 30; 2 Mbretërve 16:7–9; 1 Kronikave 5:6, 26.

Profecia e Isaias u shpall rreth vitit 734 p.K. Në përgjigje ndaj ryshfetit të Ashazit, mbreti Tiglath-Pileser III bëri atë që me shumë mundësi do të kishte bërë gjithsesi: pra, Ai e shkatërroi koalicionin verior, e pushtoi Galilenë dhe rajonet e Transjordanisë së Izraelit verior, dhe i ktheu këto territore në provinca asiriane (734–733 p.K.). Mbetja e Izraelit shpëtoi kur Hoshea, pasi e kishte vrarë mbretin Pekah, u dorëzua dhe e pagoi haraçin. Në vitet 733 dhe 732 p.K. Tiglath-Pileseri e pushtoi Damaskun, kryeqytetin e Sirisë. Pas kësaj, ai e ktheu Sirinë në provincë asiriane. Kështu, brenda dy viteve nga shpallja profetike e Isaias, Siria dhe Izraeli u mposhtën përfundimisht dhe nuk kishin më për ta shqetësuar mbretin Ashaz.

Pas pak, në vitin 727 p.K., mbreti Tiglath-Pileser III u zëvëndësua nga mbreti Shalmaneser V. Mbreti Hoshea i Izraelit kreu një vetëvrasje politike, duke u rebeluar kundër Asirisë. Në vitin 722 p.K. asirianët e pushtuan kryeqytetin e Samarisë dhe deportuan mijëra izraelitë për në Mesopotami dhe Medi, ku me kalimin e kohës ata u përzien me popujt e vendit dhe humbën identitetin e tyre (shih Isaia 7:8 ku parashikohet se brenda 65 vitesh Efraimi nuk do të ishte më një popull). Zoti parashikoi se kjo do të ndodhte me armiqtë e Judës, por mesazhi i Tij për Ashazin ishte që kjo do të ndodhte gjithsesi pa asnjë nevojë që ai të kërkonte mbështetjen e Asirisë.

`Mendoni pak, në qoftë se ju do të ishit një nga banorët e Izraelit Verior, sa e lehtë do të ishte për ju të humbisnit besimin gjatë këtyre ngjarjeve. Çfarë mund të bëjmë ne tani, sot, për të mësuar që të mbajmë gjallë besimin tonë, në mënyrë që të qëndrojmë të palëkundur gjatë krizave të ardhshme? Shih 1 Pjetrit 1:13–25.`