---
title:  Histori misioni
date:  12/03/2021
---

#### Histori misionare nga Kirgistani

Një Libër dhe Një Shkollë

Tatiana Sokolovskaja , 72 vjeç dhe Andrei Sokolovski, 37 vjeç

Ndërsa kthehej në shtëpi nga puna, në shkollën Adventiste në Tokmok, Kirgistan, Tatiana ndaloi te një dyqan librash të përdorur. Ajo sapo kishte filluar të jepte klasa gjuhe dhe letërsie në shkollë, pas një oferte të papritur nga drejtori.

Ndërsa Tatiana paguante për librat që po blinte, shitësja mori një libër tjetër në dorë. “Ky libër është dhuratë,” tha ajo.

Tatiana nuk mund të mos pranonte një libër falas. Ajo e mori librin, mbaroi së paguari dhe doli nga dyqani. Në shtëpi, ajo mori të shihte librin dhuratë. E kishte titullin “Konflikti i Madh” dhe ishte shkruar nga Ellen G. White. Ajo shfletoi librin dhe, në faqen e fundit, pa të dhënat e një burri të quajtur Pavël Noskov. Për çudinë e saj, adresa ishte e ndërtesës ku ajo banonte.

Gjatë ditëve të ardhshme, ndërsa mendonte rreth Pavlit, që ishte fqinji i saj, vuri re se edhe një mësuese, në shkollën e saj, kishte të njëjtin mbiemër me Pavlin.  Tatiana e mori librin në shkollë dhe ia tregoi mësueses, që quhej Arina.

“Mos ndoshta ti je bashkëshortja e Pavlit?” pyeti ajo.

“Po,” tha Arina. “Pavli është bashkëshorti im.”

Tatiana mësoi se familja ishte Adventiste dhe shkonte në kishë çdo të shtunë. Arina ftoi Tatianën dhe djalin e saj Andrein, të vinin të bisedonin me të dhe bashkëshortin e saj, Pavlin. Gjatë njërit prej takimeve të tyre, Pavli i tha Tatianës se Adventistët e konsideronin Ellen White si një autore të çmuar dhe profete. Kurioze, Tatiana e lexoi librin “Konflikti i Madh” me shumë interes.

Tatiana dhe Andrei filluan të merrnin pjesë në një grup të vogël studimi Biblik që takohej çdo javë, në shtëpinë e Pavlit dhe Arinës. Kur mamaja e Pavlit u sëmur dhe grupi kishte nevojë për një vend tjetër, Tatiana hapi shtëpinë e saj.

Pak javë më vonë, filloi një krizë shpirtërore. Tatiana dhe Andrei filluan të ndienin se duhet të bëheshin Adventistë ose të ndalonin së shoqëruari me Adventistët. Ata i thanë Pavlit se nuk dinin ç’të bënin.

“Vetëm Perëndia mund t’ju shpëtojë nga kjo krizë,” tha Pavli.

Tatiana dhe Andrei u lutën dhe vendosën të shkonin në shërbesën e tyre të parë të adhurimit të Shtunë. Ata nuk ishin ndier ndonjëherë më parë ashtu si u ndien në kishë atë ditë. Anëtarët ishin mikpritës dhe i pritën ngrohtësisht. Ata ishin të gëzuar t’i shihnin vizitorët dhe i trajtuan si miq të vjetër. Tatiana dhe Andrei ndien se ishin në shtëpi.

Ata u pagëzuan bashkë, në 6 Prill 2019.

Tatiana thotë se ishte shkolla Adventiste që e çoi Andrein dhe atë tek Perëndia.

“E falenderoj këtë shkollë,” tha ajo. “Nëse nuk do kisha ardhur të punoja këtu, nuk do kisha hyrë tek ajo librari dhe nuk do kisha mësuar se njëri prej fqinjëve të mi ishte Adventist. Nuk do kisha mësuar rreth kishës Adventiste. Perëndia drejtoi rrugën tonë.”

Një pjesë e Ofertave të Sabatit të 13të para tre vjetësh, ndihmoi në ndërtimin e një palestre të re për shkollën Adventiste në Tokmok, Kirgistan. Faleminderit që mbështesni edukimin Adventist në Kirgistan dhe gjithë Divizionin Euro-Aziatik.