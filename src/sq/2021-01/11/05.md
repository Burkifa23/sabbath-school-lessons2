---
title:  'Agjërimi i vërtetë - 2 (Isaia 58:1–12)'
date:  10/03/2021
---

Dhjetë ditë pas borisë që i kishte rikujtuar popullit se Zoti shpallet si Mbreti i tyre në Ditën e Shlyerjes, kur ata me përulësi dhe vetëmohim i tregojnë Atij besnikërinë si Mbreti i jetës së tyre, profeti Isaia ngriti zërin e tij si bori për të shpallur se, në fakt, ata janë rebeluar kundër Zotit (Isaia 58:1).

`Lexoni Isaia 58:6–12. Cilat veprime janë vërtet vetëmohuese në sytë e Zotit? Fund së fundi, çfarë është më e vështirë – të shmangësh disa vakte apo të përdorësh kohën dhe financat e tua për të ushqyer njerëzit e pastrehë në qytetin tuaj? Çfarë parimi mund të shohim mbrapa këtyre veprave? Si e përmbajnë këto veprime fenë e vërtetë?`

Çdokush mund të jetë fetar; çdokush mund të kryejë rituale fetare, madje rituale të duhura në kohën e duhur me tërë detajet e duhura. Por kjo nuk është e vetmja gjë që Zoti kërkon nga ne. Shqyrtoni jetën e Jezusit. Edhe pse Ai ishte besnik ndaj ritualeve fetare të kohës së Tij, shkruesit e ungjijve përqëndrohen më shumë tek veprimet e Tij të mëshirës, shërimit, ushqyerjes dhe faljes ndaj njerëzve në nevojë.

Zoti do një kishë, një popull, i cili do t’i predikonte të vërtetën mbarë botës. Dhe çfarë mund t’i tërhiqte më mirë njerëzit tek e vërteta e Jezusit: mbajtja strikte e dietës apo ndihma e njerëzve të uritur? Pushimi fanatik në Sabat apo gadishmëria për të shpenzuar kohën dhe energjinë, duke ndihmuar njerëzit në nevojë?

`Lexoni Mateu 25:40 dhe Jakobi 1:27. Çfarë thonë ata?`

`Shikoni bekimet tek Isaia 58 që Zoti i premton të gjithëve, që do të kërkojnë mënyra për t’i shërbyer njerëzve fatkeqë. Si mendoni, çfarë na thotë Zoti këtu? A përmbushen këto premtime me anë të një ndërhyrjeje mbinatyrore në jetët tona, për shkak se kemi kryer këto gjëra? Apo ndoshta Zoti na tregon se këto bekime janë pasoja të natyrshme, që i marrim duke i dhënë të tjerëve, duke mos qenë egoistë, grykës, të babëzitur dhe të vetëpërqëndruar? Argumentoni përgjigjen tuaj.`