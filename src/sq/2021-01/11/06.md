---
title:  'Një kohë për ne (Isaia 58:13, 14)'
date:  11/03/2021
---

`Përse e prek Isaia temën e Sabatit tek Isaia 58:13, 14? Çfarë lidhje ka Sabati me kontekstin e Ditës së Shlyerjes në vargjet e mëparshme?`

Dita vjetore e Shlyerjes ishte një ditë Sabati. Ky Sabat i veçantë ceremonial ishte porsi Sabati javor në kuptimin se atë ditë ndalohej çdo lloj pune (Levitiku 23:27–32). Adventistët e hershëm e vunë re se rregulli për të pushuar gjatë Ditës së Shlyerjes zgjaste “nga mbrëmja deri në mbrëmjen vijuese”(Levitiku 23:32), dhe kuptuan se ky rregull vlen edhe për Sabatin javor. Në mënyrë të ngjashme, edhe pse konteksti primar i Isaias 58:13, 14 është Sabati ceremonial në Ditën e Shlyerjes, mesazhi i profetit aplikohet edhe për Sabatin javor.

`Lexoni Isaia 58:13. Çfarë lloj dite duhet të jetë Sabati? Çfarë duhet të bëjmë në mënyrë që eksperienca jonë e së Shtunës t’i ngjante këtij përshkrimi? Gjithashtu, duke reflektuar mbi atë çfarë përfaqëson Sabati, përse duhet të jetë Sabati një ditë e tillë siç e përshkruan ky tekst?`

Isaia 58 ka tri tema kryesore: vetëmohimin, mirësinë shoqërore dhe Sabatin. Ç’lidhje kanë këto tri tema?

Pikë së pari, që të treja përmbajnë përqëndrimin tek Zoti, prioritetet e Tij dhe pranimin e varësisë sonë në Të. Së dyti, duke i praktikuar të treja, njerëzit bëhen më të shenjtë, duke imituar Zotin (shih Levitiku 19:2), i cili e përuli Veten në trajtën e Krishtit (Filipianëve 2:8), i cili tregon mirësinë e Tij vetë-sakrifikuese (Gjoni 3:16), dhe, i cili pushoi nga puna e Tij në ditën e Shtunë, në fund të javës së Krijimit (Zanafilla 2:2, 3; Eksodi 20:11).

`Shikoni edhe lidhje të tjera midis temës së vetëmohimit, mirësisë shoqërore dhe Sabatit të përshkruar tek Isaia 58: liria e Sabatit nga puna e javës tregon mirësi ndaj njerëzve, sepse i lejon të rikarikohen (Eksodi 23:12; Marku 2:27); Jezusi tregoi se lejohet të bësh vepra të mira gjatë Sabatit (Marku 3:1–5; Gjoni 5:1–17); mbajtja e vërtetë e Sabatit sjell gëzim (Isaia 58:14), porsi ndihma ndaj njerëzve të tjerë (Isaia 58:10, 11). Çfarë duhet të ndryshojmë në jetën tonë për t’i përjetuar personalisht këto bekime?`