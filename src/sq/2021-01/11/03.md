---
title:  'Mendimet dhe rrugët e Zotit (Isaia 55:6–13)'
date:  08/03/2021
---

`Pse thotë Zoti se mendimet dhe rrugët e Tij janë më të larta se tonat, “ashtu si qiejtë janë më të lartë se toka” (Isaia 55:8, 9)? Si mendoni, çfarë do të thotë kjo?`

Pa diskutim, Zoti, i cili krijoi gjithësinë, në të cilën madje një nga gjërat më të thjeshta përmban mistere të pakuptueshme për mendjen tonë, është një Perëndi, rrugët e të cilit janë përtej kuptimit tonë. Prandaj njohuria e superioritetit të pafund të Zotit na e bën më të lehtë për ta pranuar ndihmën e Tij (Shih Isaia 57:15).

`Lexoni Isaia 55:6–9. Në cilin kontekst flet Zoti rreth rrugëve dhe mendimeve të Tij, që janë më të larta se ç’mund të imagjinojmë? Çfarë bën Zoti që ne nuk arrijmë ta kuptojmë?`

Nga të gjitha misteret e mëdha të universit, pa dyshim, misteri më i madh është plani i shpëtimit, një mister, të cilin ne arrijmë ta kuptojmë vetëm në mënyrë sipërfaqësore (Shih Efesianëve 6:19). Fakti se Krijuesi i Universit përuli Veten aq shumë sa u bë njeri, jetoi një jetë plot mundime dhe vuajtje, vetëm për të vdekur në vendin tonë si një sakrificë për mëkatin, në mënyrë që të na mundësojë faljen dhe mëshirën, është një e vërtetë që do të preki zemrat e tërë krijesave të Zotit e të gjitha epokave gjatë tërë përjetësisë.

“Tema e shpengimit është ajo që engjëjt dëshirojnë të hulumtojnë; ajo do të jetë shkenca dhe kënga e të shpëtuarit nëpër epokat e pafund të përjetësisë. A nuk ia vlen që ta studiojmë dhe ta reflektojmë me kujdes që tani? . . .

“Kjo temë është e pafund. Studimi i mishërimit të Krishtit, sakrifica e Tij pajtuese dhe puna e Tij ndërmjetësuese do të nxisin mendjen e një nxënësi të zellshëm sa të ketë jetë; dhe, duke parë qiellin me vitet e tij të panumërueshëm, ai do të klithë: “I madh është misteri i Perëndisë!’”—Ellen G. White, My Life Today, fq. 360.

`Kujtoni veprat tuaja të këqija: njerëzit që keni lënduar, fjalët e ashpra që keni shprehur, mënyrat sesi keni zhgënjyer të tjerët, pa përmendur veten tuaj. Megjithatë, falë sakrificës së Jezusit, ju mund të merrni falje për tërë këto gjëra dhe mund të qëndroni që tani para Zotit të drejtë dhe të përkryer në sytë e Tij. A nuk është ky një mister?`