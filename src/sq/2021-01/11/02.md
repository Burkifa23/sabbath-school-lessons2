---
title:  'Bli falas?(Isaia 55:1–7)'
date:  07/03/2021
---

`Lexoni këtë tekst: “O ju të gjithë që keni etje, ejani tek ujërat, dhe ju që nuk keni para ejani, blini dhe hani!” (Isaia 55:1). Çfarë kontradikte shikoni këtu?`

Supozojmë se ju keni marrë ushqime dhe po qëndroni në rrugët e një qyteti të madh, duke i shpallur të gjithë njerëzve të pastrehë: “O ju të gjithë që nuk keni para, blini dhe hani”! Si vallë mund të blejnë ata ushqim pa para?

Megjithatë, në qoftë se shtojmë fjalët e Isaias: “pa para dhe pa paguar” (Isaia 55:1), mesazhi bëhet më i qartë. Isaia i fton njerëzit për të pranuar faljen (Isaia 55:7) falas. Ndërkohë, fjala blini thekson se ajo çfarë Zoti i ofron njerëzve për të plotësuar nevojat dhe dëshirat e tyre ka vlerë; pra, për të marrë atë nevojitet një transaksion (transferimi i diçkaje me vlerë). Zoti na ofron faljen falas brenda sistemit të një marrëdhënieje të besëlidhjes së restauruar me popullin e Tij. Por, falja e Zotit nuk erdhi falas: Zoti pagoi për atë me një çmim të shtrenjtë.

`Cili ishte çmimi i shpëtimit tonë? Shih 1 Pjetri 1:18, 19.`

`Sa ngjan mesazhi i Isaias për shpëtimin me atë të Dhiatës së Re? Efesianëve 2:8, 9.`

Isaia shpall në ungjillin në Dhiatën e Vjetër, të njëjtin Ungjill të Dhiatës së Re. Nuk ka ekzistuar kurrë shpëtimi me anë të veprave në besëlidhjen e vjetër, e cila, siç besojnë disa, u zëvëndësua me një besëlidhje të re, që shpëton me anë të hirit. Që nga premtimi i parë i Zotit ndaj Adamit dhe Evës rreth një Shpëtimtari (Zanafilla 3:15), ka ekzistuar vetëm një rrugë shpëtimi: me anë të hirit nëpërmjet besimit (Efesianëve 2:8); “dhurata e Perëndisë është jeta e përjetshme në Jezus Krishtin, Zotin tonë” (Romakëve 6:23). Që nga Gilgameshi i lashtë, i cili kreu vepra heroike në kërkim të kotë të jetës së përjetshme, deri në aktorët e kohës sonë, të cilët besojnë në rimishërim, njerëzit kanë provuar rrugë të ndryshme për në shpëtim, por të gjitha janë të kota. Prandaj ata kanë nevojë për të mësuar rreth Jezusit dhe asaj çfarë Ai ka bërë për ta në Kryq.

`Shpëtimi është falas në atë kuptim, që ne nuk mund të bëjmë asgjë për ta fituar atë. Veprat tona kurrë nuk mund të jenë mjaft të mira për të na shpëtuar. Megjithatë, në të njëjtën kohë, ai mund të na kushtojë gjithçka. Çfarë do të thotë kjo? Shih, p.sh., Mateu 10:39; Luka 9:23, 14:26; Filipianëve 3:8.`