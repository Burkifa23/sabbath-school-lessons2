---
title:  'Agjërimi i vërtetë - 1 (Isaia 58:1–8)'
date:  09/03/2021
---

`Cilit “agjërim” i referohet Isaia 58:3?`

Ky duhet të jetë agjërimi i Ditës së Shlyerjes, i vetmi agjërim i urdhëruar nga Zoti (Levitiku 16:29, 31; Levitiku 23:27–32). Kjo konfirmohet tek Isaia 58:3 nga një shprehje paralele “hidhëruar shpirtrat tona”, e cila përmban terminologjinë e librit të Levitikut dhe nënkupton përuljen e njeriut para Zotit nëpër forma të ndryshme të vetëmohimit, duke përfshirë agjërimin (krah. Psalmi 35:13; Danieli 10:2, 3, 12).

Dita e Shlyerjes së mëkateve shpjegon urdhërimin e Zotit: “Ngrije zërin tënd si një bori!” (Isaia 58:1). Dhjetë ditë para Ditës së Shlyerjes priftërinjtë për të njoftuar popullin i binin borisë prej bririt të dashit, të quajtur “shofar” (Levitiku 23:24). Përveç kësaj, çdo vit të pesëdhjetë në Ditën e Shlyerjes, kjo shpallte fillimin e vitit të jubileut, në të cilin të gjithë skllevërit bëheshin të lirë dhe të gjitha borxhet faleshin (Levitiku 25:9, 10; krah.me Isaia 27:13).

`Lexoni Isaia 58:3–7. Për çfarë ankohet Zoti? Çfarë nuk shkon me “agjërimin” e tyre?`

Duket sikur populli priste lavdërime nga Zoti për “perëndishmërinë” e tyre. Qartë, ata kishin keqkuptuar se çfarë priste Zoti prej tyre. Vetëmohimi në Ditën e Shlyerjes ishte për të shfaqur mirënjohjen dhe besnikërinë e tyre ndaj Zotit në ditën kur kryeprifti hyri në praninë e Zotit për të pastruar shenjtëroren nga mëkatet e tyre, të cilët Zoti tashme i kishte falur (Levitiku 16; krah.me kap.4). Veprimet e tyre fetare duhet të ishin kryer me falenderime dhe mirënjohje se Zoti i kishte shpëtuar në Ditën e Gjykimit, jo për të marrë komplimente nga Zoti për “perëndishmërinë” dhe “devotshmërinë” e tyre. Fund së fundi, pikërisht mëkatet e tyre kishin përdhosur shenjtëroren e Zotit. Prandaj ajo u pastrua me gjakun, që u derdh për fajet e tyre.

`Një nga mësimet thelbësore që marrim nga këto tekste është se ka dallim midis një njeriu thjesht fetar dhe një njeriu, i cili vërtet ndjek Zotin. Si dallohen ata? Si ne, si individë, përballemi me të njëjtin rrezik të përshkruar në këto vargje, pra me besimin që ritualet tona fetare deri-diku tregojnë që jemi me të vërtetë duke ndjekur Zotin siç do Ai?`