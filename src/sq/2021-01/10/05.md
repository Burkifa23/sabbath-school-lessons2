---
title:  'Të paarritshmit jemi ne!(Isaia 53:3–9)'
date:  03/03/2021
---

Si një bimë delikate, pa një vlerë të dukshme, madje i përçmuar (Isaia 53:2, 3), ky është përshkrimi i Shërbëtorit të vuajtur. Isaia shumë shpejt na përcjell nga rinia e pafajshme tek buza e humnerës. As përshkrimi i mëparshëm nuk na përgatit për fatin befasues të Shërbëtorit. Përkundrazi! Isaia na ka mësuar që ta duam Fëmijën që na është lindur, Princin e paqes. Të tjerët e përbuzën Atë, ndërsa ne e dimë se kush është Ai në të vërtetë.

Siç ka thënë dikush: “Ne kemi takuar armikun dhe zbuluam që armiku jemi vetë”. Shërbëtori nuk është njeriu i parë i përbuzur, i refuzuar, ose njeriu i vuajtur. Mbreti David ishte pikërisht i tillë, kur ai u arratis nga biri i tij Absolomi (2 Samuelit 15:30). Por vuajtja e Shërbëtorit nuk buron nga mëkati i Tij. As nuk mban ai mëkatin e një individi të vetëm. “Zoti bëri që të bjerë mbi të paudhësia e ne të gjithëve” (Isaia 53:6).

Përgjigjja ndaj pyetjes “Pse?” është e vërteta sprovuese e Isaias: Për shkak të dashurisë së Zotit, Mesia i Tij do të zgjedhë të vuajë. Por pse? Këtu mesazhi i Isaias arrin kulmin, duke shpallur të vërtetën shokuese: Ai do të zgjedhë të vuajë në mënyrë që të mund të arrinte zemrat e të paarritshmit, dhe të paarritshmit jemi ne!

Ata që nuk e kuptojnë këtë, kujtojnë se Shërbëtori është “goditur, rrahur nga Perëndia”(Isaia 53:4). Porsi miqtë e Jobit mendonin se shkaku i vuajtjes ishte mëkati i tij dhe porsi dishepujt e Krishtit e pyetën: “ ‘Mësues, kush ka mëkatuar, ai apo prindërit e tij, që ai ka lindur i verbër?’ ” (Gjoni 9:2), ata, që panë Jezusin në kryq supozonin më të keqen. A nuk kishte shkruar Moisiu se “ai që rri varur është i mallkuar nga Perëndia”? (Ligji i Përtërirë 21:23; krah. me Numrat 25:4)

Megjithatë, e gjithë kjo ishte vullneti i Zotit (Isaia 53:10). Pse? Sepse “Krishti na shpengoi nga mallkimi i ligjit, sepse u bë mallkim për ne” (Galatasve 3:13). Sepse Zoti “bëri të jetë mëkat për ne Ai që nuk njihte mëkat, që ne të bëhemi drejtësia e Perëndisë në Të” (2 Korintasve 5:21).

“Çfarë çmimi është paguar për ne! Vështroni kryqin dhe Viktimën të lartësuar në të. Shikoni duart e shpuara nga gozhda pa mëshirë. Shikoni këmbët e Tij, të gozhduara tek druri. Krishti mbarti në trupin e Tij tërë mëkatet tona. Ajo vuajtje, ajo agoni është çmimi i shpengimit tuaj”—Ellen G. White, God’s Amazing Grace, fq. 172.

`Pesha, faji, ndëshkimi për mëkatet e mbarë botës – çdo mëkat nga çdo mëkatar – ra përnjëherë mbi Krishtin e kryqëzuar, si i vetmi për të na shpëtuar! Çfarë na tregon kjo sesa shumë kushtoi shpengimi ynë? Çfarë na tregon kjo rreth dashurisë së Perëndisë që Ai do të bënte një gjë të tillë për ne, duke paguar një çmim aq të shtrenjtë?`