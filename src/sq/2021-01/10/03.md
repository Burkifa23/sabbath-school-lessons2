---
title:  'Poema e Shërbëtorit të vuajtur (Isaia 52:13–53:12)'
date:  01/03/2021
---

Isaia 52:13–53:12, e njohur si “Poema e Shërbëtorit të vuajtur” e konfirmon reputacionin e Isaias si “profeti i Ungjillit”. Në harmoni me përsosmërinë e Ungjillit, poema dallohet mbi çdo letërsi tjetër. Edhe pse kjo poemë është e shkurtër, çdo frazë në të është e thellë dhe kuptimplote, duke na zbuluar thelbin e veprës së paimagjinueshme dhe heroike të Zotit për të shpëtuar racën njerëzore të zhytur dhe të humbur në mëkat.

Ky mesazh nuk është “qumësht”. Isaia ka përgatitur audiencën e tij, duke zhvilluar temën mesianike më përpara në librin e tij. Duke ndjekur biografinë e jetës tokësore të Mesias, profeti filloi me ngjizjen dhe lindjen e tij (Isaia 7:14), më pas e paraqiti identitetin e Tij si një mbret hyjnor nga trungu i Davidit (Isaia 9:6, 7), e përshkroi me detaje punën e Tij për të restauruar Izraelin (Isaia 11:1–16), si edhe shërbesën e tij të qetë për të çliruar popullin nga padrejtësia dhe vuajtja (Isaia 42:1–7). Pastaj Isaia zbuloi se drama e madhe e Mesias përmban kontrastin e tragjedisë para lartësimit të Tij (Isaia 49:1–12; Isaia 50:6–10). Tani Poema e Shërbëtorit të vuajtur shqyrton tellësinë e tragjedisë së Tij.

`Rishikoni pjesët nga jeta e Krishtit, të listuara në paragrafin e sipërm. Çfarë na tregojnë ato rreth Mesias Jezus? Si ndihmojnë ato për të na përgatitur për mesazhin shokues tek Isaia 52 dhe 53? Apo e gjitha kjo e bën mesazhin e Isaias 52 dhe 53 akoma më shokues?`

Isaia 52:13–53:1 e nis poemën me një vështrim paraprak ,që përmban një kontrast befasues: Shërbëtori do të përparohet dhe do të lartësohet, por pamja e Tij e jashtme do të jetë shfytyruar përtej njohjes. Kush mund ta besojë këtë?

Isaia 53:2, 3 nis me një zbritje të dhimbshme nga origjina dhe dukja e zakonshme e Shërbëtorit tek trishtimi dhe refuzimi i Tij. Isaia 53:4–6 bën një pauzë për të shpjeguar se Ai në fakt vuan në vend të ndëshkimit tonë, të cilin Ai ka marrë përsipër për të na shëruar ne. Isaia 53:7–9 vazhdon zbritjen e Shërbëtorit të pafajshëm për në varr.

Tek Isaia 53:10–12, Shërbëtori ngjitet për të marrë shpërblimin dhe lartësimin e parashikuar që nga fillimi i poemës tek Isaia 52:13, me një ide të shtuar se sakrifica e Tij për të shpëtuar të tjerët është vullneti i Zotit.

Krahasoni poemën me tekstin e ngjashëm tek Filipianëve 2:5–11, ku gjithashtu Jezusi nis në trajtën e Perëndisë, por zbret duke zbrazur Veten për të marrë trajtën njerëzore, e përul Veten deri në vdekje, madje vdekjen më poshtëruese: vdekjen mbi kryq. Prandaj Perëndia e lartëson Atë në mënyrë që të gjithë të pranojnë Jezusin si Zot (krah.me Isaia 49:7).

`Lexoni Isaia 52:13–53:12. Shënoni nga poema gjithçka që Jezusi ka bërë për ne. Reflektoni mbi atë çfarë kuptimi kanë për ne këto veprime të kryera për të mirën tonë.`