---
title:  Histori misioni
date:  05/03/2021
---

#### Historia misionare nga Kirgistani

Sporti Ndryshon Jetën

Jezus Maksimiliano Gomez, 24 vjeç

Një argjentinas i ri me emër Jezusi pothuajse vdiq, gjatë një operacioni të vështirë në shpatull, për shkak të një dëmtimi nga sporti. Pas operacionit, ai ndjeu një dëshirë të madhe të bënte diçka për Perëndinë. Por çfarë?

Ai vendosi ta falenderonte Perëndinë, duke punuar për një muaj si shitës librash Kristianë, pas diplomimit nga Universiteti River Plate, në Argjentinë. Të gjitha të ardhurat nga shitjet, ai do t’ia jepte Kishës Adventiste.

Gjatë vitit të fundit të studimeve, Jezusi e kishte të vështirë të merrte pjesë në klasat e edukimit fizik. Shpatulla po e bezdiste. Mësuesit e paralajmëruan se nuk do të mund të diplomohej për Edukim Fizik, nëse nuk i përmbushte të gjitha kërkesat.

Mjeku e këshilloi të ndryshonte degën e studimit.  “Nëse vazhdon të ushtrohesh, shpatulla jote do të bëhet më keq,” tha mjeku.

Jezusi nuk donte të ndryshonte degën e studimit kaq pranë diplomimit. Dhe nuk kishte lekë që të vazhdonte të studionte degën e re, po ta ndryshonte.

Ndërsa mendonte se çfarë duhet të bënte, një shok, Markos, e pyeti se ç’kishte në plan të bënte pas diplomimit.

Jezusi i tregoi rreth idesë për të shitur libra për një muaj dhe t’i jepte të ardhurat si ofertë. Markosi e pëlqeu këtë ide por ai kishte një tjetër.

“Pse nuk shkon në Kirgistan?” pyeti ai.

Markosi kishte punuar si vullnetar, për një vit, në një shkollë Adventiste në Kirgistan. Jezusi nuk e kishte menduar ndonjëherë të udhëtonte deri në anën tjetër të globit por i pëlqeu sugjerimi. Ai u lut për këtë dhe i premtoi Perëndisë se do të shkonte në Kirgistan, po të diplomohej atë vit.

Kur erdhi koha për provimin e fundit në Edukim Fizik, Jezusi u lut për ndihmë në ushtrimet që dukeshin të pamundura. Për çudinë e tij, ai arriti t’i bënte të gjitha me sukses.

Më pas, doktori e kontrolloi sërish shpatullën e tij. Plaga e vjetër ishte shëruar tërësisht. Ishte një mrekulli e vërtetë.

Jezusi u diplomua dhe shkoi në Kirgistan një muaj më vonë.

Kur arriti në shkollën Adventiste në Tokmok, atij iu dhanë klasat e edukimit fizik dhe u bë trajneri i një klase futbolli për fëmijët e komunitetit. Klasa e futbollit zhvillohej në një palestër të re të shkollës, të ndërtuar me ndihmë nga Ofertat e një Sabati të 13të, në 2017.

Por historia nuk mbaron me kaq.  Ndërsa Jezusi dhe fëmijët luanin bashkë, Jezusi vuri re ndryshime në sjelljen e fëmijëve. Djemtë ziheshin shumë por ndaluan kur Jezusi u tha: “Jemi motra dhe vëllezër. Nuk ka pse të zihemi.”

Kur pa që disa djem pinin alkool, ai i këshilloi të ndalonin.

“Është shumë i dëmshëm për trupin,” tha ai.

Djemtë ndaluan së piri.

Jezusi është shumë i lumtur që kaloi një vit si vullnetar në Kirgistan.

“Shoh ndryshim të madh te nxënësit,” tha ai. “Dhe nuk kemi humbur asnjë ndeshje me shkollat e tjera!”

Një pjesë e Ofertave të Sabatit të 13të, para tre vjetësh, ndihmoi në ndërtimin e palestrës së re në shkollën Adventiste në Tokmok, Kirgistan. Faleminderit që e mbështesni edukimin Kristian në Kirgistan dhe vende të tjera të Divizionit Euro-Aziatik.