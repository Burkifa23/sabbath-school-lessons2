---
title:  'E vërteta sprovuese e Isaias (Isaia 50:4–10)'
date:  28/02/2021
---

Në qoftë se qëllimi i Isaias do të ishte vetëm të përcillte informacion, ai do t’i kishte shkruar menjëherë të gjitha detajet rreth Mesias. Por për të na mësuar, bindur dhe për të na paraqitur Shërbëtorin e Zotit, shkrimi i tij i ngjan një tapeti shumëngjyrësh, i thurrur nga tema të përsëritura, të bashkuara në një harmoni simfonike. Isaia hap pas hapi na zbulon mesazhin e Zotit në mënyrë që ne të mund të shikojmë dhe përvetësojmë çdo aspekt në kontekstin e pamjes së plotë. Isaia është një piktor, i cili pikturon mbi zemrat e dëgjuesve të tij.

`Lexoni Isaia 50:4–10. Përmblidhni kuptimin e këtyre vargjeve. Si e shohim Jezusin në këtë pasazh?`

Ne zbuluam tek Isaia 49:7 që shërbëtori i Zotit përbuzet, urrehet dhe është bërë “shërbëtori sundimtarëve”, mëgjithatë “mbretërit do të shohin dhe do të ngrihen, princat do të bien përmbys” para Tij. Këtu tek Isaia 50, ne mësojmë se, mësuesi i butë, i cili e mban me fjalë të lodhurin (Isaia 50:4) ka për të vuajtur akoma më shumë. Rruga e Tij për në shfajësim dhe nder kalon nëpërmjet abuzimit fizik (Isaia 50:6).

Ky abuzim tingëllon shumë keq për njerëzit, që vijnë nga kultura moderne perëndimore. Por në kulturën e lashtë të Lindjes së Mesme, nderi i një personi dhe grupit të tij/saj ishte çështja e jetës a vdekjes. Në qoftë se e ofenduat dhe e keqtrajtuat dikë në këtë mënyrë,  bëni mirë të gjeni strehim dhe mbrojtje, sepse me siguri viktima dhe/ose klani i tij ka për të marrë hak.

Mbreti David e sulmoi dhe e pushtoi vendin e Amonit (2 Samueli 10:1–12), vetëm për shkak se mbreti i tyre “i zuri shërbëtorët e Davidit, i detyroi të rruajnë gjysmën e mjekrës dhe të presin për gjysmë rrobat e tyre deri në vithe, pastaj i la të shkojnë” (2 Samuelit 10:4). Por tek Isaia 50 njerëzit godasin shërbëtorin, në mënyrë të dhimbshme shkulin mjekrën e tij dhe e pështyjnë në fytyrë. Ajo çfarë e bën këtë një incident ndërkombëtar dhe ndërkozmik është se viktima është i dërguari hyjnor i Mbretit të mbretërve. Dhe, duke krahasuar Isaia 9:6, 7 dhe Isaia 11:1–16 me pasazhet e tjerë rreth “shërbëtorit”, ne gjejmë se shërbëtori në fakt është vetë Mbreti, Shpenguesi i madh! Por edhe pse Ai ka tërë pushtetin dhe nderin, për një arsye të paimagjinueshme, Ai nuk e shpëton Veten! Kjo është aq e çuditshme sa njerëzit nuk e besonin dot atë. Tek kryqi i Krishtit udhëheqësit fetarë talleshin me Jezusin, duke thënë: “ ‘Ai i shpëtoi të tjerët, le të shpëtojë veten, po qe se me të vërtetë është Krishti, i zgjedhuri i Perëndisë!’ ”(Luka 23:35)

“ ‘Le të zbresë tani nga kryqi dhe ne do të besojmë në të’ ” (Mateu 27:42).

`Lexoni Isaia 50:4–10. Shënoni parimet shpirtërore të përshkruara këtu, të cilat ne duhet t’i zbatojmë edhe në jetët tona. Shikoni veten në dritën e listës suaj. Në cilat fusha duhet përmirësim? Nëse ndiheni të dekurajuar, vazhdoni të lexoni materialin e kësaj jave.`