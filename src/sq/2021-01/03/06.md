---
title:  '“Zoti është me ne”! (Isaia 7:14)'
date:  14/01/2021
---

Porsi emrat e bijve të Isaias (Shear-Jashub, “një mbetje do të kthehet” dhe Maher-Shalal-Hash-Baz, që do të thotë “e shpejtë është preja, e afërt është plaçkitja”, edhe emri i Emanuelit ka një kuptim. Fjalë për fjalë ky emër do të thotë “me ne Zoti”, por përkthimi i përhapur është “Zoti me ne”. Megjithatë, ky përkthim humbet diçka shumë të rëndësishme. Në gramatikën hebreje shpeshherë mungon folja “jam”, e cila në përkthime duhet shtuar. Pra, Emanuel duhet përkthyer “Zoti është me ne” (shih si e njëjta fjalë është përkthyer tek Isaia 8:10), porsi emri “Jezus” (varianti grek, i shkurtuar nga “Jehoshua” ose “Joshua” në hebraisht) do të thotë “Zoti është shpëtim”, ku sërish folja “është” është e shtuar (krah. Isaia, që do të thotë “shpëtimi është Zoti”).

Por emri “Emanuel” nuk është veç një përshkrim abstrakt; ai është një premtim i përmbushur tani: “Zoti është me ne”!

`Çfarë rëndësie ka premtimi se Zoti është me ne?`

Nuk ka asnjë siguri, asnjë ngushëllim, asnjë inkurajim më të fortë se ky. Zoti nuk na premton që populli i Tij nuk do të ketë dhimbje dhe vështirësi, por premton të jetë me ata. Tek Psalmet lexojmë: “Edhe sikur të ecja në luginën e hijes së vdekjes, nuk do të kisha frikë nga asnjë e keqe, sepse Ti je me mua; shkopi Yt dhe thupra Jote janë ato që më japin zemër” (Psalmi 23:4).

“Zoti thotë: ‘Kur do të kalosh përmes ujërave, Unë do të jem me ty, ose do të kalosh lumenjtë, nuk do të të mbytin; kur do të ecësh nëpër zjarr, nuk do të digjesh dhe flaka nuk do të të konsumojë’ (Isaia 43:2).

“Ku ishte Zoti kur babilonasit i hodhën tre miqtë e Danielit në zjarr? Ai ishte me ta (Danieli 3:23–25). Dhe, ku ishte Zoti, ndërsa Jakobi po luftonte deri në agim? Në krahët e tij, sa më afër (Zanafilla 32:24–30).

“Madje kur Zoti nuk shfaqet para nesh në një formë fizike, Ai përjeton tërë eksperiencat e njerëzve të Tij. Ku ishte Jezusi kur turma e egër e vrau Stefanin? ‘Në këmbë në të djathtën e Perëndisë’ (Veprat 7:55). Por, kur Jezusi u ngrit në Qiell, Ai “u ul në të djathtën e Madhërisë në vendet e larta’ (Hebrenjve 1:3). Përse u ngrit Ai në këmbë kur Stefani u sulmua me gurë? Siç ka thënë Morris Venden, ‘Jezusi nuk mund ta shikonte atë ulur duarkryq!’”—Roy Gane, God’s Faulty Heroes (Hagerstown, Md.: Review and Herald Pub. Assn., 1996), fq. 66.

`Edhe pse ne kemi premtimin që “Zoti është me ne”, çfarë ndryshon kjo kur përballemi me vuajtje dhe sprova të tmerrshme? Si na ndihmon dijenia se Zoti është me ne? Shpjegoni përgjigjen tuaj.`