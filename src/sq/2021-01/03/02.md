---
title:  'Rreziku nga veriu (Isaia 7:1–9)'
date:  10/01/2021
---

`Me çfarë krize të tmerrshme përballej mbreti Ashaz në fillim të sundimit të tij? 2 Mbretërve 15:37, 38; 2 Mbretërve 16:5, 6; Isaia 7:1, 2.`

Mbretëria e Izraelit verior (Efraimi) dhe Siria (Arami) u bashkuan për të sulmuar Judën e vogël në jug. Kjo ndodhi kur Judea ishte dobësuar nga sulmet e Edomitëve dhe Filistinëve. Edhe në të kaluarën Juda kishte luftuar kundër Izraelit, por tani bashkimi i forcave të Izraelit me Sirinë ishte tepër kërcënues. Duket se Izraeli dhe Siria dëshironin të detyronin Judën që të bënte një koalicion me ata kundër fuqisë madhështore të Tiglas-Pileser III (e quajtur “Puli” tek 2 Mbretërve 15:19), i cili vazhdimisht i kërcënonte ata, duke zgjeruar perandorinë e tij. Izraeli dhe Siria, armiqtë e lashtë, u pajtuan dhe u bashkuan për të luftuar kundër rrezikut më të madh. Në qoftë se ata mund ta pushtonin Judën dhe të ulnin në fron një mbret-kukull (Isaia 7:5, 6), ata mund të përdornin burimet dhe ushtrinë e Judesë në luftën e tyre.

`Cila ishte zgjidhja e Ashazit, kur po shembej bota e tij? 2 Mbretërve 16:7–9; 2 Kronikave 28:16.`

Në vend që të pranonte Zotin si Mikun e tij, i cili mund ta shpëtonte atë dhe vendin e tij, Ashazi u përpoq të miqësohej me mbretin Tiglath-Pileser III, armikun e armiqve të tij. Mbreti Asirian me gëzim e pranoi ftesën për t’u bashkuar kundër Sirisë dhe Izraelit. Tiglath-Pileser jo vetëm që mori një ryshfet të madh nga Ashazi, por gjithashtu dhe një justifikim të mirë për të pushtuar Sirinë (2 Mbretërve 16:9). Aleanca e Sirisë dhe Izraelit u thye. Në vështrim të parë u duk se Ashazi e kishte shpëtuar Judën.

Por nuk duhet të habitemi rreth një veprimi të tillë nga ana e Ashazit. Ai ishte një nga mbretërit më të këqinj, që kishte sunduar Judën deri në atë pikë. (Shih 2 Mbretërve 16:3, 4; 2 Kronikave 28:2–4).

`Kur ne lexojmë sesi ka qenë mbreti Ashaz, është e kuptueshme pse ai reagoi ndaj rrezikut pikërisht në këtë mënyrë. Çfarë mësimi mund të marrim nga kjo histori për jetën tonë personale? Në qoftë se ne nuk i bindemi Zotit në jetën e përditshme, pse kujtojmë që papritur do të bëhemi besimtarë të përkushtuar me besim të madh tek Ai përballë një krize apo sprove reale? (Shih Jakobi 2:22; Jeremia 12:5).`