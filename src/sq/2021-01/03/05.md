---
title:  'Shenja është një djalë (Isaia 7:14)'
date:  13/01/2021
---

Oferta e Zotit për të kërkuar një shenjë, madje “në thellësitë ose në lartësitë” (Isaia 7:11) nuk e preku zemrën e Ashazit. Prandaj, kur Zoti shpalli që Ai Vetë do të tregojë një shenjë (Isaia 7:14), ne mund të presim diçka në dimensione mbresëlënëse, që mund të shpiki vetëm një imagjinatë hyjnore (krah. me Isaia 55:9; 1 Korintasve 2:9).

Surprizë! Shenja është një djalë. Por, si një fëmijë i lindur nga një grua, një djalë i quajtur “Emanuel” mund të jetë një shenjë e madhe profetike?

`Kush është ajo grua, dhe kush është Fëmija i saj?`

Dhiata e Vjetër nuk e përmend fare përmbushjen e kësaj shenje të rëndësishme, siç ka bërë me shenjat e tjera, si p.sh. tek historia e Gideonit (Gjyqtarët 6:36–40). Ja, disa përmbushje të mundshme, në qoftë se bazohemi vetëm tek Dhiata e Vjetër:

1. Fjala “grua e re” (në shqip e përkthyer si “virgjëreshë) mund të na bëjë të mendojmë që kjo mund të jetë një grua e martuar në Jerusalem, ndoshta gruaja e Isaias. Isaia 8:3 përmend lindjen e birit të Isaias nga një “profete”, (duke i referuar gruas së tij, e cila pati mesazhe profetike kur lindte fëmijët e saj; krah. Isaia 7:3, Isaia 8:18). Por biri i saj u quajt Maher-Shalal-Hash-Baz (Isaia 8:1–4), jo Emanuel. Megjithatë, shenjat e të dy djemve janë të ngjashme në aspektin se para se të rriteshin aq sa të dallonin të mirën nga e keqja, Siria dhe Izraeli verior u shkatërruan (Isaia 7:16; Isaia 8:4).

2. Disa sugjerojnë se Emanuel është mbreti Ezekia, biri i Ashazit, i cili sundoi pas të atit. Megjithatë, askund në Bibël ai nuk quhet Emanuel.

3. Për shkak se Emanueli është një person misterioz dhe emri i tij përkthehet si “Zoti me ne”, që i referohet pranisë së Zotit, Ai mund të jetë i njëjti Djalë i premtuar tek Isaia 9 dhe 11. Në këtë rast, Ai është një Person hyjnor (Isaia 9:6), “rrënja e Isaias” (Isaia 11:10), një mbret, i cili kalon madje mbretin e mirë Ezekia.

4. Ngjizja e natyrshme tek një grua beqare do të rezultonte lindjen e një fëmije jashtë martesës, për shkak të shkeljes së ligjit të Zotit (shih Ligji i Përtërirë 22:20, 21). Përse do t’i referohej Zoti një mëkati të tillë si një shenjë frymëzuese për besimin tonë?

Në kontrast, Dhiata e Re e identifikon Jezusin si Emanuel (Mateu 1:21–23), lindur me anë të mrekullisë dhe dëlirësisë nga një virgjëreshë e pamartuar, por e fejuar. Jezusi është gjithashtu Biri hyjnor (Isaia 9:6; Mateu 3:17), “degëza” dhe “rrënja” e Isaias (Isaia 11:1, 10; Zbulesa 22:16). Ndoshta edhe lindi një “Emanuel” në kohën e Isaias, duke i provuar Ashazit që profecitë e Zotit plotësohen në kohën e Tij dhe, duke shërbyer si lajmëtari i Krishtit. Ndoshta. Ne nuk e dimë me siguri. Por ne dimë atë çfarë na nevojitet: “kur u mbush koha, Perëndia dërgoi Birin e Tij, të lindur prej gruaje” (Galatasve 4:4), në mënyrë që mund të shijojmë praninë e Zotit.

`Reflektoni mbi realitetin e mishërimit të Krishtit. Si na ngushëllon ky realitet në rastet kur kjo botë na duket e ftohtë, e frikshme dhe indiferente?`