---
title:  'Një tjetër mundësi (Isaia 7:10–13)'
date:  12/01/2021
---

Ashazi nuk u përgjigj me besim ndaj thirrjes së Isaias. Prandaj Zoti hirplotë i dha mbretit një tjetër mundësi, duke e ftuar për të kërkuar një shenjë “ose në thellësitë ose në lartësitë” (Isaia 7:11). Këtu shohim një nga ftesat më bujare të ofruara ndonjëherë njeriut. Një ofertë pa limit. Zoti as nuk e kufizoi ofertën e Tij deri në gjysëm të Mbretërisë së Tij, siç zakonisht bënin mbretërit njerëzorë në kulmin e bujarisë së tyre (shih Ester 5:6; Ester 7:2; Marku 6:23). Jo, Zoti ishte gati për të zbrazur tërë qiellin dhe tokën për një mbret të lig vetëm po të besonte! Ashazi mund të kishte kërkuar si shenjë një mal floriri ose ushtarë të panumërt sa rëra në bregdet!

`Përse u përgjigj Ashazi në atë mënyrë (Isaia 7:12)?`

Në pamje të parë përgjigjja e Ashazhit mund të duket e perëndishme dhe plot respekt. Ai nuk do ta tundonte Zotin, siç kishin tunduar Izraelitët shekuj më përpara në shkretëtirë (Eksodi 17:2; Ligji i Përtërirë 6:16). Por ndryshimi këtu është tek situata. Në rastin e Ashazit Vetë Perëndia e ftoi mbretin për të kërkuar një shenjë prej Tij (krah. me Malakia 3:10). Në këtë rast, do ishte kënaqësi për Zotin, në qoftë se mbreti do të pranonte ofertën e Tij bujare. Kjo nuk do të ishte një kërkesë arrogante për të vënë në provë durimin e Zotit. Por Ashazi as nuk dëshironte ta lejonte Zotin të forconte besimin e tij. Ai e mbylli dhe  e kyçi derën e zemrës së tij, duke e lënë besimin përjashta.

`Lexoni Isaia 7:13. Çfarë po thotë këtu Isaia?`

Isaia iu përgjigj se, duke refuzuar për ta vënë Zotin në provë, me justifikimin që të mos tundonte Zotin, në fakt ai ishte duke e tunduar Zotin. Por aspekti më shqetësues i këtij vargu është që Isaia këtu e përdor frazën “Perëndinë tim” në kontrast me Isaia 7:11, ku profeti e ftoi mbretin për t’i kërkuar një shenjë “Perëndisë tënd”. Duke refuzuar ofertën hyjnore, Ashazi e refuzoi Zotin si Perëndinë e tij. Tani Zoti ishte Perëndia i Isaias dhe jo i Ashazit.

`Çfarë na mëson kjo rreth durimit të Zotit dhe gadishmërisë së Tij për të shpëtuar të gjithë njerëzit? Gjithashtu, çfarë na tregon kjo, rreth verbërisë dhe ngurtësisë së zemrës njerëzore në rastet kur ajo nuk i është dorëzuar plotësisht Zotit? Së fundi, madje nëse Zoti do t’i kishte dhënë Ashazhit çfarëdolloj shenje sipas zgjedhjes së tij, a mendoni se Ashazi do të kishte besuar? Shpjegoni përgjigjen tuaj.`