---
title:  Rënia e “Mbretit” të Malit (Isaia 14)
date:  02/02/2021
---

Në përgjigje ndaj rënies së Babilonisë (Isaia 13), që solli çlirimin e popullit të Perëndisë (Isaia 14:1–3), Isaia 14:4–23 shpreh edhe një përqeshje figurative (shih edhe Mikea 2:4; Habakuku 2:6) kundër mbretit të Babilonisë. Këto fjalë janë poetike dhe nuk duhen kuptuar drejtpërdrejt, meqenëse aty përmenden edhe mbretërit e vdekur, duke përshëndetur kolegun e tyre të ri në vendin e të vdekurve (Isaia 14:9, 10), ku krimbat janë mbulesa e shtratit të tij (Isaia 14:11). Kjo është thjesht një mënyrë dramatike për t’i treguar mbretit kryeneç që ai ka për të rënë shumë poshtë, porsi mbretërit e tjerë kryelartë më përpara. Pra, këto vargje janë simbolike dhe në asnjë mënyrë nuk përdoren si komentarë mbi çështjen se çfarë ndodh pas vdekjes!

`Çfarë lidhje ka Isaia 14:12–14 me mbretin e Babilonisë?`

Mbretërit e Babilonisë nuk vuajtën fare nga vetëvlerësimi i ulët (Danieli 4, 5). Por ambicia për t’u bërë “i ngjashëm me Shumë të Lartin” (Isaia 14:14) shkon madje përtej egos më të fryrë. Ndërsa mbretërit e lashtë shpallnin që kishin lidhje të ngushta me perënditë, ata ishin të nënshtruar ndaj tyre. Kjo demonstrohej në mënyrë dramatike çdo vit, në ditën e pestë të festës së Vitit të Ri Babilonas, ku mbreti duhet t’i afrohej statujës së Mardukut pa simbolet e tij mbretërore (kurorë, etj) për t’u riafirmuar si mbret. Ideja për të zënë vendin, madje të një perëndie më të vogël, do të ishte parë si një marrëzi dhe vetëvrasje.

Kurse tek Isaia 14 dhe Ezekieli 28 përshkruhet një arrogancë e paparë para Qiellit nga ana e një sunduesi të qytetit. Edhe këtu përshkrimi shkon përtej një monarku tokësor, dhe shohim që Zoti këtu nuk flet për një njeri, por për armikun e lashtë, i cili ka qenë edhe në Kopshtin e Edenit dhe madje në Qiell, një engjëll të vajosur, një kerubin në Malin e Shenjtë të Zotit, i përkryer që nga dita e krijimit të tij, deri në ditën kur u gjet çoroditja në të; një engjëll i përjashtuar nga Qielli, një qenie që në fund do të shkatërrohet nga zjarri i Zotit (Ezekieli 28:12–18). Pra, të gjitha këto epitete na tregojnë qartë që këtu nuk flitet për një mbret njerëzor. Zbulesa 12:7–9 na tregon rreth një qenieje madhështore, që u përjashtua nga Qielli me engjëjt e tij: “Satani, që mashtron gjithë dheun” (Zbulesa 12:9), i cili mashtroi Evën në kopshtin Eden (Zanafilla 3).

Satani ka një imagjinatë kryeneçe: “. . . ke thënë: "Unë jam një perëndi; unë ulem mbi një fron perëndish në zemrën e deteve," ndërsa je i vdekshëm dhe jo një perëndi (Ezekieli 28:2, NRSV). Vdekja e tij do të vërtetojë që ai nuk është perëndi. Ndryshe nga Krishti, i cili u ringjall, Satani do të vdesi në liqenin e zjarrit (Zbulesa 20:10), dhe nuk do të kërcënojë universin kurrë më.

`Krahasoni Isaia 14:13, 14 me Mateu 11:29; Gjoni 13:5 dhe Filipianëve 2:5–8. Çfarë na tregon ky kontrast rreth karakterit të Zotit kundrejt karakterit të Satanit? Çfarë na tregon ky kontrast rreth asaj sesi e shikon Zoti krenarinë, arrogancën dhe dëshirën për vetëlartësim?`