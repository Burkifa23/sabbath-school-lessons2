---
title:  Porta Qiellore (Isaia 13, 14)
date:  03/02/2021
---

Tek Isaia 14 tallja kundër Satanit, (i cili më përpara quhej “Luciferi, biri i agimit” (Isaia 14:12)) është përzier me një tallje kundër mbretit të Babilonisë. Pse kështu? Krahasoni Zbulesa 12:1–9, ku dragoi, i identifikuar si Satani (Zbulesa 12:9), përpiqet të vrasë foshnjën e sapolindur. Tek Zbulesa 12:5 ky fëmijë pa dyshim është Krishti. Por, ai që mundohej për të vrarë Jezusin e vogël ishte mbreti Herod, apo jo? (Mateu 2). Dragoi këtu është edhe Satani, edhe fuqia Romake e përfaqësuar nga Herodi, sepse Satani punon nëpërmjet agjentëve njerëzorë. Në mënyrë të ngjashme, Satani ishte edhe mbrapa mbretit të Babilonisë dhe princit të Tiros.

`Përse më vonë në Librin e Zbulesës, me emrin “Babilonia” nënkuptohej Roma (1 Pjetri 5:13) dhe një fuqi e ligë (Zbulesa 14:8; 16:19; Zbulesa 17:5; Zbulesa 18:2, 10, 21)?`

Porsi Babilonia historike, Roma dhe “Babilonia” simbolike e Zbulesës, janë fuqitë krenare dhe të pamëshirshme, të cilat shtypin njerëzit e Zotit. Vini re se Zbulesa 17:6, përmend veçanërisht që, kjo Babiloni është “dehur nga gjaku i shenjtorëve”. Ata rebelohen kundër Zotit. Rebelimi madje nënkuptohet në emrin e Babilonisë. Në gjuhën babilonase bab ili do të thotë “porta e perëndisë/ve)”, pra, duke iu referuar hyrjes për në mbretërinë hyjnore. Krahasoni Zanafilla 11, ku njerëzit ndërtonin kullën e Babelit (e Babilonisë), me qëllim që ata mund të arrinin me fuqitë e tyre nivelin e një imuniteti hyjnor, në të cilin ata nuk duhej t’i jepnin më asnjë llogari Zotit.

Kur Jakobi u zgjua nga ëndrra e tij e gjatë, ku ai kishte parë një shkallë duke lidhur qiellin me tokën, ai klithi: “Kjo nuk është tjetër veçse shtëpia e Perëndisë, dhe kjo është porta e qiellit!” (Zanafilla 28:17). Vini re se për atë “shtëpia e Perëndisë” është “porta e qiellit”; pra, hyrja për në mbretërinë Qiellore. Jakobi pastaj e quajti atë vend Bethel, që do të thotë “shtëpia e Perëndisë”.

“Porta e qiellit” në Bethel dhe “porta e perëndisë/ve” në Babiloni ishin mënyra të kundërta për të arritur mbretërinë Qiellore. Shkalla e Jakobit vinte nga Qielli, e zbuluar nga Perëndia. Ndërsa kulla e Babelit ishte ndërtuar me forca njerëzore në përpjekje për të arritur Qiellin. Këto të dyja përfaqësojnë dy mënyra të kundërta për të fituar shpëtimin: (1) pranimi i shpëtimit që na ka siguruar Zoti nëpërmjet Krishtit dhe (2) përpjekja për të fituar shpëtimin me forcat tona, me vepra të mira. Besimi i vërtetë është i bazuar në modelin e përulur të Bethelit: “Ju në fakt, jeni të shpëtuar me anë të hirit, nëpërmjet besimit, dhe kjo nuk vjen nga ju, po është dhurata e Perëndisë” (Efesianëve 2:8). Ndërsa tërë fetë e rreme, duke përfshirë legalizmin dhe humanizmin “sekular”, janë bazuar mbi modelin krenar Babilonas. Për të parë kontrastin e të dy mënyrave lexoni shembëlltyrën e Jezusit rreth fariseut dhe tagrambledhësit (Luka 18:9–14).

`Këngëtari i famshëm kanadez, Leonard Cohen, i cili ka shkruar këngën e famshme “Hallelujah”, pasi kishte kaluar disa vite në manastirin Zen të budistëve, tha në një intervistë: “Nuk jam i shpëtuar”. Në kontekstin e studimit të sotshëm, si mendoni, cili ishte problemi i tij? Çfarë nevojitej ai që të dinte rreth shpëtimit?`