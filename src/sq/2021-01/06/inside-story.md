---
title:  Histori misioni
date:  05/02/2021
---

#### Historia misionare nga Rusia

Përplasja Që Ndryshoi Jetën

Olga Noshin, 34 vjeç

Një aksident me makinë i prishi pushimet e Olgës dhe Romanit në Detin e Zi.

Çifti i ri, që ishte martuar para tre vjetësh, po ngiste makinën midis dy qyteteve buzë detit, kur Romani nuk u kthye në rrugën që duhej. Ai zvogëloi shpejtësinë dhe po ndryshonte drejtimin kur një Mercedes i bardhë erdhi me shpejtësi të madhe dhe goditi makinën e tyre. Makina e tyre u rrrotullua disa herë. Më në fund ndaloi. Dritaret ishin të thyera dhe dyert nuk hapeshin. Olga dhe Romani arritën të dilnin nga makina, nëpërmjet një dritareje të thyer. Ata nuk kishin asnjë të gërvishtur por makina e tyre ishte shumë e prishur.

Romani dhe Olga panë Mercedesin. Ishte tërësisht i shkatërruar gjithashtu, por shoferi ishte mirë.

Policia erdhi dhe vendosi se përgjegjës për aksidentin ishte Romani. Romani mbuloi fytyrën me duar. “Do kalojmë shumë vite të jetës sonë duke paguar për atë Mercedes,” tha ai.

Në atë moment, Olga e kuptoi se aksidenti kishte një çmim të madh. Romani kishte një sigurim të vogël që nuk do ta mbulonte makinën e shtrenjtë. Olga u largua nga rruga dhe u fut në një pemishte, buzë rrugës. Atje, u gjunjëzua dhe u lut, “Të lutem na ndihmo.” Ajo hapi sytë dhe u ngrit në këmbë. Makinat e copëtuara vazhdonin të ishin në mes të rrugës.

Shoferi tjetër, Musa, po fliste ashpërsisht me Romanin. “Më jep të gjitha dokumentat e tua,” tha ai. “Më paguaj makinën dhe do të t’i kthej.” Romani i dha patentën.

Pasi policia mbaroi raportin, dikush erdhi të merrte Musën. Romani dhe Olga nuk kishin si të vazhdonin rrugën. Ndërsa prisnin kamionin që do hiqte makinën e tyre që aty, ata shkuan te pemishtja të bisedonin. Ata kishin pasur probleme në martesën e tyre, gjatë javëve të fundit, dhe tani po dilnin gjithë emocionet. Olga kuptoi se ata kishin qenë shumë pranë divorcit.  Ata i kërkuan falje njëri-tjetrit dhe Perëndisë.

Atë natë, Romani dhe Olga fjetën buzë detit. Në mëngjes, Musa i mori në telefon dhe i ftoi të rrinin në shtëpinë e tij. Ai kishte një makinë të dytë dhe i çoi me makinë në zyrat që duhet të shkonin për të zgjidhur problemin e sigurimeve dhe dokumentat e tjera. Ai u çudit që Romani dhe Olga nuk hanin mish. Ai u çudit akoma më shumë kur pa që ata nuk pinin alkool. “Ju jini të çuditshëm,” tha ai. “Çfarë jini ju?”

“Ne jemi Adventistë të Ditës së Shtatë,” tha Olga.

“Po tallesh,” tha ai. “Ju jini Adventistët e dytë që takoj në jetën time.”

Musa nuk ishte Kristian dhe kishte dy bashkëshorte. Ai ishte i mbytur nga faji. Ai u tregoi mysafirëve se, vetëm disa ditë para aksidentit, e kishte detyruar bashkëshorten e dytë të bënte abort.

“Mendoj se aksidenti është dënimi i Perëndisë,” tha ai.

Ai e kishte dashur shumë Mercedesin dhe e kishte blerë, me porosi të veçantë, vetëm një javë para aksidentit.

Romani dhe Olga morën në telefon disa të njohur në qytetin e tyre, Zaokski, Rusi, për të marrë lekë borxh, që të paguanin makinën. Ata e mblodhën shumën e makinës brenda tre ditëve, por të njohurit vazhdonin t’i merrnin në telefon duke iu ofruar më shumë lekë dhe ndihmë në mënyra të tjera.

Musai dëgjoi disa nga telefonatat dhe qau.

“Unë jam i pasur,” tha ai. “Kam shumë të njohur. Kam ndihmuar shumë njerëz të fitonin shumë lekë. Por asnjë nga miqtë e mi nuk mori në telefon të pyeste nëse isha mirë, pas aksidentit. Ju jini të varfër, nuk kini asgjë, por miqtë tuaj shqetësohen për ju.”

Në fund të javës, lekët ishin paguar dhe Musai i ktheu patentën Romanit. Ai tha gjithashtu se i duhej të shkonte në një qytet tjetër për disa ditë – i njëjti qytet drejt së cilit Romani dhe Olga po shkonin kur pësuan aksidentin. “Dëshironi të rrini me mua?” pyeti ai.

Romani dhe Olga i kaluan dy ditët e ardhshme në shtëpinë më lukzose që kishin parë ndonjëherë. Më pas, morën trenin për t’u kthyer në Zaokski.

Viti i ardhshëm ishte shumë i vështirë sepse ata paguan lekët që kishin marrë borxh, por Olga e falenderoi Perëndinë për aksidentin. Aksidenti shpëtoi martesën e tyre. Ndërsa ajo falenderonte Perëndinë, ajo pati një rritje rroge në punë kurse Romani gjeti një punë të re, me rrogë më të madhe. Ata arritën ta paguanin gjithë borxhin brenda një viti.

“Nuk kemi pasur nevojë për asgjë,” tha Olga. “Perëndia i përmbushi të gjitha nevojat tona.”

Olga ishte një nga nxënësit e parë të Shkollës Kristiane Zaokski, si nxënëse e klasës së parë në vitin 1993. Ajo kreu shkollën fillore dhe të mesme aty dhe më pas studioi në Universitetin Adventist Zaokski. Një pjesë e Ofertave të Sabatit të 13të të këtij tremujori do ndihmojë shkollën të ndërtojë ndërtesën e vet në kampusin e Universitetit. Tani, shkolla me konvikt, përdor klasat e universitetit dhe ofertat tuaja do ndihmojnë fëmijët të kenë klasat e tyre.