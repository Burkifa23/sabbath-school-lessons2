---
title:  'Rënia e Babilonisë (Isaia 13:2–22)'
date:  01/02/2021
---

Në vitin 626 P.K. Kaldeu Nabopolasar e restauroi lavdinë e babilonasve, duke e bërë veten mbretin e Babilonisë, duke nisur dinastinë neo-babilonase dhe, duke marrë pjesë (bashkë me Medinën) në mposhtjen e Asirisë. Biri i tij, Nebukadnetsari II ishte mbreti, i cili pushtoi Judenë dhe i çoi banorët e saj në mërgim (shih Danieli 1).

`Si përfundoi Babilonia? Shih Danieli 5.`

Në vitin 539 P.K., kur persiani Kir e pushtoi Babiloninë për të zgjeruar perandorinë Medo-persiane (shih Danieli 5), qyteti i Babilonisë e humbi përgjithmonë pavarësinë e saj. Në vitin 482 P.K., Kserksi I e mposhti me brutalitet kryengritjen e Babilonisë kundër sundimit persian. Ai hoqi statujën e Mardukut (kryeperëndisë së babilonasve) dhe shkatërroi disa fortesa dhe tempuj të tyre.

Aleksandri i Madh në vitin 331 P.K. e mori Babiloninë nga persianët pa luftë. Pavarësisht nga ëndrra e tij për ta bërë Babiloninë kryeqytetin e tij lindor, qyteti me kalimin e shekujve të ardhshëm u dobësua. Kështu në vitin 198 M.K. romaku Septimus Severus e gjeti Babiloninë plotësisht të braktisur. Pra, qyteti i madh përfundoi si vend i shkretë. Sot ca fshatarë të Irakut banojnë në disa pjesë të këtij vendi të lashtë, por nuk e kanë rindërtuar qytetin.

Gjykimi i Babilonisë, i përshkruar tek Isaia 13, i çliron pasardhësit e Jakobit nga shtypja e Babilonisë (Isaia 14:1–3). Ngjarja historike që e përmbushi këtë profeci ishte pushtimi i Babilonisë nga Kiri në vitin 539 P.K. Edhe pse ai nuk e shkatërroi qytetin, ky ishte fillimi i mbarimit të Babilonisë, dhe ajo nuk e kërcënoi më kurrë popullin e Perëndisë.

Isaia 13 e përshkruan në mënyrë dramatike rënien e Babilonisë si gjykimin hyjnor mbi të. Ushtarët, që pushtuan qytetin ishin agjentët e Perëndisë (Isaia 13:2–5). Koha e gjykimit quhet “dita e Zotit” (Isaia 13:6, 9), dhe zemërimi i Zotit është aq i zjarrtë saqë ndikon madje tek yjet, dielli, hëna, qiejtë dhe toka (Isaia 13:10, 13).

Krahasoni Gjyqtarët 5, ku kënga e profeteshës Debora dhe e Barakut e përshkruan Zotin duke ecur përpara me dridhjen e tokës dhe me ujë nga qiejt (Gjyqtarët 5:4). Gyjqtarët 5:20, 21 përshkruan elementet e natyrës, duke përfshirë edhe yjet, të përfshirë në luftë kundër shtypësit të huaj.

`Imagjinoni një bashkëkohës të Isaias nga Babilonia duke lexuar këtë profeci tek Isaia 13, veçanërisht Isaia 13:19–22. Sa qesharake dhe të pamundura mund të dukeshin këto fjalë! Cilat profeci të tjera, që nuk janë ende të përmbushura, mund të na duken qesharake dhe të pamundura për ne sot? Përse është marrëzi t’i hedhim poshtë këto profeci si të pamundura?`