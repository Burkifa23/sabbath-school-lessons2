---
title:  Triumfi final i Zionit (Isaia 24–27)
date:  04/02/2021
---

Pas parashikimeve kundër kombeve individuale të Isaias 13–23, tek Isaia 24–27 përshkruhet mposhtja kulminante e armiqve të Perëndisë në shkallë mbarëbotërore dhe çlirimi i popullit të Tij.

`Përse përshkrimi i shkretimit të tokës (Isaia 24) i ngjan përshkrimit të Gjonit të ngjarjeve gjatë njëmijëvjeçarit pas ardhjes së dytë të Krishtit (Zbulesa 20)?`

Tek kapitujt 13 dhe 14 të Isaias, Babilonia historike simbolizon fuqitë e ardhshme, dhe “mbreti i Babilonisë” paraqet bashkimin e sunduesve me një tru të vetëm mbrapa tyre – vetë Satanin. Prandaj mesazhi i rënies së Babilonisë (Isaia 21:9) mund të përsëritet edhe më vonë (Zbulesa 14:8; Zbulesa 18:2), sepse Satani më në fund do të shkatërrohet pas ardhjes së dytë të Jezusit (Zbulesa 20:10). Ndërsa shkatërrimi e Babilonisë historike ishte gjykimi i “ditës së Zotit” (Isaia 13:6, 9), një tjetër ditë “e madhe dhe e tmerrshme e Zotit” (Joeli 2:31; Malakia 4:5, krahasoni me Efesianëve 1:7) është rrugës.

Në mënyrë të ngjashme, tek Isaia 24 vegimi i profetit kalon nga kushtet e mirënjohura për profetin deri në atë kohë kur “hënën do ta mbulojë rrëmuja dhe diellin turpi, sepse Zoti i ushtrive do të mbretërojë mbi malin e Sionit dhe në Jeruzalem” (Isaia 24:23). Isaia me siguri kujtonte se vegimi i tij kishte të bënte me kryeqytetin e tij, Jerusalemin, por libri i Zbulesës na shpjegon se kjo profeci në fakt do të përmbushet tek Jerusalemi i Ri, kryeqyteti i Tokës së Re pas ardhjes së Krishtit (Zbulesa 21:2). “ Dhe qyteti nuk ka nevojë për diell, as për hënë që të ndriçojnë në të, sepse lavdia e Perëndisë e ndriçon atë, dhe llamba e tij është Qengji” (Zbulesa 21:23).

A i shkatërron Zoti të këqinjtë?

Lexoni Isaia 28:21, ku veprimi i Zotit për të shkatërruar armiqtë e Tij është quajtur “punë e pazakontë”. Kjo është vërtet një punë e pazakontë për Zotin, sepse Ai nuk dëshiron ta bëjë këtë gjë, megjithatë, Ai është i detyruar për ta bërë për të restauruar paqen në Mbretërinë e Tij. Po, mëkati përmban farat e vetëshkatërrimit (Jakobi 1:15). Por, mëqenëse Zoti ka fuqinë mbi jetën dhe vdekjen dhe, meqenëse pikërisht Ai përcakton kohën, vendin dhe mënyrën e shkatërrimit final (Zbulesa 20), është e kotë të argumentojmë se shkatërrimi i mëkatarëve është thjesht rezultati i natyrshëm shkak-pasojë nga mallkimi i mëkatit. Bibla na tregon qartë se këtë punë të pazakontë do ta kryejë Zoti.

`Ajo çfarë shohim tek Isaia 24–27 është mesazhi i përmbledhur i tërë Biblës, pra se, pavarësisht nga vuajtjet, dhimbjet dhe shkretimi që përjetojmë tani, në fund Zoti dhe mirësia e Tij do të triumfojnë mbi ligësinë. Atëherë, cila është e vetmja gjë e zgjuar për të bërë nëse duam të jemi në anën e fitimtarit? Fjalët e Urta 3:5–7; Romakëve 10:9.`