---
title:  Gjykimi ndaj kombeve (Isaia 13)
date:  31/01/2021
---

Isaia 13:1 ka një titull, i cili e përmend Isaian si autorin (krah. Isaia 1:1; Isaia 2:1). Ky titull me sa duket fillon një pjesë të re në librin e tij. Kapitujt 13–23 përmbajnë shpalljet e gjykimit kundër disa kombeve. Le t’i shohim ato.

`Përse profecitë kundër kombeve nisin me Babiloninë?`

Isaia 10:5–34 ka shpallur tashmë gjykimin kundër Asirisë, që ishte një komb kërcënues në ditët e Isaias. Ndërsa Isaia 14:24–27 e përsërit shkurtimisht planin e Zotit për të thyer Asirinë, kapitujt 13–23 përmbajnë kryesisht kërcënime ndaj kombeve të tjera, veçanërisht kundër Babilonisë.

Babilonia, e cila krenohej me trashëgiminë e pasur kulturore, fetare dhe politike, me vonë kishte për t’u bërë një perandori jashtëzakonisht e fuqishme, e cila do të pushtonte Judën dhe do t’i merrte banorët e saj në mërgim. Por, nga perspektiva njerëzore e kohës së Isaias, nuk u duk e besueshme se Babilonia do të kërcënonte popullin e Zotit. Gjatë pjesës më të madhe të shërbesës së Isaias, Asiria ishte më e fuqishme dhe dominonte mbi Babiloninë. Që nga viti 728 p.K., kur mbreti Tiglath-Pileser III e pushtoi Babiloninë dhe u shpall si mbreti i saj nën një emër të ri të fronit - Puli (shih 2 Mbretërve 15:19; 1 Kronikave 5:26), mbretërit asirianë e ripushtuan Babiloninë disa herë (710 P.K., 702 P.K., 689 P.K., dhe 648 P.K.). Megjithatë, Babilonia me kalimin e kohës u bë një superfuqi e atij vendi, një fuqi, e cila e shkatërroi mbretërinë e Judës.

`Lexoni kapitullin 13 të Isaias. Vini re sesa e fortë është gjuha e përdorur këtu. Përse një Zot i dashur do të bëntë këto gjëra, apo do të lejonte të ndodhnin këto gjëra? Me siguri gjatë këtyre ngjarjeve do të vuanin edhe njerëzit e pafajshëm, apo jo (Isaia 13:16)? Si t’i kuptojmë këto veprime të Zotit? Çfarë na tregojnë këto tekste dhe tekste të tjera Biblike, që flasin rreth zemërimit të Zotit kundër mëkatit dhe ligësisë, rreth natyrës së tmerrshme të mëkatit dhe ligësisë? A nuk është fakti se, Zoti i dashurisë do të përgjigjej ndaj këtij problemi në këtë mënyrë, një provë e mjaftueshme e asaj sesa i keq është mëkati? Ne duhet të mbajmë mend se me këto kërcënime po flet Vetë Jezusi nëpërmjet Isaias, i njëjti Jezus, i cili falte, shëronte dhe thërriste mëkatarët për pendim. Në mendjen tuaj, si e keni kuptuar këtë aspekt të karakterit të dashur të Perëndisë? Pyesni veten: A ka mundësi që ky zemërim në fakt rrjedh nga dashuria e Tij? Nëse po, si kështu? Ose shikojeni këtë nga një këndvështrim tjetër: tek Kryqi, ku Jezusi Vetë mbarti gjithë mëkatet e botës, Ai vuajti në mënyrën më të keqe që ka vuajtur ndonjëri në këtë botë, madje më shumë se “të pafajshmit”, të cilët vuajtën për shkak të mëkateve të mbarë kombit. Si na ndihmon vuajtja e Krishtit që të gjejmë përgjigjen ndaj këtyre pyetjeve të vështira?`