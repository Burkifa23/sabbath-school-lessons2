---
title:  Histori misioni
date:  29/01/2021
---

#### Historia misionare nga Rusia

Dita më e Madhe e Ivanit

Ivan Sharonov, 27 vjeç

Jeta e Ivanit ishte shumë e mirë, deri një ditë, kur ai ishte 22 vjeç.

Gjatë një vizite në qytetin e lindjes, pranë qytetit Kazan, në Rusi, ai pati një grindje të madhe me mamanë. Më pas, i zoti i shtëpisë e mori në telefon dhe i tha të lironte apartamentin që kishte me qira, pranë universitetit të tij, në Kazan. Atë mbasdite, ai ngeli në një provim në universitet. Po atë ditë, ndërsa kthehej në shtëpinë e mamasë, u ndalua nga policia dhe mori vesh se kishte një gjobë të papaguar.

“Nuk ke dashur të paguaje gjobën,” tha polici. “Tani duhet të vesh në gjyq.”

Polici i mori patentën dhe i tha ta ndiqte, deri në gjykatë. Aty, oficeri i shpjegoi gjykatësit çfarë kishte ndodhur. Gjykatësi i shpjegoi ashpërsisht se kishte dy mundësi – të paguante dyfishin e gjobës menjëherë ose të burgosej për 15 ditë.

Ivani nuk arrinte të besonte gjithë këto gjëra që po i ndodhnin atë ditë. Ndërsa gjykatësi fliste, atij i kalonin në mendje imazhe të Ditës së Gjykimit. “Nëse nuk pendohem tani dhe t’i kthehem Perëndisë, do përfundoj në anën e gabuar atë ditë,” mendoi ai.

Ivani nuk ishte rritur në shtëpi Kristiane, por ai besonte te Perëndia. Mamaja e tij ishte pagëzuar në Kishën Adventiste kur ai kishte qenë adoleshent dhe ai kishte shkuar në kishë me të, përreth një vit. Por pastaj filloi universitetin dhe e harroi Perëndinë.

Tani në gjyq, ai i gjeti lekët për të paguar gjobën. E mori sërish patentën dhe e ngau makinën me kujdes, deri te shtëpia e mamasë së tij. Të nesërmen, ai filloi të kishte temperaturë të lartë dhe iu desh të qëndronte në shtrat për tre ditë, shumë i sëmurë. Ai hapi Biblën dhe sytë i shkuan tek Mateu 6:33 “Kërkoni së pari mbretërinë e Perëndisë dhe drejtësinë e Tij dhe të gjitha këto gjëra do t’ju shtohen.”

Fjalët e Jezusit e prekën zemrën e tij. Ai nuk i kishte vënë re më përpara këto fjalë. Ai kuptoi se kishte vendosur studimet dhe familjen para Perëndisë. Edhe pse akoma kishte temperaturë, ai donte të dilte nga shtëpia dhe të kalonte pak kohë vetëm me Perëndinë. Ai shkoi deri te një vend i qetë, pranë një lumi. Atje, ai derdhi gjithë keqardhjen dhe pendimin e tij para Perëndisë.

“Dua të kthehem tek Ti,” u lut ai. “Dua që Ti të jesh pranë meje.”

Që nga ai moment. Ivani filloi të vendoste Perëndinë para gjithçkaje. Ai lutej shumë. Lexonte Biblën çdo mëngjes dhe çdo darkë. Ai lexoi “Shkrimet e Para” dhe libra të tjerë të Ellen White. Ai u pagëzua dhe u bë drejtues i të rinjve.

Para se t’i jepte zemrën Jezusit, Ivani kishte organizuar një palestër shumë të suksesshme në Kazan. Drejtuesit e qytetit e vunë re punën e tij dhe e ftuan të organizonte seanca stërvitjeje publike, gjatë ditëve të festave. Ai kishte dalë në gazetë.

Tani, ai hoqi dorë nga palestra dhe hapi një të re, që punon vetëm me fëmijë. Shumë shpejt, ai drejtonte stërvitje për 20 fëmijë, në një park publik. Fëmijët vunë re që Ivani e donte Jezusin dhe filluan t’i bënin pyetje. Një vajzë 16 vjeçare filloi të shkonte në kishë.

Pasi u diplomua për inxhinieri, Ivani ndjeu se Perëndia po e thërriste të studionte teologji dhe të bëhej pastor. Ai u regjistrua në Universitetin Zaokski dhe është në vitin e tretë. Çdo verë, ai kthehet në Kazan për të stërvitur fëmijët të jenë jo vetëm të shëndetshëm por edhe qytetarë të mirë. Ai organizon aktivitete për t’i shërbyer komunitetit, për shembull mbledhjen e plehrave që janë hedhur në rrugë.

Ivani nuk ka kujtime të këqija rreth asaj dite të vështirë, para pesë vjetësh.

“Ishte një ditë e tmerrshme,” tha ai. “Por tani e kuptoj se ishte dita më e mrekullueshme sepse Perëndia e përdori për të më shpëtuar.”

Një pjesë e Ofertave të Sabatit të 13të të këtij tremujori do të ndihmojë Shkollën Kristiane Zaokski të ndërtojnë ndërtesën e vet, në kampusin e Universitetit Adventist Zaokski. Tani, shkolla përdor klasat e universitetit dhe ofertat tuaja do t’i ndihmojnë fëmijët të kenë klasat e tyre. Midis nxënësve të kësaj shkolle është edhe vajza që iu bashkua kishës nëpërmjet palestrës së Ivanit. Faleminderit që planifikoni një ofertë bujare.