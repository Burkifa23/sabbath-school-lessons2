---
title:  Rrënja dhe degëza në të njëjtën kohë (Isaia 11)
date:  27/01/2021
---

`Kush është "degëz”, që do të dilte nga “trungu i Isaias" tek Isaia 11:1? Shih edhe Zakaria 3:8; Zakaria 6:12.`

Isaia 11:1 e përdor imazhin e pemës së rrëzuar të përmendur tek kapitulli 10:33, 34. “Trungu i Isaias” paraqet idenë se dinastia e Davidit (birit të Isaias) do të humbasë pushtetin (Danieli 4:10–17, 20–26). Por, ka për të dalë një “degëz” nga një trung, që duket i pajetë; pra një mbret ka për të dalë nga fisi i Davidit.

`Përse mbreti i ri nga fisi i Davidit është quajtur gjithashtu “rrënjë e Isaias” (Isaia 11:10)? Çfarë kuptimi ka kjo? Zbulesa 22:16.`

Ky përshkrim përputhet vetëm me Jezus Krishtin, i cili është “Rrënja dhe pasardhësi i Davidit” (Zbulesa 22:16). Krishti erdhi nga trungu familjar i Davidit (Luka 3:23–31), i cili vetë ka dalë nga Adami, i cili ishte “biri i Perëndisë” (Luka 3:38), në kuptimin se Krishti e krijoi atë (shih Gjoni 1:1–3, 14). Pra, Krishti ishte paraardhësi i Davidit, porsi edhe pasardhësi i tij!

`Në çfarë mënyre i kthen mbrapsht efektet e mëkatit dhe të largimit nga besimi ky Mbret i ri nga fisi i Davidit? Isaia 11.`

Ai mendon dhe vepron në harmoni me Zotin, gjykon me drejtësi, dënon të këqinjtë dhe sjell paqen. Kur Ai të fillojë sundimin, Zoti do ta kthejë, restaurojë dhe do të bashkojë mbetjen besnike të Izraelit dhe Judës (krah. Isaia 10:20–22). Kjo do të jetë një mbretëri e fortë dhe e bashkuar si në ditët e mbretit David, i cili i mposhti filistinët si dhe kombe të tjerë armiqësorë. Por Mbreti i ri do të jetë akoma më i madh se Davidi në atë sens, se Ai do të restaurojë paqen në tërë krijimin: kafshët grabitqare nuk do të jenë më mishngrënëse, dhe do të bashkëjetojnë në paqe me ish-prenë e tyre (Isaia 11:6–9).

`A flet Isaia 11 vetëm rreth ardhjes së parë të Krishtit apo vetëm për ardhjen e Tij të dytë, apo për të dyja? Lexoni edhe njëherë këtë profeci dhe shënoni se cilat tekste flasin për ardhjen e parë dhe cilat për ardhjen e dytë.`

Tek Isaia 11, të dy ardhjet e Jezusit janë të paraqitura si një pamje e vetme. Ato janë të lidhura bashkë për shkak se janë dy pjesë të një ngjarjeje të vetme. Përmbushja e planit të shpëtimit kërkon të dyja ardhjet: Ardhjen e Parë, e cila ka ndodhur tashmë, dhe Ardhjen e Dytë, të cilën ne, të Krishterët, ende e presim si kulmin dhe përmbushjen e tërë shpresave tona.

`Çfarë përmbushi Krishti në Ardhjen e Tij të Parë, që na jep siguri që Ai ka për të ardhur për së dyti? Përse është e kotë Ardhja e Parë pa Ardhjen e Dytë?`