---
title:  'Shufra e zemërimit të Perëndisë (Isaia 9:8–10:34)'
date:  26/01/2021
---

Ky pasazh shpjegon Isaian 9:1–5, që parashikon çlirim për njerëzit e pushtuar me trishtim dhe ankth, të cilët kanë patur besim tek okultizmi dhe kanë rënë pre e pushtuesit dhe shtypësit: “Sepse Ti ke thyer zgjedhën që rëndonte mbi të, shkopin mbi kurrizin e tij dhe shufrën e atij që e shtypte, si në ditën e Madianit” (Isaia 9:4).

`Lexoni rreth vuajtjeve të popullit të Perëndisë në tekstet e lartpërmendura. Krahasojini ato me mallkimet e besëlidhjes tek Levitiku 26:14–39. Përse e dënoi Zoti popullin e Tij gradualisht, jo me tërë fatkeqësitë menjëherë? Çfarë na tregon kjo rreth karakterit dhe qëllimeve të Tij?`

Nëse Zoti do të kishte dashur të shkatërronte popullin e Tij, Ai mund t’ua kishte dorëzuar asirianëve menjëherë. Por, Zoti ynë është plot durim: “sepse nuk do që ndokush të humbasë, por që të gjithë të vijnë në pendim” (2 Pjetri 3:9). Porsi gjatë periudhës së “gjyqtarëve”, Zoti lejoi popullin e Judës dhe të Izraelit të përjetojnë pasojat e zgjedhjeve të tyre të pamenda, në mënyrë që ata mund të kuptonin se çfarë ishin duke bërë gabim dhe, duke i dhënë mundësi për të bërë zgjedhjet më të mira. Kur ata këmbëngulnin që të vazhdonin rrugët e tyre të liga dhe i ngurtësuan zemrat e tyre ndaj Zotit dhe thirrjeve të Tij nëpërmjet profetëve, Zoti u tërhoq dhe ndaloi mbrojtjen e tyre. Megjithatë, populli vazhdoi të rebelohej. Ky cikël u përsërit në mënyrë spirale me drejtim poshtë derisa nuk ngeli më asgjë tjetër që Zoti mund të bënte për ata.

`Lexoni Isaia 9:8–10:2. Për çfarë mëkati e akuzon Zoti popullin e Tij? Kundër kujt i kanë bërë këto mëkate? Kush është fajtori midis tyre?`

Ajo çfarë shohim këtu është tema që e ndërthurr tërë Biblën – realiteti i lirisë së zgjedhjes. Zoti i krijoi njerëzit si qenie të lira, (sepse dashuria nuk detyrohet, nuk programohet, por jepet lirisht), por kjo liri përfshin mundësinë për të bërë zgjedhje të gabuara. Dhe, edhe pse Zoti sërish e sërish mundohet të na bëjë për vete, duke na shfaqur dashurinë e Tij pa kushte dhe karakterin e Tij të bukur, Ai gjithashtu na lejon që të shijojmë frytet e vendimeve tona të gabuara; si p.sh. dhimbjen, vuajtjen, frikën, trazirat, etj., vetëm për të na ndihmuar që të kuptojmë se ku na çon rruga larg Tij. Por edhe në këto përjetime të dhimbshme, shumë veta ende vazhdojnë në mëkatet e tyre, duke rebeluar kundër Zotit. Liria e zgjedhjes është një gjë e mrekullueshme. Ne nuk do të ishim njerëzorë pa një vullnet të lirë. Megjithatë i mjerë është ai që e përdor këtë dhuratë të shtrenjtë në mënyrë të gabuar!

`Si e përdori Zoti vuajtjen në jetën tuaj për t’ju kthyer nga rruga e gabuar? (Apo ndoshta ende nuk e keni kuptuar mesazhin që Zoti dëshiron të përjellë në jetën tuaj)?`