---
title:  '“Më ke ngushëlluar” (Isaia 12:1–6)'
date:  28/01/2021
---

Isaia 12 është një Psalm i shkurtër, pra një këngë lavdie Zotit për ngushëllimin e Tij hirplotë dhe të fuqishëm. Ky psalm nga goja e një pjesëtari të mbetjes së restauruar, e krahason shpëtimin e premtuar me daljen e popullit hebre nga Egjipti në ditët e Moisiut (shih Isaia 11:16). Ky Psalm është si kantiku i Moisiut dhe Izraelitëve kur Zoti hapi Detin e Kuq para tyre, duke i shpëtuar nga ushtria e faraonit (shih Eksodi 15).

`Krahasoni kantikun e Isaias 12 me atë të Zbulesës 15:2–4, pra kantikun e Moisiut dhe të Qengjit. Për çfarë lavdërohet Zoti në të dyja këngët?`

Isaia 12:2 identifikon Shpëtimtarin e ardhshëm si Jezus. Tek ky varg thuhet: “Perëndia është Shpëtimi im” dhe “ka qënë Shpëtimi im”. Emri Jezus në hebraisht do të thotë “Zoti është Shpëtimi” (krah. Mateu 1:21).

`Çfarë rëndësie ka nënkuptimi i emrit të Jezusit, pra që Zoti është Shpëtimi ynë?`

Zoti jo vetëm na sjell shpëtim (Isaia 12:2), por Ai Vetë është shpëtimi. Prania e të Shenjtit të Izraelit midis nesh (Isaia 12:6) është gjithçka për ne. Zoti është me ne! Jezusi jo vetëm që kryente mrekulli; Ai “u bë mish dhe banoi ndër ne” (Gjoni 1:14). Ai jo vetëm që mbarti tërë mëkatet tona mbi kryq; Ai u bë mëkat për ne (2 Korintasve 5:21). Jezusi jo vetëm që bën paqen, por Ai është paqja jonë (Efesianëve 2:14).

Nuk është çudi se “rrënja e Isaias do të ngrihet si një flamur për popujt” (Isaia 11:10). Jezusi i ngritur lart në kryq i tërheq të gjithë njerëzit tek Vetja (Gjoni 12:32, 33)! “Një mbetje ... do t’i kthehet Zotit të fuqishëm” (Isaia 10:21), i cili është Fëmija i lindur për ne, “Princi i Paqes” (Isaia 9:6)!

`Reflektoni më shumë mbi idenë se Jezusi është shpëtimi ynë. Lexoni Romakëve 3:24. Aty thuhet se shpengimi është në Krishtin Jezus. Shpengimi është diçka që ka ndodhur në Të, dhe vetëm nëpërmjet hirit dhe mëshirës së Perëndisë ne kemi pjesën e përjetshme tek ky shpengim. Me fjalë të tjera, shpengimi që ishte në Krisht, bëhet yni me anë të besimit, jo veprave, sepse asgjë nga veprat tona të mira nuk mjafton për të shlyer borxhin e mëkatit tonë. Vetëm sakrifica e Krishtit ishte e mjaftueshme për ne të gjithë. Kur besojmë dhe pranojmë Krishtin si Shpëtimtar personal, Zoti na llogarit neve drejtësinë e Krishtit, pra Ai na shikon ne sikur të mos kemi mëkatuar kurrë. Si ju ndihmon dhe inkurajon kjo e vërtetë për të patur sigurinë e shpëtimit, veçanërisht kur ndiheni të pavlerë dhe dështakë?`