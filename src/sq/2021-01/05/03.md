---
title:  'Na ka lindur një fëmijë (Isaia 9:6, 7)'
date:  25/01/2021
---

Këtu, pas profecive të lindjes së Emanuelit dhe Maher-shalal-hash-bazit, Isaia parashikon një lindje të tretë të veçantë.

`Çfarëe e bën të veçantë këtë Fëmijë të përmendur në këto vargje? Isaia 9:6, 7.`

Vini re që ky Çlirues ka disa emra/epitete, që e përshkruajnë Atë në mënyra të ndryshme. Në kulturën e lashtë të Lindjes së Mesme, mbretërit dhe perënditë pagane kishin disa emra për të treguar madhështinë e tyre.

Ai është “i admirueshëm” ose “i mrekullueshëm”, porsi Engjëlli i Zotit, i cili i përshkroi emrin e tij babait të Samsonit (Gjyqtarët 13:18; e njëjta rrënjë në hebraisht) dhe pastaj u ngjit drejt Qiellit në flakën e flijimit mbi altar (Gjyqtarët 13:20), kështu, duke treguar paraprakisht  sakrificën e Tij, që do të ndodhte pas më shumë se një mijë vjet.

Ai referohet si një Person hyjnor (“Perëndi i fuqishëm”) dhe Krijues i përjetshëm (“Ati i përjetshëm”; shih Luka 3:38: “. . . Adami, biri i Perëndisë”).

Ai është një Mbret nga dinastia e Davidit; mbretëria e Tij e paqes do të rrojë përjetë.

`Duke marrë parasysh tërë këto atribute, kush është i vetmi Person, që mund të jetë ky Fëmijë? Shih Luka 2:8–14.`

Disa janë përpjekur ta identifikojnë Atë me Mbretin Ezekia, por përshkrimi i Fëmijës së premtuar tejkalon çdo qenie njerëzore. Kështu që, me këtë përshkrim përputhet vetëm një Person: Jezus Krishti, Biri i Perëndisë, Krijuesi ynë (Gjoni 1:1–3, 14; Kolosianëve 1:5–17; Kolosianëve 2:9; Hebrenjve 1:2), i cili lindi për të na shpëtuar dhe për të na dhënë paqe. Ai ka marrë tërë autoritetin dhe pushtetin si në Qiell po ashtu në tokë, dhe Ai do të jetë me ne përjetë (Mateu 28:18–20). Duke mbajtur natyrën e Tij hyjnore, Ai gjithashtu është bërë përgjithmonë njerëzor, i aftë për të kuptuar dobësitë tona (Hebrenjve 4:15). “Na ka lindur një Fëmijë” . . . përgjithmonë!

“Kur Krishti erdhi në këtë botë, Satani me vigjilencë kontrolloi çdo centimetër në ecjen e Krishtit, nga grazhdi deri në Kryq. Satani më përpara e kishte akuzuar Zotin se Ai kërkonte vetëmohim nga engjëjt, ndërsa Vetë nuk e dinte se çfarë kërkonte kjo në jetën reale dhe që Zoti Vetë nuk do të sakrifikohej kurrë për të tjerët. Kjo ishte akuza e Satanit kundër Zotit në Qiell; dhe pasi ai u përjashtua nga Qielli, ai vazhdonte të akuzonte Zotin se kërkonte shërbesa nga krijesat e Tij, shërbesa, që nuk do t’i bënte Vetë kurrë. Krishti erdhi në këtë botë për të përgënjeshtruar akuzat fallso të Satanit dhe për të treguar karakterin e vërtetë të Atit”—Ellen G. White, Selected Messages, libri 1, fq. 406, 407.

`Çfarë na tregon ky citat rreth karakterit të Zotit?`