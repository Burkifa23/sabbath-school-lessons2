---
title:  'Fundi i trishtimit në Galile (Isaia 9:1–5)'
date:  24/01/2021
---

`Përse fillon Isaia 9:1 me një fjalë (Por), që tregon kontrastin me tekstin e mëparshëm?`

Isaia 8:21, 22 përshkruan gjendjen e mjerë e të pashpresë të atyre, që kërkojnë ndihmë në praktikat okulte në vend të Zotit të vërtetë: kudo që ta kthejnë kokën ata do të shohin vetëm “fatkeqësi, errësirë, terr plot me ankth, dhe do të shtyhet në terrin më të dëndur” (Isaia 8:22). Megjithatë, Zoti premton se “errësira nuk do të zgjasë gjithnjë mbi atë që tani është në ankth” (Isaia 9:1). Këtu janë dalluar banorët e Galilesë, të cilët kanë për të marrë një bekim të veçantë: “një dritë të madhe” (Isaia 9:2). Populli do të shtohet dhe do të gëzohet për shkak se Zoti do të ketë thyer “shufrën e atij që i shtypte” (Isaia 9:4).

Këtu në veçanti është dalluar rajoni i liqenit të Galilesë, sepse ai ishte një nga territoret e parë të pushtuar nga armiku. Në përgjigje të kërkesës së Ashazit, mbreti asirian Tiglath-Pileser III e pushtoi rajonin Transjordan të Izraelit dhe atë të Galilesë, dhe mori një pjesë të banorëve në robëri dhe i ktheu këto territore në provinca asiriane (2 Mbretërve 15:29). Pra, mesazhi i Isaias është që ata që do të pushtohen të parët, gjithashtu do të jenë të parët për të përjetuar çlirimin.

`Kë përdor Zoti për të çliruar popullin e Tij? Isaia 9:6, 7.`

Kur dhe si u përmbush profecia e Isaias 9:1–5? Mateu 4:12–25.

Nuk ishte një rastësi që shërbesa e hershme e Jezusit ndodhi pikërisht në rajonin e Galilesë, ku Ai i dha shpresë njerëzve, duke shpallur lajmin e mirë të Mbretërisë së Perëndisë dhe shëroi shumë veta, duke përfshirë dy të demonizuarit, të cilët Ai i çliroi nga robëria e okultizmit (Mateu 4:24).

Këtu ne shohim një shembull të përkryer sesi Bibla merr ngjarjet e Dhiatës së Vjetër dhe i përdor ato për të demonstruar gjërat, që kanë për të ndodhur në kohën e Dhiatës së Re. Zoti ndërthuri imazhet e një epoke me ato të epokës tjetër, si tek Mateu 24, ku Jezusi ndërthuri ngjarjet e shkatërrimit të Jeruzalemit në vitin 70 m.K. me shkatërrimin në fund të botës.

`Në qoftë se dikush do ju pyeste se nga çfarë ju ka çliruar Jezusi, çfarë përgjigje do të jepnit? Çfarë dëshmie personale mund të jepni në lidhje me fuqinë e Krishtit në jetën tuaj?`