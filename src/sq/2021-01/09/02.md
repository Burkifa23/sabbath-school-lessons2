---
title:  Kombi-shërbëtor (Isaia 41)
date:  21/02/2021
---

`Tek Isaia 41:8 Zoti thotë “Izraeli, shërbëtori im” dhe tek 42:1 Ai paraqet “shërbëtorin tim”. Kush është ky shërbëtor?`

A flitet këtu rreth Izraelit/Jakobit, paraardhësit të izraelitëve? Apo rreth kombit të Izraelit? Apo këtu identifikohet Krishti/Mesia, që në Dhiatën e Re e njohim si Jezus?

Ka dy lloje referencash për shërbëtorët e Zotit të ndërthurrura përmes Isaias 41–53. Një shërbëtor quhet “Izraeli” ose “Jakobi”, si p.sh. tek Isaia 41:8; Isaia 44:1, 2, 21; Isaia 45:4; Isaia 48:20. Mëqenëse Zoti e adreson Izraelin/Jakobin në të tashmen, bëhet e qartë se Jakobi simbolizon tërë kombin, që janë pasardhësit e tij. Kjo konfirmohet nga fakti se çlirimi për shërbëtorin e Zotit, Jakobin, kryhet në kohën kur ai del nga Babilonia (Isaia 48:20).

Në raste të tjera, si p.sh., Isaia 42:1; Isaia 50:10; Isaia 52:13; Isaia 53:11 emri i shërbëtorit të Zotit nuk përmendet. Kur ai përmendet për herë të parë tek Isaia 42:1, identiteti i tij nuk është i qartë menjëherë. Megjithatë, duke lexuar më tutje, bëhet e qartë se ai është një person, i cili i kthen fiset e Jakobit (Izraelin) tek Zoti (Isaia 49:5, 6) dhe vdes si një sakrificë për mëkatarët (Isaia 52:13–53:12; shih edhe Isaia 49:5, 6). Prandaj, ai nuk mund të jetë simboli i tërë kombit. Pra, është e qartë se Isaia flet për dy shërbëtorë të Zotit. Njëri është tërë kombi, tjetri – një person i caktuar.

`Cili është roli i kombit-shërbëtor? Isaia 41:8–20.`

Zoti e ngushëllon Izraelin, duke pohuar se kombi është ende shërbëtor i Zotit: “ ‘Ti je shërbëtori im, të kam zgjedhur dhe nuk të kam hedhur poshtë’ ” (Isaia 41:9). Pastaj Zoti i jep Izraelit një nga premtimet më madhështore në Bibël: “Mos ki frikë, sepse Unë jam me ty, mos e humb, sepse Unë jam Perëndia yt. Unë të forcoj dhe njëkohësisht të ndihmoj dhe të mbaj me dorën e djathtë të drejtësisë Sime” (Isaia 41:10). Këtu dhe në vargjet vijuese tregohet se një nga rolet bazë të Izraelit ishte që të mbante besimin tek Zoti se Ai do t’i shpëtonte, (që nuk e bëri dot Ashazi), në vend që të besonin në perëndi të tjera dhe idhujt e tyre siç bënë kombet e tjerë (Isaia 41:7, 21–24, 28, 29).

`Vini re sesi tek Isaia 41:14 Zoti e quan kombin “krimb”. Çfarë mesazhi dëshironte Ai të përcillte? Shikoni kontekstin për të gjetur një përgjigje më të kënaqshme. Çfarë duhet të mësojmë nga kjo, rreth nevojës sonë për t’u mbështetur totalisht tek Zoti?`