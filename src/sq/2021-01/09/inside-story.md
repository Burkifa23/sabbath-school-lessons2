---
title:  Histori misioni
date:  26/02/2021
---

#### Të Falenderosh Perëndinë për Tavolinën

Dinara

Dinara, shtatë-vjeçare, e zemëroi mamanë e saj, pa dashur, ndërsa hanin darkë. Dinara ngriti sytë nga pjata me makarona dhe qepë të skuqura dhe tregoi me kokë tavolinën.

“Mami, e di ti që këtë tavolinë na e ka dhënë Perëndia?” tha ajo.

Mamaja u shtang.

“Çfarë thua kështu?” tha ajo. “Ky është budallallëk! Babai yt punoi shumë dhe e bleu këtë tavolinë. Mos u bëj budallaqe.”

Dinara këmbënguli.

“Jo, ata thanë se ishte Perëndia,” tha ajo.

“Kush e tha këtë?” pyeti Mamaja, e cila, si shumë të tjerë në vendin e tyre, nuk ishte Kristiane. “Ku dhe kur dëgjove që këtë tavolinë na e dha Perëndia?”

Dinara shpjegoi se ajo dhe fëmijët e tjerë të klasës së parë kishin mësuar rreth mirësisë në shkollën publike. Mësuesja e tyre, që ishte Adventiste e Ditës së Shtatë, u kishte treguar fëmijëve rreth Perëndinë, gjatë mësimit.

“Çdo gjë që keni në shtëpitë tuaja vjen nga Perëndia,” kishte thënë ajo. “Duhet të jini mirënjohës.”

Dinara mendoi se po ndihmonte duke i treguar Mamasë rreth kësaj, por Mamaja u inatos shumë dhe e shau Dinarën që nuk e respektonte Babain, që kishte punuar për ta blerë tavolinën.

“Do shkoj në shkollë nesër të pyes pse po u flasin fëmijëve rreth Perëndisë,” tha ajo.

Të nesërmen, Mamaja bëri shumë zhurmë në shkollë dhe përfshiu edhe prindër të tjerë. Drejtori i shkollës premtoi se askush nuk do ta përmendte më Zotin në klasë.

Gjithë ajo rrëmujë i bëri shumë përshtypje Dinarës. Edhe pse ajo nuk dëgjoi më rreth Zotit në shkollë, ajo mendonte shpesh rreth Tij.

Kaluan 9 vjet. Kur Dinara ishte 16 vjeç, familja bleu një shtëpi të re dhe ajo gjeti një Bibël fëmijësh të vjetër, në shtëpinë e re. Librit të vjetër, ngjyrë blu, i mungonte gjysma e faqeve, por Dinara lexoi faqet e mbetura me shumë interes. Ajo nuk kuptoi shumë nga ato që lexoi por e kuptoi që ishte rreth Perëndisë. Ajo donte shumë ta lexonte të gjithë Biblën.

Tre vjet më vonë, ajo filloi të studionte anglisht në një shkollë Adventiste dhe një mësuese ftoi Dinarën dhe studentët e tjerë të takoheshin të Shtunë.

“Nëse doni, ejani në takimin tonë të Shtunën tjetër,” tha ajo.

Dinara shkoi. Ishte takim interesant. Njerëzit u lutën, folën rreth Biblës dhe kënduan këngë. Aty kishte edhe disa të huaj dhe Dinara praktikoi anglishten me ta.

Dinara shkoi në takime për ca kohë. Gjatë asaj kohe, ajo u martua me një burrë që besonte te Sabati dhe ishte i lumtur të shkonte me të në takime, kur nuk ishte në punë.

Po Dinara filloi të mos ndihej mirë. Një të Shtunë, gjatë takimit, i erdhi një mendim. “A po bëj atë që duhet?” mendoi ajo. “Çfarë po bëj këtu? Të afërmit e mi nuk janë Kristianë.” Ajo ndaloi së shkuari në kishë. Ajo donte të shkonte, por kishte frikë.

Duke parë vuajtjen e saj, bashkëshorti, Nikolai, e pyeti pse nuk shkonte më në takime. Dinara i shpjegoi.

“Prindërit e mi besojnë se nuk ka Perëndi tjetër, veç Perëndisë së tyre,” tha ajo.

“Pse ke frikë?” pyeti Nikolai. “Ka vetëm një Zot; s’ka pse të kesh frikë.”

Dinara i tha se ajo mendonte se të afërmit e saj ishin të lejuar të lexonin vetëm librin e tyre të shenjtë por ajo kishte dëshirë të lexonte Biblën.

Nikolai i tregoi se libri i shenjtë tradicional dhe Bibla kishin gjëra të përbashkëta. Më pas Dinara tha se ishte e shqetësuar sepse të afërmit e saj duhet të adhuronin në shtëpinë tyre tradicionale të adhurimit por ajo kishte dëshirë të shkonte në kishën Adventiste.

“Ky s’është problem,” tha Nikolai. Mund të shkosh në të dyja. Asgjë nuk të ndalon.”

Dinara u kthye përsëri në kishën Adventiste dhe ia dha zemrën Perëndisë.

Sot, ajo është e lumtur që mund ta lexojë Biblën kur të dojë. Ajo e falenderon Perëndinë për Biblën dhe gjithçka në shtëpinë e saj.

“Them ‘Faleminderit’ gjithë kohën!” tha ajo. “Që kur zgjohem deri sa fle, e falenderoj Perëndinë për jetën, për ushqimin edhe për tavolinën. Çdo gjë e mirë vjen nga Perëndia.”

Faleminderit që mbështesni edukimin Adventist në Divizionin Euro-Aziatik me lutjet dhe ofertat tuaja.

Dinara është një pseudonim. Ajo jeton në një “vend të fshehtë”, një vend që Misioni Adventist nuk e identifikon për shkak të problemeve të mundshme rajonale rreth Kristianizmit.