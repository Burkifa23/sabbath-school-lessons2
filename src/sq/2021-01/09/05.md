---
title:  Shpresa paraprake
date:  24/02/2021
---

Fakti që Isaia e parashikoi me përpikmëri lindjen e Kirit, madje me emër, vë në siklet shumë vetë, të cilët nuk besojnë se profetët marrin parashikime nga Zoti. Për t’u përballur me këtë fakt ata pranojnë teorinë se, në kohën e Kirit ka jetuar një tjetër profet, një “Isaia i dytë”, i cili, sipas tyre, ka shkruar kapitujt 40–66 të Isaias. Kështu libri i Isaias sharrohet më dysh, duke patur të njëjtin fat si, sipas traditës, pati autori i tij (shih Hebrenjve 11:37).

Megjithatë, nuk ka dëshmi historike për ekzistencën e një Isaia të dytë. Në qoftë se ai do të ekzistonte, do të ishte e habitshme që Bibla nuk e përmend atë fare, mëqenëse mesazhi i tij është tepër i rëndësishëm dhe arti i tij i të shkruarit – fenomenal. As manuskripti më i vjetër i Biblës, pra rrotulli i librit të Isaias i gjetur në shpellën e Kumranit nuk ka asnjë ndërprerje midis kapitujve 39 dhe 40 të librit, që do të tregonte që libri vazhdohet nga një tjetër autor.

Mesazhi thelbësor i Isaias është i njëjtë në tërë librin: Besoni në Perëndinë e vërtetë, duke përfshirë Shpenguesin e Tij mesianik, në vend të fuqive të tjera. Studiuesit me të drejtë theksojnë ndryshimin e përqëndrimit të autorit nga periudha asiriane tek Isaia 1-39 për në periudhën babilonase tek kapitulli 40 e tutje. Por, ne kemi gjetur se kapitujt 13-14 dhe 39 tashmë parashikojnë robërinë në Babiloni. Është e vërtetë se kapitujt 1-39 të Isaias theksojnë gjykimin, ndërsa kapitujt 40-66 përqëndrohen tek ngushëllimi. Megjithatë, tek kapitujt e mëparshëm gjithashtu gjejmë shumë fjalë ngushëlluese, ndërsa pasazhet e mëvonshme, si p.sh. Isaia 42:18–25, Isaia 43:22–28, dhe Isaia 48:1–11, flasin edhe për gjykimin e Zotit ndaj Judës, e cila e ka braktisur Atë. Në fakt, parashikimet e Isaias rreth ngushëllimit në të ardhmen tregojnë se ndërkohë populli ka për të vuajtur.

`Edhe pse kombi përballoi një fatkeqësi të tmerrshme për shkak të mëkateve, disa prej tyre nuk hoqën dorë nga shpresa. Ata u kapën fort pas premtimeve të Zotit, si ato tek Levitiku 26:40–45. Lexoni me kujdes. Vini veten në këpucët e hebrenjve, që mbijetonin pushtimin nga Babilonia. Çfarë shpresë mund të gjenin ata në këto fjalë?`

`Çfarë parimi shpirtëror shikoni në veprim tek vargjet e Levitikut? Çfarë po i thotë Zoti Izraelit këtu? Si funksionon ky parim në jetët tona?`