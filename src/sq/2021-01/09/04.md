---
title:  '“Mesia” Persian (Isaia 44:26–45:6)'
date:  23/02/2021
---

`Çfarë parashikimi të habitshëm lexojmë tek Isaia 44:26–45:6?`

Shërbesa e Isaias zgjati pak a shumë nga viti 745 P.K. deri më vitin 685 P.K. Pas përmendjes së pushtuesit nga lindja dhe nga veriu (Isaia 41:2, 3, 25) dhe tregimit që ky ka për të qenë një lajm i mirë për Jerusalemin (Isaia 41:27), Isaia me përpikmëri parashikon me emër lindjen e mbretit Kir dhe përshkruan aktivitetet e tij. Kiri vërtet erdhi nga verilindja e Babilonisë dhe e pushtoi atë në vitin 539 P.K. Ai i shërbeu Zotit, duke çliruar judenjtë nga mërgimi i tyre në Babiloni dhe i dha leje për të rindërtuar tempullin e Jerusalemit (shih Esdra 1).

Vendoseni këtë parashikim në perspektivë. Mëqenëse Babilonia ra rreth 146 vite pas vdekjes së Isaias, profecia e tij ishte parashikuar të paktën një shekull e gjysëm më përpara! Imagjinoni, kjo i ngjan parashikimit të Xhorxh Uashingtonit se gjenerali Duait Eisenhauer do të ndihmonte për të çliruar Evropën në vitin 1945!

Mëqenëse veprimet e Kirit janë të përshkruara në shumë burime të lashta, duke përfshirë Biblën, Kronikat e Babilonisë dhe raporti i vetë Kirit te Cilindri i Kirit (2 Kronikave 36:22, 23; Ezra 1; Danieli 5; Danieli 6:28; Danieli 10:1), përpikmëria e profecisë së Isaias nuk diskutohet. Dhe kjo e vërteton besimin se, profetët, të vërteta të Zotit marrin parashikimet e përpikta nga Ai, i cili e di të ardhmen.

`Përse Zoti e quan Kirin “i vajosuri i Tij” (Isaia 45:1)?`

Fjala hebreje “i vajosur” këtu është e njëjta fjalë nga e cila vjen fjala Mesia. Në vende të tjera të Dhiatës së Vjetër kjo fjalë mund t’i referohet një kryeprifti të vajosur (Levitiku 4:3, 5, 16; Levitiku 6:22), një mbreti të vajosur të Izraelit (1 Samuelit 16:6; 1 Samuelit 24:6, 10; 2 Samuelit 22:51), ose Mesias, mbretit ideal të ardhshëm dhe çliruesit të shumëpritur nga trungu i Davidit (Psalmi 2:2; Danieli 9:25, 26). Nga këndvështrimi i Isaias, Kiri ishte mbreti i ardhshëm, i dërguar nga Zoti për të çliruar popullin e Tij. Por ai ishte një mesia i pazakontë, mëqenëse nuk ishte një izraelit. Kjo do të thotë se, edhe pse ai do të bënte diçka, të cilën do të bënte edhe Mesia i premtuar, si p.sh., mposhtjen e armiqve të Zotit dhe çlirimin e popullit të Tij, megjithatë ai nuk mund të ishte Mesia hyjnor, sepse nuk ishte pasardhësi i Davidit.

Duke parashikuar Kirin, Zoti e vërtetoi hyjninë e Tij unike dhe e demonstroi që, vetëm Ai e njeh të ardhmen deri në detaje (Isaia 41:4, 21–23, 26–28; Isaia 44:26). Ai gjithashtu i dha mundësi Kirit për t’u bërë besimtar: “Do të të jap thesaret e territ dhe pasuritë e fshehura në vende të fshehta, me qëllim që ti të njohësh që Unë jam Zoti, Perëndia i Izraelit, që të thërret me emër” (Isaia 45:3).

`Mendoni pak rreth profecive të tjera Biblike të përmbushura me përpikmëri (si p.sh., tërë mbretëritë e Danielit 2 përveç asaj të fundit, Danieli 7, ose profecitë mesianike kohore rreth Krishtit tek Danieli 9:24–27). Çfarë shpresë ofrojnë këto profeci për çdo besimtar individualisht?`