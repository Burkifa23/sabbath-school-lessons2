---
title:  'Shërbëtori i vuajtur (Isaia 49:1–12)'
date:  25/02/2021
---

`Kush është shërbëtori i Zotit tek Isaia 49:1–12?`

Zoti e thërret dhe e quan me emër para se ai të lindë, e bën gojën e tij si shpatë dhe do të përlëvdohet tek ai. Zoti përdor shërbëtorin e Tij për të sjellë kombin e Izraelit pranë Vetes, për të qenë drita e shpëtimit për mbarë botën, për të qenë një besëlidhje dhe për të çliruar të burgosurit. Ka shumë paralele midis këtij përshkrimi dhe atij tek Isaia 42, ku tashmë kemi identifikuar shërbëtorin e Zotit si Mesia, pra Jezus Krishti. Dhiata e Re dëshmon që gjen atributet e këtij shërbëtori në personin e Jezus Krishtit, në të dy ardhjet e Tij: Mateu 1:21; Gjoni 8:12; Gjoni 9:5; Gjoni 17:1–5; Zbulesa 1:16; Zbulesa 2:16; Zbulesa 19:15.

`Në qoftë se ky shërbëtor është Mesia, përse Zoti këtu e quan Atë “Izrael”? (Isaia 49:3)?`

Më përpara ne zbuluam se në këtë pjesë të Isaias shërbëtori i Zotit “Izraeli/Jakobi” i referohet kombit. Por këtu emri “Izrael” (pa referencën paralele tek “Jakobi”) ka të bëjë me shërbëtorin individual, i cili e kthen kombin tek Zoti (Isaia 49:5). Shërbëtori individual është bërë mishërimi ideal ose përfaqësuesi i tërë kombit që me dështimet e tij ka njollosur emrin “Izrael” (Isaia 48:1).

`Cilin element të ri mund të shohim këtu? Isaia 49:4, 7.`

Këtu për herë të parë shohim vështirësitë në misionin e shërbëtorit. Ai vajton: “Më kot jam lodhur; për hiçgjë dhe pa dobi kam harxhuar forcën time” (Isaia 49:4). Kjo ide jehon me atë të Danielit 9:26: “Mesia do të vritet dhe askush nuk do të jetë me të”. Megjithatë, ai ka besim të fortë: “Por me siguri e drejta ime është pranë Zotit dhe shpërblimi im pranë Perëndisë tim” (Isaia 49:4). J. Alec Motyer vë re: “Kështu, Isaia parashikoi një Shërbëtor me një natyrë reale njerëzore, i sprovuar porsi të gjithë ne dhe, i cili e vërteton se është autori dhe i përsosuri i rrugës së besimit, një besimi real, personal, i cili ende mund të thotë “Zoti im” edhe kur duket sikur asgjë nuk ka më kuptim”.

Isaia 49:7 është shokues. Shërbëtori “përbuzet nga njerëzit”, “urrehet nga kombi” dhe është “shërbëtori i sundimtarëve”, megjithatë, Zoti i thotë: “Mbretërit do të shohin dhe do të ngrihen, princat do të bien përmbys, për shkak të Zotit që është besnik, i Shenjti i Izraelit, që të ka zgjedhur”.

`Reflektoni pak rreth shërbesës së Krishtit. A nuk pati Ai çdo arsye për t’u dekurajuar deri në fund të misionit të Tij? Megjithatë, Ai mbeti besnik, pavarësisht nga ajo sesi dukeshin rrethanat. Çfarë mësimi mund të nxjerrim nga shembulli i Krishtit?`