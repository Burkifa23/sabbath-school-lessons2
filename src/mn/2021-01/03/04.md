---
title:  'Өөр нэг боломж (Исаиа 7:10–13)'
date:  12/01/2021
---

Ахаз хаан Исаиагийн итгэлийн уриалгад хариу үйлдэл үзүүлээгүй. Тиймээс Бурхан нигүүлслээрээ хаанд дахин нэг боломж өгч, түүнд “Үхэгсдийн орон шиг гүн, эсвэл тэнгэр шиг өндөр” хүсэлт тавих боломжийг өгсөн (Исаиа 7:11). Энэ нь хүн төрөлхтөнд өгч байсан хамгийн агуу итгэл хүлээлгэсэн уриалгын нэг байсан юм. Бурхан сугалаа эсвэл бооцоо шиг авч болох үр ашиг дээр ямар нэгэн хязгаарлалт тавиагүй ээ. Дэлхийн захирагчдын өгөөмөр сэтгэлийн дээд хязгаар болох хаант улсынхаа талыг ч Бурхан санал болгоогүй ээ (Естер 5:6, Естер 7:2, Марк 6:23). Хэрэв хорон муу хаан Бурханд итгэсэн л бол Бурхан түүний төлөө тэнгэр, газрыг хоослоход бэлэн байсан юм! Ахаз Бурханы тэмдгийг хүсэн Газар дундын тэнгисийн эргийн элсний ширхэг шиг олон цэрэг, уул шиг их алтыг хүсэж болох байсан.

`Ахазын хариу үйлдэл ямар зорилготой байсан бэ (Исаиа 7:12)?`

Эхлээд харахад Ахазын хариулт хүндэтгэлтэй, итгэл бишрэлтэй хүний хариулт мэт сонсогдсон. Тэрээр олон зуун жилийн өмнө цөлд Израилийн ард түмэн Бурханыг сорьсон шиг Бурханыг сорих ёсгүй байв (Ег. 17:2, Дэд хууль. 6:16). Гэвч энэ удаа Бурхан хаанд Өөрийг нь сорьж, туршиж үзэхийг хүртэл санал болгосон (Мал. 3:10). Бурханы санал болгож буй хэмжээлшгүй их өгөөмөр бэлгийг хүлээн авсан бол, Бурханд тэвчээрийг нь сорьж байгаа мэт санагдахгүй харин тааламжтай байх байсан. Гэвч итгэлтэй болоход нь туслахыг хүссэн Бурханд Ахаз хаан боломж олгоогүй ээ. Тэрээр зүрх сэтгэлдээ итгэх итгэлийнхээ үүдийг хаагаад, түгжиж орхисон.

`Исаиа 7:13 -г уншаарай. Исаиа энд юу гэж хэлсэн бэ?`

Ахаз Бурханыг сорьж үзэхээс татгалзан Бурханд ажил удахыг хүсэхгүй байгаа мэт харагдаж байгаа ч, үнэндээ Бурханы хичээл зүтгэлийг үл тоомсорлон Бурханд ажил удсаар байна гэдгийг Исаиа хэлдэг. Гэвч энэ ишлэлийн хамгийн анхаарал татсан зүйл бол Исаиа “миний Бурхан” гэсэн үгийг ашигласан бөгөөд тэрээр Исаиа 7:11 дээр Бурханыг сорьж үз гэж хэлэхдээ “таны Бурхан” гэж хэлж байсан юм. Ахаз Бурханы тусламжаас татгалзах үедээ Эзэнийг өөрийн Бурхан гэж хүлээн зөвшөөрөхөөс татгалзсан юм. Эзэн Исаиагийн Бурхан байсан боловч Ахазынх биш байв.

`Бурхан биднийг аврахын тулд ямар их тэвчээр, хичээл зүтгэл гаргадаг талаар өнөөдрийн хичээл бидэнд юу мэдүүлж өгч байна вэ? Хүн Эзэнд бүрэн бууж өгөхгүй үедээ зүрх сэтгэлийн хувьд ямар сохор, хатуу болдог талаар энэ түүх бидэнд юу өгүүлж байна вэ? Бурхан Ахазын хүссэн тэмдгийг үзүүлж, соригдсон байсан бол Ахаз Бурханд итгэх байсан болов уу? Хариултаа тайлбарлана уу.`