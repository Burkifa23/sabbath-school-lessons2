---
title:  'Хойд зүгээс ирэх аюул (Исаиа 7:1–9)'
date:  10/01/2021
---

`Ахаз хаан хаанчлалынхаа эхэн үед ямар аймшигтай хямралтай тулгарсан бэ? Хаадын дэд 15:37, 38; 2 Хаад 16:5, 6; Исаиа 7:1, 2.`

Хойд Израиль (Ефраим), Сирийн (Арам) хаант улсууд нэгдэж Иудагийн өмнөд хэсэгт байрлах жижигхэн хаант улс ру дайрахаар болов. Едомчуд болон Филистийн довтолгооноос болж Иуда суларч доройтсон үе байлаа. Урьд нь Иудагийн хаант улс Израилийн эсрэг тулалдаж байсан боловч, Израиль, Сирийн хамтын холбоо том хэмжээний хохирол учруулсан юм. Израиль, Сири хоёр нь Ассирийн 3 дугаар Тиглат-пилесер хааны (Хаадын дэд 15: 19 дээр “Пул” гэж нэрлэгдсэн байдаг) өргөжиж буй эзэнт гүрний эсрэг тэмцэхдээ Иудаг шахан оролцуулахыг оролдож байв. Израиль, Сири хоёр илүү том аюултай учирсан тул бие биентэйгээ хийж байсан урт хугацааны тэмцлээ хойш нь тавьсан байлаа. Хэрэв тэд Иудаг байлдан дагуулж, удирдагчаар нь утсан хүүхэлдэй тавьж чадвал (Исаиа 7:5, 6) тэдний нөөц бололцоо, хүн хүчийг ашиглаж болно хэмээн тооцоолж байв.

`Ахаз хааны ертөнц нуран унах үед тэрээр ямар шийдэлд хүрсэн бэ? Хаадын дэд 16: 7–9, Шастирын дэд 28:16.`

Ахаз хаан болон түүний хаант улсыг аварч чадах цорын ганц итгэлтэй найз болох Бурханыг хүлээн зөвшөөрөхийн оронд тэрээр дайснуудынхаа дайсан болох 3 дугаар Тиглат-пилесертэй найзлах гэж оролдсон. Ахаз хаан Сири, Израиль хоёрыг эсэргүүцэхийн тулд тусламж хүсэхэд нь Ассирийн хаан баяртайгаар биелүүлсэн. Тиглат-пилесер хаан Ахазаас асар их хээл хахууль авснаас гадна Сирийг эзлэн түрэмгийлэх сайхан шалтагтай болсон тул хүслээ цаг алдалгүй хэрэгжүүлсэн (Хаадын дэд 16:9). Ийнхүү Сири-Израйлийн холбоотны хүч талаар болов. Ахазын нүүдэл богино хугацаанд Иудаг аварсан мэт харагдаж байлаа.

Ахазын энэ үйлдэл гэнэтийн, санаандгүй зүйл байгаагүй. Тэрээр Иудаг захирч байсан хамгийн муу хаадын нэг байсан билээ. (Хаадын дэд 16:3, 4, Шастирын дэд 28:2-4).

`Бид Ахаз хааныг ямар хүн байсан талаар судалж үзвээс тэрээр аюулд орох үедээ яагаад бузар шийдвэр гаргасаныг ойлгох болно. Бид энэ түүхээс хувь хүний төвшинд ямар сургамж авах ёстой вэ? Хэрэв бид одоо Эзэнд дуулгаваргүй байгаа бол, жинхэнэ сорилт тулгарах үед Түүнд итгэлтэй хандаж чадах болов уу? (Иаков 2:22, Иеремаиа 12:5)`