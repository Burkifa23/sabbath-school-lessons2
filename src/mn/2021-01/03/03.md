---
title:  'Саад болох оролдлого (Исаиа 7:3–9)'
date:  11/01/2021
---

Ахаз хаан Израиль, Сири улсаас ирж болзошгүй аюулыг даван туулах улс төрийн нүүдлээ тооцоолж байх үед, Бурхан түүний юу гүйцэтгээгүйг сайн мэдэж байв. Бурхан түүнийг сахилгажуулж, зөв, ухаантай болгохын тулд асуудал бэрхшээлийг туулахад нь нөлөөлсөн (Шастирын дэд 28:5, 19). Хүний нүдээр харвал Тиглат-пилесерээс тусламж хүсэх нь ухаалаг, зөв шийдэл мэт санагдаж болохч харин Бурханы нүдээр энэ үйлдэл нь Давидын хаанчлал болох Иуда улсыг харийн хааны захиргаан дор оруулж, эрх чөлөөгөө хэзээ ч сэргээж чадахгүй хэмжээнд хүргэнэ гэдгийг мэдэж байв.Энэ шийдвэр маш өндөр төлөөстэй байсан. Тийм учраас Эзэн Ассирийн удирдагчтай холбоо барихгүй байхыг ятгахын тулд эш үзүүлэгч Исаиаг хаан руу илгээсэн (хаан тэр үед бүслэлтэд бэлтгэж, Иерусалимын усан хангамжийг шалгаж байв).

`Эзэн яагаад Исаиад хүү Шеар-иашубыг авч яв гэж хэлсэн бэ (Исаиа 7:3)?`

Исаиа хаантай мэндчилээд, “Үлдэгсэд буцаж ирнэ” хэмээн нэрлэсэн хүүгээ танилцуулахад Ахаз хаан гайхаж, алмайрсан билээ. Хэний үлдэгсэд вэ? Тэд юунаас буцаж ирэх вэ? Хүүгийн эцэг эш үзүүлэгч байсан учраас түүний нэр нь олзлогдож байгаа хүмүүсийн талаарх Бурханы мэдээ мэт сонсогдож байлаа. Хүүгийн нэр Бурханд гэм нүглээ гэмших байдлаар буцаж очих утгыг агуулж байсан юм болов уу (“буцах” гэдэг үйл үг нь гэмших, гэмээ наманчлах гэсэн утгыг бас агуулдаг). Ахазад хэлж буй Бурханы мэдээ бол: Чи миний мэдээг юу гэж ойлгохыг хүсэж байна түүгээрээ ойлгоорой! Гэм нүглүүдээсээ буц эсвэл олзлогд, олзны хүмүүсээс үлдэгсэд буцаж ирнэ. Ямар шийдвэр гаргах нь өөрөөс чинь шалтгаална!

`Бурханы мэдээ хааны нөхцөл байдалтай хэрхэн нийцэж байсан бэ? Исаиа 7:4-9.`

Сири болон Израилийн аюул заналхийлэл арилж, Иуда аврагдах байв. Ахазын нүдээр үлэмж, аймшигтай дүрэлзсэн галт уул мэт харагдаж буй эзэнт гүрнүүд нь Бурханы нүдээр зүгээр л нэг “уугиж байгаа гал мэт” харагдаж байв (Исаиа 7:4). Ахаз хаан Ассирийн хаанаас тусламж хүсэх шаардлага байгаагүй ээ. Ахаз зөв шийдвэр гаргахын тулд Эзэн болон Түүний амлалтуудад итгэх хэрэгтэй байв. Тэрээр байр сууриа бат болгохын тулд Эзэнд итгэх хэрэгтэй байсан (Исаиа 7:9). “Итгэх” болон “оршин тогтнох” гэсэн үгнүүд нь “үнэн” (найдвартай гэсэн үг) гэсэн Еврей үгнээс гаралтай үг бөгөөд цаашлаад Амен (үнэн/баталгаатай гэсэн утгатай) гэсэн үг энэ үгнээс гаралтай байдаг. Ахаз хаан итгэлтэй байхын тулд итгэл бишрэлтэй байх хэрэгтэй, мөн найдвартай байхын тулд найдах хэрэгтэй байв.

`Исаиа 7:9-н сүүлийн хэсгийг уншиж үзээрэй. “Оршин тогтнохын” тулд итгэл үнэмшил яагаад чухал байдаг вэ? Юун дээр оршин тогтноно гэсэн үг вэ? Энэ зарчим Христэд итгэгчдийн амьдралд хэрхэн хэрэгждэг вэ?`