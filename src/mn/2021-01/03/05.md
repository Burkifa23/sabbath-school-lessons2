---
title:  'Хүүгийн тэмдэг (Исаиа 7:14)'
date:  13/01/2021
---

“Үхэгсдийн орон шиг гүн, эсвэл тэнгэр шиг өндөр” тэмдгийг үзүүлье гэсэн Бурханы санал (Исаиа 7:11) Ахазын зүрх сэтгэлийг хөдөлгөсөнгүй. Тиймээс, Бурхан Өөрийн тэмдэгтэйгээ ирнэ гэж хэлсэн (Исаиа 7:14). Бурхан ямар ер бусын тэмдэгтэй ирэхийг зөвхөн бурханлаг төсөөллөөр л ойлгож, хүлээж авах боломжтой (Исаиа 55:9, 1 Кор. 2:9-г харьцуулаарай). Гайхамшигтай! Бурханы үзүүлэх тэмдэг нь Хүү байв. Гэвч онгон охин яаж хүүхэд төрүүлж, түүнийг “Иммануэл” гэж дуудах юм бэ? Энэ бол Библиэр л амлаж болох агуу тэмдэг биш гэж үү?

`Тэр эмэгтэй гэдэг нь хэн бэ, түүний хүүхэд гэдэг нь хэн бэ?`

Хуучин Гэрээнд энэ агуу тэмдгийн биелэлтийг Исаиа шиг танилцуулдаггүй боловч, Гидеон гэх мэт хүмүүст бага зэргийн тэмдгүүдийг өгч байсныг өгүүлсэн байдаг (Шүүгч 6:36–40). Тиймээс, зөвхөн Хуучин Гэрээн дээр Бурханы агуу тэмдэг хэрхэн биелсэнтэй холбоотой зарим ишлэлүүдийг танилцуулъя:

1) “Залуу эмэгтэй” гэсэн үг нь гэрлэх насны залуу эмэгтэйд хамаардаг тул олон хүн зөгнөгдсөн эмэгтэй Иерусалимд амьдардаг гэрлэсэн эмэгтэй байх ёстой гэж үзсэн. Тэд энэ эмэгтэйг Исаиагийн эхнэр гэж үзэж байв. Исаиа 8:3-дээр “зөнч эмэгтэй” хүү төрүүлсэн гэж тэмдэглэгдсэн байдаг (эш үзүүллэг Исаиагийн эхнэр, үр хүүхдийг нь зөгнөсөн мэт харагддаг; Исаиа 7: 3, Исаиа 8:18 ийг уншиж үзээрэй). Гэсэн хэдий ч Исаиагийн хүүг Иммануэл гэдэггүй, харин Махер-шалал-хаш-баз гэдэг байв (Исаиа 8:1-4). Гэхдээ Исаиагийн зөгнөгдсөн хөвгүүд сайн, мууг сонгох чадвартай болохоос өмнө Сири болон хойд Израил сүйрсэн гэдгээрээ хоёр хүүгийн тэмдэг төстэй билээ. (Иса. 7:16, Иса. 8:4). 2) Зарим нь хаан суудлыг өвлөн авсан Ахазын хүү Хезекиаг Иммануэл гэж таамагладаг. Гэвч түүнд Иммануэл гэдэг нэр өгч байгаагүй. 3) Иммануэл гэдэг нь нууцлаг утгатай нэр байсан бөгөөд “Бурхан бидэнтэй хамт” гэсэн утгатай энэ нэр Бурханы оршихуйг илэрхийлдэг. Тиймээс энэ хүү Исаиа 9, 11-р бүлэгт зөгнөгдсөн онцгой Хүүг илэрхийлж байж болох юм. Хүүг Бурханлаг (Иса. 9:6) бөгөөд “Иессийн үндэс” (Иса. 11:10) гэж тодорхойлсон нь сайн хаан Хезекиагаас илүү агуу болохыг харуулдаг. 4) Нас бие гүйцсэн ч хүнтэй гэрлээгүй эмэгтэй хүүхэд төрүүлэх нь хууль бус хүүхэд төрүүлсэн гэж тооцогдох болно (Дэд хууль 22:20, 21). Бурхан хүмүүсийн итгэлийг нэмэгдүүлэхийн тулд яагаад ийм хүүхдээр дамжуулан тэмдгээ үзүүлнэ гэсэн юм бол?

Гэтэл Шинэ Гэрээнд Есүс ер бусын байдлаар, онгон эмэгтэйгээс мэндэлж, Иммануэл гэж нэрлэгдсэн билээ (Мат. 1:21–23). Есүс бол Бурханы Хүү (Иса. 9:6, Мат. 3:17), Иессигийн “нахиа” ба “үндэс” (Иса. 11:1, 10; Илч. 22:16). Өмнөх “Иммануэл” буюу Ахазд өгсөн зөгнөлийн биелэлт болсон нэгэн бол Христийн замыг бэлдэгч байж болох юм. Бид энэ талаар мэдэхгүй. Гэхдээ бид мэдэх хэрэгтэй зөгнөлийн биелэлтийг мэддэг болсон. “Харин цаг нь болоход Бурхан эмэгтэй хүнээс Хуулийн дор төрөх Өөрийн Хүүгээ илгээсэн юм” (Галат 4:4). Тэрээр Бурханы оршихуй бидэнтэй хамт гэдгийг мэдүүлж өгсөн.

`Хүн төрөлхтөнтэй хамт байхаар ирсэн Христийн бодит байдлыг тунгаан бодоорой. Тайван бус дэлхийд амьдарч байгаа бидний төлөө Христ ирсэн гэдэг мэдээнээс бид ямар тайтгарлыг олж авч болох вэ?`