---
title:  'Хэн итгэсэн бэ? (Исаиа 52:13–53:12)'
date:  02/03/2021
---

Исаиа 52:13 дээр Бурханы Зарцыг маш өндөрт өргөмжилсөн боловч дараагийн ишлэлд ямар ч анхааруулга өгөхгүйгээр Түүний дүр төрхийг зэрэмдэглэж, Түүнийг “хүний хөвгүүн” гэж таних, хүлээн зөвшөөрөх боломжгүй болгосон тухай өгүүлдэг. Шинэ Гэрээнд Есүсийн гадаад төрхийг зэрэмдэглэсэн хүчин зүйлсийг дурьдсан байдаг, түүнийг тарчлаан зовоосон, өргөст титэм зүүлгэж, загалмайд хадсанаас гадна хамгийн чухал нь хүн төрөлхтний бүх гэм нүглийг үүрүүлсэн. Гэм нүгэл хэзээ ч хүн төрөлхтөнд зориулагдсан зүйл байгаагүй, тиймээс “Хүний Хүү” гэм нүглийг үүрснээр хүн бус харагджээ.

Энэ түүхийг Иовын түүх болох асар их эд баялаг, нэр хүнд, эрх мэдэлтэй байсан байр сууринаасаа гэнэт унаж, үнс дунд сууж, зовлонтой шархаа маажиж байсан явдалтай харьцуулан жишиж үзээрэй (Иов 1, 2). Иов маш их өөрчлөгдөж, дүр төрх нь сэвтсэн учраас найзууд нь Иовыг эхэндээ таниагүй билээ (Иов 2:12). Иов яагаад зовлон үүрсэн бэ? Мөн Бурханы Мессиа яагаад зовлон үүрэх ёстой байв? Аль аль нь зовлон эдлэх ёсгүй байсан. Хоёулаа буруугүй байв. Тэгвэл тэд яагаад зовлон амссан бэ?

`Өнөөдрийн ишлэлүүдийг уншаад гэм буруугүй хүмүүс гэм зэмтэй юм шиг зовлон үүрч байгаа газар болон нөхцөлүүдийг жагсаан бичээрэй. Бид үүнээс ямар чухал ойлголтыг авах ёстой вэ?`

Исаиа 53:1 дээр гарч буй асуултуудыг ажиглан хараарай. Эдгээр асуултууд итгэгч хүмүүст итгэхийн аргагүй зүйлс тохиолддогийг онцлон харуулдаг бөгөөд (Иохан 12:37–41 харьцуулж уншаарай) үлдсэн түүхийг сайтар судалж ойлгохыг бидэнд сануулж өгдөг. Гэхдээ дээрх асуултууд бас Бурханы уриалгыг танилцуулж өгдөг. Дээрх хоёр асуултыг нэгтгэн харах юм бол  Эзэний авралын мутар буюу хүч нь Бурханы үгэнд итгэдэг хүмүүст илчлэгддэг гэдгийг илэрхийлж байна (Иса. 52:10-тай харьцуулаарай). Та Бурханы авралын хүчийг мэдрэхийг хүсэж байна уу? Тэгвэл Библийн бичээсд итгээрэй.

`Исаиа 53:6-г сайтар ажиглан уншаарай. Энд ямар тодорхой мэдээг танилцуулж байна вэ? Дээрх ишлэл таны өмнө нь үйлдсэн гэм нүгэл, алдаа дутагдлаас үл хамааран ямар итгэл найдварыг өгч байна вэ?`