---
title:  'Исаиагийн сорилтыг давсан үнэн (Исаиа 50:4–10)'
date:  28/02/2021
---

Хэрэв Исаиа зөвхөн мэдээлэл хүргэхийг зорьж байсан бол Мессиагийн талаарх бүх нарийн ширийн мэдээллийг нэг дор дэлгэн тавих байв. Гэвч тэрээр Эзэний зарцтай дотно танилцаж, бусдад зааж, ятгаж, хүмүүст үнэн бодитойгоор танилцуулахын тулд симфони найрал хөгжим зохиож байгаа мэт нэг сэдвийг олон давтаж, уран яруу ойлголтыг боловсруулсан байдаг. Тэрээр Бурханы мэдээг үе шаттайгаар дэлгэрүүлсэн бөгөөд ингэснээр бид бүрэн зураглалтай болж, олон жижиг мэдээллүүдийг нэгтгэж ойлгох боломжтой болсон. Исаиа бол хүмүүсийн зүрх сэтгэлд зураг урлаж байгаа уран зураач юм.

`Исаиа 50:4–10-г уншаарай. Эдгээр ишлэлд юу өгүүлж байгааг тоймлоорой. Та энэ ишлэл дээрээс Есүсийг хэрхэн олж харж байна вэ?`

Бид Исаиа 49:7 дээр Бурханы зарцыг үзэн ядаж, доромжилж, “захирагчдын зарц “ болгосон гэж танилцуулсан боловч “хаад үзээд босно, ноёд ч сөгдөж мөргөнө” гэсэн. Исаиа 50 дээр ядар ч зүдэрсэн нэгнийг эелдэг зөөлөн үгсээрээ дэмжин тусалж байдаг багш хатуу хөтүү хөндийгөөр аялах ёстойг зөгнөсөн байдаг (Иса. 50:4). Тэрээр бие махбодын хүчирхийлэлд орж байж зөвтгөгдөх болно (Иса. 50:6).

Энэхүү доромжлол орчин үеийн барууны соёл иргэншилд амьдарч байгаа хүмүүст маш аймшигтай зүйл мэтээр сонсогддог. Гэвч Ойрх Дорнодын эртний соёлын хувьд нэр хүндээ хамгаална гэдэг бол хувь хүн ба түүний гэр бүлийн хувьд амьдрал, үхлийг тодорхойлдог чухал асуудал байв. Хэрэв та хэн нэгэн хүнийг гутааж, доромжилсон бол өөрийгөө сайн хамгаалсан нь дээр, яагаад гэвэл тэдэнд боломж олдох л юм бол хохирсон хүн эсвэл  түүний овгийн хүмүүс хариугаа заавал авах болно.

Давид хаан Аммон улс руу дайрч, тэднийг эзлэн түрэмгийлсэн байдаг (2 Сам. 10:1-12) учир нь тэд “Давидын зарц нарыг барьж, тэдний сахлын талыг нь хусаад, хувцсыг өгзөг хавиар, голоор нь тайраад буцааж явуулсан” юм (2 Сам. 10:4). Гэтэл Исаиа 50 дугаар бүлэгт хүмүүс зарцыг цохиж, сахалаас нь зулгааж, нүүр лүү нь нулимсан байдаг. Эдгээр үйлдлүүд нь хаадын Хаан болох Бурханы илгээсэн зарцыг доромжилсон учраас олон улс хоорондын, цаашлаад огторгуй ертөнцийн асуудал болсон юм. Исаиа 9:6, 7 болон Исаиа 11:1–16-р ишлэлүүдийг бусад “зарцтай” холбоотой ишлэлүүдтэй харьцуулж үзэх юм бол, зарц гэдэг нь орчлон ертөнцийн Хаан, хүчирхэг Аврагч гэдгийг олж мэдэх болно! Тэрээр бүх хүч чадал, нэр хүндийг эзэмшдэг боловч ойлгомжгүй, төсөөлөшгүй шалтгаанаар Өөрийгөө авраагүй байдаг! Энэ үйл явдал  маш хачирхалтай байсан учраас хүмүүс Түүнд итгээгүй юм. Есүсийг загалмайд хадагдсан байхад нь тухайн үеийн удирдагчид Түүнийг доромжлон “Тэр бусдыг аварсан; хэрэв тэр Бурханы Мессиа, Түүний сонгогдсон Нэгэн мөн юм бол Өөрийгөө авраг!” (Лук 23:35); “Тэр одоо загалмайнаасаа бууг. Тэгвэл бид Түүнд итгэнэ” хэмээн хэлцгээсэн (Мат. 27:42)

`Исаиа 50:4–10-г уншаарай. Бидний амьдралд хэрэгжүүлж болох сүнслэг зарчмуудыг эдгээр ишлэлүүдээс олж бичээрэй. Та жагсаалтаа хараад өөрийн шийдвэртэй харьцуулаарай. Та ямар зарчмууд дээр илүү сайн байж чадах вэ? Хэрэв та сэтгэлээр унасан бол долоо хоногийн хичээлийг сайтар уншиж судлаарай.`