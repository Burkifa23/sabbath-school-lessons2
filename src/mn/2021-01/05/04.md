---
title:  'Бурханы уур хилэнгийн саваа (Исаиа 9:8-10:34)'
date:  26/01/2021
---

Энэ хэсэг нь Исаиа 9:1-5-ийг тайлбарладаг ба хуурамч шүтээнд итгэснээсээ болж цэрэг армийн дарангуйлалд орж, гунигт автан шаналж буй хүмүүсийн авралыг зөгнөн хэлдэг: “Мидианы өдрийнх шиг тэднийг дарангуйлагчийн ташуур болох тэднийг дарамтлах буулга, мөрөн дээрх дөнгийг нь Та эвдэнэ” гэж хэлсэн (Исаиа 9:4).

`Дээрх ишлэлүүдээс Бурханы хүмүүсийн зовлонгийн талаар юу гэж бичсэнийг уншаарай. Левит 26:14-39 дээрх хараалуудтай харьцуулж үзээрэй. Яагаад Бурхан Өөрийн хүмүүсийг нэг дор биш үе шаттайгаар шийтгэсэн юм бэ? Энэ нь Түүний зан чанар, зорилгын талаар юуг харуулж өгч байна вэ?`

Хэрэв Бурхан хүмүүсээ устгахыг хүсч байсан бол тэр даруй Ассиричуудад олзлуулах байсан. Гэвч Тэрээр тэвчээртэй хандаж “хэнийг ч үхүүлэхийг хүсэлгүй, харин бүгдийг өршөөл, наманчлал руу ирэхийг хүссэн” (2 Петр 3:9). “Шүүгчдийн” цаг үед Бурхан Иуда, Израилийн хүмүүст мунхаг байдлынх нь зарим үр дүнг үзүүлсэн тул тэд юу хийж байгаагаа ойлгож, илүү сайн сонголт хийх боломжтой болсон. Тэд бузар мууг үйлдэж, Түүний эсрэг зүрх сэтгэлээ хатууруулж, элч нарынх нь уриалга, гуйлтыг хүлээн зөвшөөрөөгүй учраас Тэрээр хамгаалалтаа авсан. Гэвч тэд эсэргүүцлээ үргэлжлүүлсээр байв. Тэдний уруудаж байгаа байдал улам гүнзгийрсээр байсан тул эцэстээ Бурхан юу ч хийж чадахгүй байдалд хүрсэн.

`Исаиа 9:8-10:2-г уншаарай. Хүмүүс ямар гэм буруутай байсан бэ? Тэд хэний эсрэг гэм буруутай үйлдлийг хийсэн бэ? Тэдний хэн нь буруутай байсан бэ?`

Энэ хэсэгт гарч буй сонголт хийх эрх чөлөө нь Библийн туршид адилхан байдаг. Бурхан хүмүүсийг эрх чөлөөтэйгөөр бүтээсэн (өөр арга байхгүй; эс тэгвээс хүмүүс хэзээ ч Бурханыг чин сэтгэлээсээ хайрлаж чадахгүй байсан), бөгөөд эрх чөлөө гэдэг нь буруу зүйл хийх буюу сонгох чадвартай гэсэн үг. Бурхан Өөрийн хайр болон зан чанарыг илчлэх замаар биднийг дахин дахин сэргээхийг хичээдэг. Тэрээр биднийг буруу шийдвэрийнхээ үр жимстэй нүүр тулах боломжийг ч өгдөг. Өөрөөр хэлбэл, Бурханаас холдсон тохиолдолд ямар үр дүн гардгийг ухааруулахын тулд Тэрээр бидэнд өвдөлт, зовлон шаналал, айдас, үймээн самуун зэргийг мэдрэхийг зөвшөөрдөг. Гэсэн хэдий ч, эдгээр нь хүмүүсийг гэм нүглээс хөндийрүүлж, Эзэн рүү ойртуулахад тэр бүр нөлөө үзүүлээд байдаггүй. Сонгох эрх чөлөө гэдэг бол гайхамшигтай зүйл; бид энэ зүйлгүйгээр хүн биш болно. Ийм гайхамшигтай ивээлийг буруугаар ашигладаг хүмүүс золгүй еэ.

`Бурхан таныг буруу замаас холдуулахын тулд амьдралд тань зовлон зүдүүрийг хэрхэн ашигладаг вэ? (Эсвэл та хэлэх гээд байгаа санааг одоо хэр нь ойлгоогүй байна уу?)`