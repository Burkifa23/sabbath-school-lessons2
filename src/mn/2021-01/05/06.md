---
title:  '“Та намайг тайвшруулсан” (Исаиа 12:1–6)'
date:  28/01/2021
---

Исаиа 12 бол Бурханы хүчирхэг нигүүлсэнгүй тайвшралыг магтан алдаршуулж байгаа богино хэмжээний магтаалын шүлэг (дуу) юм. Итгэмжит үлдэгсдийн нэг гишүүний дуулсан энэхүү дуулал нь Египетийн боолчлолоос гарсан Еврейчүүдийн үйл явдалтай өөрсдийн амьдрал, авралыг харьцуулсан дуу юм (Исаиа 11:16-г уншаарай); энэ бол Мосе ба Израильчууд Улаан тэнгисийн тусламжтайгаар фараоны цэргүүдээс аврагдах үедээ дуулсан дуутай адилхан дуу юм (Египетээс гарсан нь 15).

`Исаиа 12-дээрх магтан дууг Илчлэлт 15:2–4 дээрх Мосе ба Хурганы дуутай харьцуулж үзээрэй. Тэд хоёулаа Бурханыг хэрхэн магтан, алдаршуулж байна вэ?`

Исаиа 12:2 дээр удахгүй ирэх Аврагчийг Есүс гэж тодорхойлох боломжийг танилцуулдаг. “Бурхан бол миний аврал” бөгөөд “Тэр бол миний аврал болсон юм” гэсэн байдаг. Есүс гэдэг нэр бол “Эзэн бол аврал” гэсэн утгатай нэр юм (Матай 1:21-г харьцуулж уншаарай).

`Эзэн бол аврал гэсэн Есүсийн нэр ямар утга санааг илэрхийлж байна вэ?`

Эзэн зөвхөн хүмүүсийг авраад зогсохгүй (Исаиаи 12:2); Тэрээр Өөрөө аврал юм. Бидний дунд Израилийн Ариун Нэгэн оршиж байгаа нь (Исаиа 12:6) бидний хувьд бүх зүйл юм. Бурхан бидэнтэй хамт байна! Есүс зөвхөн гайхамшгуудыг үйлдсэнгүй; Тэрбээр “бие махбодтой хүн болж бидний дунд амьдарсан” (Иохан 1:14). Тэр бидний нүглийг загалмай дээр үүрээд зогсохгүй; Тэр бидний төлөө гэм нүгэл болсон (2 Кор. 5:21). Тэр зөвхөн амар тайвныг тогтоох бус, Тэр бидний энх тайван болсон (Ефес. 2:14).

“Иессийн үндэс нь ард түмэнд дохио болж үлдэнэ” гэж хэлсэнд гайхах зүйл алга (Иса. 11:10). Тэрээр загалмай дээр өргөгдөх үедээ бүх хүмүүсийг Өөртөө дуудсан (Иохан 12:32, 33)! Итгэмжит үлдэгсэд “агуу хүчирхэг Бурхан” уруу эргэж очно (Иса. 10:21) Тэр бол бидний төлөө мэндэлсэн Хүүхэд буюу “энхийн Жонон” билээ (Иса. 9:6).

`Есүс бол бидний аврал гэдэг дээр илүү анхааралтай тунгаан бодоорой. Ром 3:24 -г уншаарай. Аврал зөвхөн Есүсээс ирдэг, аврал бол зөвхөн Түүгээр бий болдог, зөвхөн Бурханы хайр ивээл болон нигүүлслээр бид авралын мөнхийн ашиг тусыг хүртэх боломжтой болох юм. Өөрөөр хэлбэл, Түүний дотор буй Аврал нь үйлсээр бус харин итгэлээр дамжин биднийх болдог, учир нь бидний хийх ямар ч үйлс биднийг аврахад хангалтгүй байдаг. Зөвхөн Христийн үйлс итгэлээр дамжин бидэнд ирэх үед аврал боломжтой болдог. Энэ үнэн таньд хэрхэн авралын итгэл найдвар, баталгааг өгдөг вэ? Ялангуяа аврагдах боломжгүй гэдгээ мэдрэх үед ямар мэдрэмж өгдөг вэ?`