---
title:  Үндэс, мөчир хоёр нэг юм (Исаиа 11)
date:  27/01/2021
---

`Исаиа 11:1 дээр “Иессийн ишнээс” гарч буй “мөчир” гэдэг нь хэн бэ? Мөн Зехар. 3: 8; Зэхар. 6:12-г уншаарай.`

Исаиа 11:1 дээр өмнөх бүлэг буюу 10:33, 34 дээр гарсан унасан хожуул модны дүрслэлийг ашигласан байдаг. “Иессийн хожуул” гэдэг нь Давидын (Иессийгийн хүү) хаанчлал хүч, нөлөөгөө алдах болно гэсэн санааг илэрхийлдэг (Данел 4:10-17, 20-26). Гэнэт үхэх тавилантай болсон “хожуулаас” “нахиа/мөчир” гарах боломж үүсч; Давидын удмаас нэгэн захирагч гарч ирэх болов.

`Давидын удмаас гарах шинэ захирагчийг яагаад бас “Иессийн үндэс” гэж нэрлэсэн бэ (Иса. 11:10)? Энэ нь ямар утга илэрхийлж байна вэ? Илч 22:16.`

Энэ дүрслэл зөвхөн “Давидын үндэс ба удам” болох Есүс Христэд л тохирдог (Илч 22:16). Христ нь “Бурханы хүү” (Лук 3:38) бөгөөд Адамын үр сад болох Давидын удмаас гаралтай (Лук 3: 23–31) ба Христ Өөрөө Адамыг бүтээсэн юм (Иохан 1: 1– 3, 14). Тэгэхлээр Христ бол Давидын өвөг дээдэс,  бас түүний удмаас гарсан үр удам нь юм!

`Давидын удмаас гарах шинэ захирагч нь гэм нүгэл болон итгэлийн гажуудлаас үүсэх хор уршгийг хэрхэн өөрчлөх вэ? Исаиа 11.`

Тэрээр Эзэн Бурхантай нийцэхүйц бодол санаа болон үйлдэлтэй учраас шударгаар шүүж, хорон санаатнуудыг шийтгэж, амар амгаланг авчирдаг. Шинэ захирагч байр сууриа эзлэх үед Эзэн Бурхан Израиль, Иудагийн итгэмжит үлдэгсдийг буцааж авчирч, сэргээн нэгтгэх болно. Тэд Филистчүүд болон бусад үндэстнийг ялан дийлсэн Давид хааны үед байсан шигээ хүчтэй, нэгдмэл хаант засаглалтай болох болно. Гэхдээ Шинэ Захирагч Давидаас илүү агуу байх болно, Тэрээр бүтээлийн мөн чанар болох амар амгаланг сэргээнэ: араатан амьтад махчин байхаа больж, тэд урьд өмнө нь хооллож байсан дорой амьтадтайгаа эв найрамдалтайгаар амьдрах болно (Исаиа 11:6-9).

`Исаиа 11 нь зөвхөн Христийн анхны ирэлтийн талаар өгүүлж байна уу, эсвэл Хоёр дахь, эсвэл дээрх хоёр ирэлтийг хамтад нь өгүүлж байна уу? Зөгнөлийг судалж, аль ишлэл, аль ирэлтийн талаар өгүүлж байгааг ярилцаарай.`

Исаиа 11-дээр Есүсийн хоёр ирэлтийг хоёуланг нь дүрсэлсэн байдаг. Эхний болон хоёр дахь ирэлтүүд хоорондоо холбоотой байдаг учраас хоёр ирэлт нь нэг зоосны хоёр тал юм. Авралын төлөвлөгөөг төгс биелүүлэхийн тулд эхний болон хоёр дахь ирэлтүүд маш чухал. Эхний ирэлт аль хэдийн болж өнгөрсөн; Хоёр дахь ирэлтээр, Христэд итгэгчдийн бүх итгэл найдвар бүрэн биелэгдэх болно.

`Хоёр дахь ирэлтийн баталгааг өгөхийн тулд Христ Эхний ирэлтээрээ юуг амжуулж, хэрэгжүүлсэн бэ? Хоёр дахь ирэлтийн үр дүнд хүргэхгүй юм бол Эхний ирэлтийн зорилго нь юу байх вэ?`