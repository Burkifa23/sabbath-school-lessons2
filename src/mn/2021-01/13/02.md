---
title:  'Шинэ тэнгэр ба шинэ дэлхий (Исаиа 65:17–25)'
date:  21/03/2021
---

`Исаиа 65:17–25-г уншаарай. Эзэн энд ямар шинэчлэлтийг амласан байна вэ?`

Бурхан “Харагтун, Би шинэ тэнгэр, шинэ газрыг бүтээнэ. Урьдын юмс санагдахгүй, бодол санаанд ч үл бууна.” (Иса. 65:17) Энэ гайхамшигтай зөгнөл дээр Эзэн “баяр хөөрийн төлөө Иерусалимыг, баяслын төлөө ард түмнийг нь бүтээнэ” гэж амласан (Иса. 65:18). Хотын оршин суугчид дахиж уйлахгүй (Иса. 65:19). Хүмүүсийн хувьд зуу наслах нь богино насалсанд тооцогдоно (Иса. 65:20). Тэдний хийж байгаа ажил үйлс болон хүүхдүүд нь тэдэнд баяр хөөрийг өгсөөр байх болно (Иса. 65: 21–23). Бурхан хүмүүсийн асуултыг асуухаас нь өмнө хариулж өгнө (Иса. 65:24).

`Энэ нь гайхамшигтай сайхан боловч, яагаад бидний эцсийн өөрчлөлт, эцсийн найдвар биш юм бэ?`

Бид Амлагдсан газар нутагт амар тайван, урт удаан наслана гэсэн төсөөлөлтэй байдаг. Гэхдээ хүмүүс урт насалсан ч эцэстээ үхдэг билээ. Харин “шинэ тэнгэр” болон “шинэ газрыг” бүтээх үед биднийг бүрэн өөрчлөх үйл явдал хаана бичигдсэн бэ? Дараагийн ишлэлд, “Чоно хургатай хамт бэлчин, арслан үхэр мэт сүрэл идэж, шороо нь могойн хоол болно. Тэд Миний бүх ариун ууланд ямар ч муу, хор хөнөөл үйлдэхгүй” гэж ЭЗЭН айлдаж байна.” хэмээсэн байдаг. (Иса. 65:25).

Арслан шиг араатан амьтад ногоогоор хооллодог болохын тулд цагаан хоолны сургалтанд суухаас хавьгүй их зүйл шаардагдана. Едений цэцэрлэгт гэм нүгэл бий болж үхлийг авчрахаас өмнөх анхны бүтээгдсэн байдалд нь буцаан оруулахын тулд дахин бүтээх шаардлагатай болно.

Исаиа 65 дээр Бурхан “шинэ тэнгэр,” “шинэ газрыг” олон үе шаттайгаар шинээр бүтээн босгох ба шинээр бүтээх үйл ажиллагаа нь Иерусалимыг шинэчлэхээс эхэлнэ гэж танилцуулдаг. Мессиа шударга ёсыг тогтоож байгаа тухай Исаиа 11 бүлгийг харьцуулан судлаарай (Иса. 11:1–5). Ингэснээр эцэстээ дэлхий дахины “ариун уулан” дээр амар тайван, энх амгалан орших болно. Исаиа 11 дээр ашигласан дүрслэл нь Исаиа 65 дээрх дүрслэлтэй төстэй байдаг. “Чоно хургатай хамт амьдрах болно... арслан үхэр шиг сүрэл иднэ... ”. (Иса. 11:6, 7). Их Эзэний “ариун уул” нь Иерусалим дахь Сион уулнаас шинэчлэгдэж эхлэх ба энэ нь Бурханы шинэ дэлхийд хийхээр амласан зүйлсийн өмнөтгөл буюу бэлэг тэмдэг байсан юм.

`Хүмүүс 60, 70, 90, эсвэл бүр 100 биш харин сая жилээс илүү насалдаг байлаа гэж бодъё. Тэгсэн ч гэсэн хүн төрөлхтний үндсэн асуудал яагаад шийдэгдээгүй байдаг вэ? Бидний хамгийн гүн хэрэгцээг хангах цорын ганц шийдэл нь яагаад мөнхийн амьдрал байдаг вэ?`