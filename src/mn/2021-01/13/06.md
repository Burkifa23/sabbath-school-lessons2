---
title:  'Таны үр удам болон нэр тань хадгалагдаж үлдэнэ (Исаиа 66:22–24)'
date:  25/03/2021
---

`Исаиа 66:22-г уншаарай. Энэ ишлэл бидэнд юуг хэлж өгч байна вэ? Бид энэ ишлэлээс ямар итгэл найдварыг олж авч болох вэ?`

Исаиа номны хамгийн гайхамшигтай амлалтуудын нэг нь Исаиа 66: 22 дээр өгөгдсөн байдаг. Үүнийг анхааралтай уншаарай. Шинэ тэнгэр, шинэ газарт бидний үр удам, бидний нэр үүрд үлдэх болно. Дахиж тайрах, засах, залгах, хагалах, угз татах шаардлага гарахгүй. Бидэнд гэм нүгэлгүй, үхэл зовлонгүй шинэ тэнгэр шинэ газрыг өгнө гэж амласан. Энэ бол Христэд итгэгчдийн итгэл найдварын бүрэн биелэлт буюу Христийн загалмай дээр эхлүүлсэн авралын ажлын төгсгөл билээ.

`Исаиа 66:23 дээрх шинэ тэнгэр, шинэ газрын тодорхойлолт дээр шинэ сарууд болон Шаббат өдрүүдийг онцолсон байдаг вэ?`

Тайлбарлахад хэцүү энэ ишлэлийг олон аргаар тайлбарлах хандлага байдаг. Бурхан тахил өргөх тогтолцоог бий болгохоос өмнө Шаббат өдрийг бүтээж бий болгосон (Эхл. 2:2, 3). Хэдийгээр Шаббат өдрийг зан үйл болгон, тогтмол сахидаг болсон ч Шаббат өдөр нь зан үйлээр хязгаарлагдахгүй ээ. Тиймээс шинэчлэлтийн цаг үед ч, шинэ дэлхий дээр энэ өдрийг сахисан хэвээр байх болно. Харин Библид шинэ сарын баяр нь тахилын тогтолцоотой холбоотой болохоос биш мөргөлийн өдөр хэмээн тодорхойлсон зүйл байхгүй билээ. Гэхдээ шинэ дэлхий дээр хүмүүс амийн модны сарын мөчлөгтэй холбоотойгоор тусгай өдрүүдийг тэмдэглэж байж болох юм (гэхдээ энэ нь долоо хоног бүрийн амралтын өдөр болох Шаббаттай холбоотой байх шаардлагагүй) (Илчлэлт 22:2). Исаиа 66:23 дээр тодорхой утга санаануудыг илэрхийлсэн байж болох ч, хамгийн чухал нь Бурханы ард түмэн Түүнийг үүрд мөнхөд шүтэн бишрэх болно гэдгийг мартаж болохгүй.

`Исаиа яагаад энэ номыг төгсгөхдөө Бурхан босогчдыг устгаж, тийнхүү аврагдсан хүмүүс тэднийг цогцсыг харах болно гэсэн сөрөг дүрслэлээр дуусгасан бэ (Иса. 66:24)?`

Исаиа өөрийн цаг үед амьдарч байгаа хүмүүст тодорхой, бодитой сануулга өгөх үүднээс Вавилоныг сүйрэх үед итгэл найдвараа хадгалан амьд үлдсэн хүмүүс болон амиа алдан устгагдах эсэргүүцэгчдийн ялгааг харуулах гэсэн юм. Хүмүүс мөнхөд тарчлан зовохгүй ээ. Эсэргүүцэгчид “гал”-аар устгагдаж үхсэн. Энэхүү устгах ажиллагаа бүрэн дуусах хүртлээ унтрахгүй ээ, тийнхүү дууссаны дараа Иерусалимыг сэргээх ажил эхлэх юм. Исаиагийн сэрэмжлүүлэг нь Илчлэлт номонд зөгнөгдсөн эцсийн биелэлт рүү заадаг. Нүгэлт хүмүүс, Сатан болон үхлийг галт нууранд устгана (Илчлэлт 20). Үүний дараа “шинэ тэнгэр, шинэ дэлхий” болон “Шинэ Иерусалим”-ыг бүтээж, хүмүүс дахин уйлж өвдөхөө болино, “учир нь анхны юмс өнгөрөн оджээ” (Илчлэлт 21:1–4-г, Исаиа 65:17-19-тэй харьцуулаарай). Дэлхий дээр аврагдсан бүх хүн шинээр бүтээгдэж, мөнхөд амьдрах болно.