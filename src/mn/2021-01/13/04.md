---
title:  'Сайн мэдээ түгээгчид ба мөргөлийн удирдагчид (Исаиа 66:19–21)'
date:  23/03/2021
---

`Амьд үлдсэн хүмүүс бусад үндэстний хүмүүсийг Эзэнд өргөл мэтээр авчирдаг гэдэг нь ямар утгыг илэрхийлдэг вэ? Иса. 66:19, 20-г уншаарай.`

Бурхан дэлхийг устгах үед аврагдсан хүмүүсээ дэлхийн өнцөг булан бүрт илгээж, Бурханы талаар мэдлэггүй хүмүүс рүү илгээдэг бөгөөд “тэд миний алдар сууг үндэстнүүдийн дунд тунхаглах болно” гэсэн байдаг (Иса. 66:19). Энэ бол сайн мэдээ түгээгчдийн сэдэвтэй холбогддог Хуучин Гэрээний маш чухал ишлэл юм. Тэгэхлээр хүмүүс зөвхөн Еврей үндэстэнд татагдах бус, харин Еврей хүмүүс бусад үндэстнүүд рүү очиж, жинхэнэ Бурханы сургаалыг тэд нарт номлох болно гэсэн үг. Энэ үүргийг гол төлөв Шинэ Гэрээн дээр чухалчлан заасан байдаг. Цөллөгөөс буцаж ирснээс хойш Христийн анхны ирэлт хүртэл Еврейчүүд бусад үндэстэнд сайн мэдээ тунхагласан явдал байдаг хэдий ч (Мат. 23:15), сайн мэдээг өргөн хүрээнд хурдацтай тараасан хүмүүс бол эртний Христэд итгэгчид билээ (Кол. 1:23). Израильчууд Эзэний сүмд ирэхдээ үр тарианы өргөл авчирдаг байсан бол сайн мэдээ түгээгчид  бас өргөл авчирах болно. Гэхдээ тэдний өргөл нь “бүх ах дүүг ... бүх үндэстнээс” авчрах болно (Иса. 66:20). Үр тарианы өргөл нь Бурханд өргөж буй амьтны цус урсгадаггүй бэлэг байсны адил, Эзэнд харь үндэстнүүдийг итгүүлэн авчирч байгаа нь Түүнд өргөж буй “амьд тахил” байв (Ром 12:1). Хүмүүсийг Бурханд  өргөл болгон авчрах гэдэг энэ санаа нь Леви овгийн хүмүүсийг “ЭЗЭНий  үйлчлэлийг хийлгэхийн тулд Израилийн хөвгүүдийн дундаас даллах өргөл” болгож байсан эртний уламжлалтай болохыг анзаарна уу (Тоол. 8:11).

`“Тэднээс тахилч болон леви хүн болгохоор Би авна” гэсэн Бурханы амлалт юуг илэрхийлж байна вэ (Иса. 66:21)?`

Энэ ишлэл дээрх “тэд” гэсэн үг нь өмнөх ишлэлийн “бүх үндэстний ах дүү” гэсэн утгыг илэрхийлдэг. Эдгээр харь үндэстнүүдийн заримыг нь Бурхан сонгоод тахилч, левичүүд болон мөргөлийн удирдагчаар томилох болно. Энэ үнэхээр том өөрчлөлт билээ. Бурхан өмнө нь зөвхөн Аароны үр удмыг тахилч болгож, харин Леви овгийн бусад хүмүүсийг тэдэнд туслахыг зөвшөөрдөг байсан. Харин харь үндэстнүүдийн хувьд ямарч нөхцөлд Аароны үр удам эсвэл Леви хүн болох боломжгүй байсан, гэтэл Бурхан урьд өмнө нь зарим Еврейчүүдэд хүртэл хориотой байсан эдгээр үүргийг тэдний заримд нь зөвшөөрсөн юм.

`1 Петр 2:9, 10-г уншаарай. Эдгээр үгсийг Петр хэнд хандан бичсэн бэ? Тэр юуны талаар өгүүлж байна вэ? Өнөө үед “ариун үндэстнийг” төлөөлж байгаа бидэнд эдгээр ишлэл юуг ойлгуулж, мэдүүлж өгч байна вэ? Биднийг анхны сонгогдсон хүмүүстэй харьцуулвал хэр сайн үйлчилж байгаа бол (Егип. 19:6)?`