---
title:  'Итгэлийн ард түмэн (Исаиа 66:21)'
date:  24/03/2021
---

Израильчууд нь “тахилчдын хаант улс,  ариун үндэстэн” байсан (Егип. 19: 6) ба тэднийг төлөөлөх мөргөлийн удирдагчаар тусгай тахилчдыг томилдог байв. Гэхдээ ирээдүйд зарим харь үндэстэн хүмүүс мөргөлийн удирдагчид болох болно (Иса. 66:21).

`Энэ өөрчлөлт нь шинэчлэгдсэн итгэл бишрэлийн ард түмэнд ямар нөлөө үзүүлэх байсан бэ? Матай 28:19, Үйлс 26:20, Гал. 3:28, Кол. 3:11, 1 Тим. 3:16-г уншаарай.`

Бурханы бүтээх “шинэ дэлхийн тогтолцоонд” харь үндэстнүүд Бурханы ард түмэнтэй нэгдээд зогсохгүй итгэлийн нэгдсэн ард түмэн буюу “хаант тахилч нар” болж Еврейчүүдтэй эн тэнцүү байр суурьтай болох болно. Тийнхүү Еврейчүүд болон харь үндэстнүүдийн хооронд бодит ялгаа байхгүй болох болно.

`Исаиагийн энэ зөгнөл хэзээ биеллээ олсон бэ?`

Харь үндэстнүүдэд сайн мэдээ түгээсэн элч Паулийн хэлснээр, “Иудей ч, грек ч байхгүй ... Учир нь та нар бүгд Христ Есүс дотор нэг болой. Хэрэв та нар Христийнх юм бол та нар Абрахамын үр бөгөөд амлалтын дагуу өв залгамжлагчид мөн” (Гал. 3:28, 29).

Амлалтын өв залгамжлагчид болж, улмаар “хаант тахилч”-аар өргөмжлөгдсөн явдал нь бардам зантай элитүүдийн эгнээнд орж байгаа бус, харин “харанхуйгаас та нарыг Өөрийн гайхамшигт гэрэл уруу дуудсан Түүний агуу үйлсийг” тунхаглахаар Иудейчүүдтэй нэгдэж байгааг илэрхийлдэг. (1 Петр. 2:9; Иса. 66:19-тай харьцуулаарай).

Харь үндэстнүүдийг ийнхүү өргөмжилснөөр Бурхан Иудейчүүдэд шударга бус хандлаа хэмээн гомдоллох эрх Еврейчүүдэд байхгүй ээ. Мөн харь үндэстнүүдэд ч гэсэн Еврей ахан дүүстэйгээ эелдэг бусаар харьцах эрхийг олгоогүй билээ. Өглөө эрт хөлсөлсөн ажилчид хожим хөлслөгдсөн хүмүүстэй барьцах ёсгүй байв (Мат. 20:1–16). Еврейчүүд эхлээд Бурханы илчлэлтийг дэлхийд танилцуулах суваг болон сонгогдсон, “Бурханы илэрхийлэл тэдэнд даатгагдсан” байв (Ром 3:2). Элч Паул харь үндэстнүүдэд хандан, «Хэрэв хэсэг мөчир тастагдаад зэрлэг чидун болох та, тэдний дунд залгагдаж, чидун модны үндэсний шимээс хүртэгч болсон бол, өнөөх мөчрүүдийн эсрэг бүү сайрх. Хэрэв та сайрхах аваас та үндсийг тэтгэж байгаа бус, харин үндэс таныг тэтгэж байгааг санагтун.” гэж хэлсэн байдаг. (Ром 11:17, 18-г уншаарай).

`Загалмайн өнцгөөс ч харсан, сайн мэдээний үүрэг даалгаварын өнцгөөс ч харсан аливаа сүнслэг, эсвэл үндэс угсааны, эсвэл бүр улс төрийн зиндаархал нь Бурханы нүдэнд яагаад жигшүүртэй харагддаг вэ? Та өөрийгөө ажиглан хараад ямар нэгэн сүнслэг эсвэл үндэстний давуу талыг мэдэрч байгаа эсэхээ нягталж үзээрэй. Хэрэв тийм сэтгэгдэл төрдөг бол гэмээ наманчлаарай!`