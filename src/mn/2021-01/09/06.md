---
title:  'Зовж, мэдэрч буй зарц (Исаиа 49:1–12)'
date:  25/02/2021
---

`Исаиа 49:1–12 дээр гарч буй Бурханы зарц гэдэг нь хэн бэ?`

Бурхан энэ зарцыг төрөхөөс өмнө нэрлэж, дуудаж, амыг нь сэлэм адил хурц болгож, Түүгээр алдаршуулагдана гэж хэлжээ. Бурхан энэ зарцаар дамжуулан Израиль үндэстнийг Өөртөө буцааж авчирж, бүх дэлхийд авралын гэрлийг цацруулж, гэрээ байгуулж, хоригдлуудыг суллах байв. Бид энэ зарцыг Мессиа гэдгийг Исаиа 42 бүлэг дээрх олон төрлийн тайлбар дээр үндэслэн тодорхойлдог. Шинэ Гэрээнд энэ зарцын шинж тэмдгүүдийг Есүс Христийн хоёр ирэлтээс олж хардаг. Мат. 1:21, Иохан 8:12, Иохан 9:5, Иохан 17:1–5, Илч 1:16, Илч 2:16, Илч 19:15.

`Хэрэв энэ зарц Мессиа юм бол, яагаад Бурхан түүнийг “Израил” гэж дууддаг вэ (Иса. 49:3)?`

Бид Исаиа номын энэ хэсэгт Бурханы зарц бол “Израиль/ Иаков”ын үндэстнийг илэрхийлдэг гэж судалсан. Гэвч энд “Израиль” гэдэг нэрээр (“Иаков”-той холбохгүйгээр) Бурханы үндэстнийг Бурхан руу буцаан авчрах хувь хүн зарц гэсэн байдлаар танилцуулсан байдаг (Иса. 49:5). Хувь хүн болох зарц нь “Израиль” гэсэн нэрийг зүүх эрхгүй болсон алдаа дутагдалтай үндэстнийг төлөөлөх хамгийн тохиромжтой хувилбар буюу үндэстний төлөөлөгч болсон юм (Иса. 48:1).

`Энд ямар шинэ хүчин зүйлс гарч ирж байна вэ? Иса. 49: 4, 7-г уншаарай.`

Энэ ишлэлд зарцын үүрэг даалгавартай холбоотой хэцүү бэрхшээлийн эхний жишээг татсан байдаг. Тэрээр: “Би дэмий хөдөлмөрлөж, Өөрийн хүчийг юунд ч биш, хоосон зарцуулжээ” хэмээн гашуудан хэлдэг (Иса. 49:4). Үүнтэй адил санаа Даниел 9:26 дээр бичигдсэн байдаг буюу “Мессиа таслагдаж, юу ч үгүй болно” гэсэн байдаг. Гэхдээ тэр итгэлээсээ зуурсаар байсан, “Гэвч үнэхээр шударга ёс минь Эзэнтэй хамт, шагнал минь миний Бурхантай хамт юм” (Иса. 49:4). Ж.Алек Мотиер хэлснээр, “Исаиа энэ зарцыг бидэн шиг хүн чанартай, бидэн шиг соригдож, итгэлийг зохиогч, төгс болгогч Нэгэн гэж танилцуулсан. Тэрээр бүх зүйлс орвонгоороо эргэх үед жинхэнэ, бодит итгэл бишрэлээсээ зуурч, “Бурхан минь” гэж хэлэх чадвартай нэгэн байсан” хэмээн дүгнэсэн байдаг. “Исаиагийн зөгнөл: Оршил ба тайлбар” (Иллинойс Даунс Гроув, ИнтерВарсити Пресс, 1993), 387 хуудас.

Исаиа 49:7 дээрх үгс таныг гайхшруулах болно. Энэ зарц “хүн бүхэнд  жигшигдсэн, үндэстнүүдэд басамжлагдсан, захирагчдын зарцад хандан Израилийн Аврагч, Ариун Нэгэн, Эзэн ингэж айлдаж байна: “Чамайг сонгосон Израилийн Аруин Нэгэн, итгэмжит Эзэнээс болж хаад үзээд босно, ноёд ч сөгдөж мөргөнө”.

`Христийн үйлчлэлийг судлаарай. Түүнд үйлчлэлийнхээ эцсийн мөчид сэтгэлээр унах шалтгаан байгаагүй гэж үү? Тэрээр нөхцөл байдлаас үл хамааран итгэлтэй хэвээр байсан. Нөхцөл байдлаас үл хамааран ямар байх хэрэгтэй вэ? Бидэнд ямар сургамж өгч байна вэ?`