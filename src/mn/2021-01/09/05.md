---
title:  Урьдчилсан итгэл найдвар
date:  24/02/2021
---

Исаиа Корешийн нэрийг дурьдаж маш нарийн зөгнөл хэлсэн учраас эш үзүүлэгчдийн зөгнөл Бурханаас ирдэг гэдэгт итгэдэггүй хүмүүсийн  уур бухимдлыг хүргэсэн. Тэд асуултандаа хариулт олохын тулд Корешийн үед амьдарч байсан өөр нэгэн эш үзүүлэгч буюу Исаиа 40–66 бүлгүүдийг бичсэн “хоёр дахь Исаиа” байжээ гэсэн таамаглалыг дэвшүүлжээ. Тэд Исаиа эш үзүүлэгчийн биеийг хоёр хувааж цаазалсан гэх уламжлалт яриатай адил, түүний номыг “хоёр хуваасан” билээ (Евр. 11:37 ).

Хоёр дахь “Исаиа” байсан гэх ямарч түүхэн баримт байдаггүй билээ. Хэрэв хоёр Исаиа байсан бол Библи түүнийг дурдахгүй өнгөрсөн нь хачирхалтай зүйл байх болно. Учир нь Исаиагийн тунхаглаж буй мэдээ маш чухал ач холбогдолтой бөгөөд уран зохиолын хувь нэмрийн хувьд үнэхээр гайхамшиг гэж тооцогддог. Библийн хамгийн эртний гар бичмэл болох Кумраны нэг хэсэг болох Исаиа номонд 39 болон 40 дүгээр бүлгүүдийн хооронд ямар нэгэн зай завсар байдаггүй бөгөөд өөр зохиолч үргэлжлүүлэн бичсэн гэсэн ул мөр байдаггүй ажээ.

Исаиагийн танилцуулж буй гол мэдээ номны туршид өөрчлөгдөөгүй бөгөөд тэрээр бусад бурхад, хүчнүүдэд итгэж найдахаас илүү жинхэнэ Бурханд итгэж, Түүнийг Аврагч Мессиа болохыг танилцуулсан байдаг. Судлаачид Исаиа 1-39 дүгээр бүлэгт Ассирийн хаанчлалтай холбоотой зөгнөл бичигдсэн байдаг ба 40 дүгээр бүлгээс Вавилоны үеийн зөгнөл рүү шилжин орсон гэж онцолдог. Гэхдээ Исаиа 13–14 болон 39-дээр Вавилонд олзлогдох тухай зөгнөсөн байдаг. Исаиа 1–39 дүгээр бүлгүүдэд шүүлтийг онцолсон байдаг бол Исаиа 40–66 дээр ард түмний тайтгарлыг онцолсон байдаг гэж бас хэлдэг. Гэтэл өмнөх бүлгүүдэд Бурханы тайтгарал, хамгаалалтын талаар олон ишлэл багтсан байдаг ба  Исаиа 42:18–25, Исаиа 43:22–28, Исаиа 48:1–11 гэх мэт дараагийн бүлгүүдэд иудейчүүд Бурханыг үгүйсгэж, үл тоомсорлосон учраас Бурханы шүүлт буусан тухай бас өгүүлсэн байдаг. Үнэндээ Исаиагийн ирээдүйн тайтгарлын тухай зөгнөлд тухайн үеийн зовлон шаналалын талаар ч дурьдсан байдаг.

`Израиль үндэстэн ард түмнийхээ гэм нүглээс болж гамшигт өртөж байсан ч, тэдний дотор итгэл найдвараа алдаагүй хүмүүс байсан. Тэд Левит 26:40–45 гэх мэтийн ишлэлүүдэд өгсөн Бурханы амлалтанд итгэж, түүнээсээ зуурсаар байв. Эдгээр ишлэлүүдийг анхааралтай уншаарай. Вавилонд эзлэгдсэний дараа амьд байсан Еврейчүүдийн оронд өөрийгөө тавиад үзээрэй. Та Исаиагийн үгнээс ямар итгэл найдварыг олох авах байсан бэ?`

`Бид Левит номын ишлэлээс ямар сүнслэг зарчмыг олж харах боломжтой байна вэ? Эзэн энд Израилийн талаар юу гэж хэлж байна вэ? Үүнтэй ижил зарчим бидний амьдралд хэрхэн хэрэгждэг вэ?`