---
title:  'Персийн “Мессиа” (Исаиа 44:26–45:6)'
date:  23/02/2021
---

`Исаиа 44:26–45:6 дээр ямар гайхамшигтай зөгнөлийг танилцуулсан байна вэ?`

Исаиагийн үйлчлэл МЭӨ 745 оноос МЭӨ 685 онуудад хэрэгжсэн билээ. Тэрээр дорно болон хойд зүгээс ирэх байлдан дагуулагчийг дурдаад (Иса. 41:2, 3, 25), түүнийг Иерусалимд өгсөн сайн мэдээ хэмээн өгүүлсэн байдаг (Иса. 41:27). Исаиа Кореш хааныг нэрээр нь зөгнөж, түүний үйл ажиллагааг хүртэл яв цав зөгнөсөн билээ. Тэрээр зүүн хойд зүгээс гарч ирээд МЭӨ 539 онд Вавилоныг буулган авсан юм. Кореш хаан еврейчүүдийг Вавилоны цөлөлгөөс чөлөөлснөөрөө Бурханд үйлчилсэн; мөн тэрээр Иерусалимын Ариун сүмийг сэргээн барих шийдвэрийг гаргасан юм (Езра 1). Энэ зөгнөлийг сайтар тунгааж үзье. Исаиаг нас барснаас хойш Вавилон нуран унасан цаг хүртэл зуун дөчин зургаан жил өнгөрсөн байдаг бөгөөд энэ зөгнөл цаг үеэсээ нэг зуун хагасын өмнө зөгнөгдсөн байв. Энэ нь Америкийн ерөнхийлөгч Жорж Вашингтон ирээдүйн талаар нэг зуун хагасын дараа буюу 1945 онд генерал Двайт Эйзенхауэр Европыг чөлөөлөх болно хэмээн зөгнөж байгаа гэсэн үг!

Корешийн цэрэг дайны амжилтыг эртний олон эх сурвалжууд болох тэр дундаа Вавилоны судар бичгүүд, түүний бичүүлж үлдээсэн “Корешийн цилиндр” болон Библи дээр бичиж үлдээсэн байдаг тул  Исаиагийн зөгнөлийг үгүйсгэх ямарч боломж байдаггүй билээ (Шастирын дэд 36:22, 23; Езра 1; Даниел 5; Дан. 6:28; Дан. 10:1). Энэ нь жинхэнэ эш үзүүлэгч Бурханаас ирээдүйн талаар тодорхой зөгнөлийг хүлээн авдаг гэдэгт итгэгдэг хүмүүсийн итгэлийг баталгаажуулдаг.

`Бурхан яагаад Корешийг “Өөийн тосолсон” гэж нэрлэсэн бэ (Иса. 45:1)?`

“Тосолсон” гэдэг еврей үг нь Мессиа гэдэг үгнээс гаралтай үг юм. Хуучин Гэрээнд байгаа энэ үгийг тослогдсон ахлах тахилч (Лев. 4:3, 5, 16; Лев. 6:22), Израилийн тослогдсон хаан (1 Сам. 16: 6; 1 Сам. 24: 6, 10; 2 Сам. 22:51) эсвэл ирээдүйн Давидын удмаас төрөх хаан бюу боолчлолоос чөлөөлөгч Мессиа (Дуулал 2:2; Дан. 9:25, 26) гэсэн утгаар ашигласан байдаг. Исаиагийн хувьд Кореш бол ард түмнийг аврахаар ирэх, Бурхнаас илгээгдсэн ирээдүйн хаан гэж бодож байв. Гэхдээ тэр Израиль хүн биш учраас, ердийн бус Мессиа байлаа. Тэрээр Мессиагийн хийх зарим нэг зүйлсийг хийж, Бурханы дайснуудыг ялж, олзлогдсон хүмүүсийг чөлөөлөх боловч Давидын удмаас төрөөгүй тул Мессиа гэж тооцогдох боломжгүй байв. Бурхан Корешийг урьдчилан зөгнөснөөр ирээдүйг ганцаараа мэддэг онцгой Бурхан гэдгээ батлан харуулсан юм (Иса. 41:4, 21–23, 26–28; Ис. 44:26). Тэрээр Корешт хандан, “Энэ бол чамайг нэрээр чинь дуудсан Израилийн Бурхан, ЭЗЭН Би гэдгийг чамд мэдүүлэхийн тулд Би чамд харанхуйн эрдэнэс, нууц газруудын нууцалсан эд баялгийг өгнө” гэж хэлсэн (Иса. 45: 3).

`Урьдаас зөгнөгдсөн байсан бөгөөд биелэгдсэн Библийн зарим зөгнөлүүдийн талаар бодож үзээрэй. (Даниел 2-р бүлгийн сүүлчийн хаанчлалаас бусад нь, Даниел 7, Даниел 9 дээрх Христийн талаар зөгнөсөн зөгнөлүүдийг (Даниел 9:24–27) тунгаан бодоорой).  Эдгээр зөгнөлүүд хувь хүн болон бидэнд ямар итгэл найдварыг өгдөг вэ?`