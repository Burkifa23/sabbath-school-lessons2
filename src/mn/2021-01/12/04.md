---
title:  'Орчлон ертөнцийн уриалга (Исаиа 60:1, 2)'
date:  16/03/2021
---

`Исаиа 60:1, 2 дээр юу гэж өгүүлсэн бэ? Та Библийн туршид танилцуулж буй ямар зарчмыг эдгээр ишлэлээс олж харж байна вэ? Энэ ишлэл ямар итгэл найдварыг санал болгодог вэ?`

Исаиа 60:1, 2 дээр цөллөгийн дараа Бурханы хүмүүс авралыг хүлээн авч байгаа дүр зургийг үзүүлсэн. Бурхан харанхуйгаас гэрлийг бүтээж, Христийн тусламжтайгаар ард түмнээ бүрэн аврах ирээдүйн биелэлтийг дүрсэлсэн байдаг.

`Исаиа 60:3 дээр үндэстнүүд болон хаад хэний гэрэл рүү ирсэн бэ?`

Еврей хэл зүйн өнцгөөс харах юм бол энд танилцуулсан хүн нь ганц тооны эм үг юм (Исаиа 60:1, 2). Тиймээс энэ нь өмнөх бүлгийн төгсгөлд эмэгтэй хүнээр төлөөлүүлсэн “Сион” байх учиртай (Исаиа 59:20). Харанхуйд хучигдсан дэлхийн хүмүүс Сион руу ирэх болно. Тэд Бурханы алдрын гэрэлд татагдах болно (Исаиа 60:2). “Сион өөрийн дуудагдсан гэрэл рүү орж, тийнхүү гэрэл рүү татагдан цугларч байгаа үндэстнүүдийг ажиглаж, хариу үйлдэл үзүүлнэ” Ж. Алек Моторер, “Исаиагийн зөгнөл: Оршил ба тайлбар,” 494 хуудас. Сион гэдэг нь Иерусалим хот юм, гэхдээ гол анхаарал хотын бодит байрлалд бус харин хүмүүс дээр байгааг анхаараарай.

Исаиа 60 дугаар бүлгийн үлдсэн хэсэг нь 1–3 дугаар ишлэлд өгүүлж буй сэдвийг дэлгэрүүлдэг. Дэлхийн хүмүүс Бурханы сүр жавхлант оршихуй байдаг Иерусалим руу татагдах болно.

`Энэ зөгнөл Бурханы Абрахамд өгсөн амлалттай юугаараа адилхан байна вэ? Эхлэл 12: 2, 3. Амлалтууд адил утга санааг илэрхийлэхгүй байна гэж үү?`

Бурхан Абрахам болон түүний үр удмыг сонгохдоо бүх хүмүүсийг аврах зорилготой байсан. Абрахамаар дамжуулан дэлхийн бүх хүмүүс ивээгдэх ёстой байлаа (Эх. 12:3, Эх. 18:18, Эх. 22:18). Тиймээс, Абрахамтай хийсэн Бурханы гэрээ эцсийн эцэст Абрахамаар дамжин бүх хүн төрөлхтөнтэй хийсэн гэрээ байх ёстой байв. Абрахам болон түүний үр удам нь илчлэлтийг дэлхийд түгээх Бурханы суваг болох учиртай байсан.

Исаиа ард түмнээ эртний зорилго руу нь эргүүлэн аваачихыг хичээж байв. Тэрээр жинхэнэ Бурханыг төлөөлж байгаа эш үзүүлэгчийн хувьд зөвхөн өөрсдийн бус дэлхий ертөнцийн төлөө хариуцлага хүлээж байв. Тэд Бурханыг эрэн хайж буй харийн хүмүүсийг хүлээн авч (Иса. 56:3–8), Түүний сүмийг “бүх хүмүүсийн залбирлын өргөө хэмээн нэрлэх” ёстой байлаа (Исаиа 56:7).

`Энэ сэдвийн хүрээнд та Долоо дахь Адвентист сүмийн үүрэг, тэр тусмаа сүмдээ гүйцэтгэж байгаа хувь үний үүргээ юу гэж ойлгож байна вэ?`