---
title:  '“ЭЗЭНий тааламжит жил” (Исаиа 61:2)'
date:  17/03/2021
---

`Исаиа 61:1 дээр хэн үг хэлж байна вэ?`

Тослогдсон хүн дээр Бурханы Сүнс байх бөгөөд Тэрээр Аврагч буюу Мессиа юм. Тэрбээр “зовогсдод сайн мэдээ хүргэж, шаналсан зүрхтэйг нь эдгээн, олзлогдогсдод эрх чөлөөг тунхаглаж, хүлээстэй хүмүүсийг чөлөөлөх” ёстой (Иса. 61:1). Энэ тослогдсон нэгэн хэн юм шиг байна? Исаиа 42:1–7 дээр танилцуулсан Бурханы Зарцтай харьцуулж үзээрэй.

Исаиа 61:2 дээр “ЭЗЭНий тааламжит жилийн” тухай өгүүлсэн байдаг. Давидын удмын Хаан ба Аврагчаар тослогдсон Мессиа нь эрх чөлөөг тунхаглахдаа Бурханы тааламжит онцгой жилийг зарлах болно. Бурхан тавь дахь ариун жилийг чөлөөлөлт хэмээн тунхаглахыг Израилийн ард түмэнд тушаасан байдаг Левит 25:10- тай харьцуулж үзээрэй. “Энэ нь та нарт эвэр бүрээдэлт болох бөгөөд хүн нэг бүр чинь эзэмшилдээ буцаж, хүн нэг бүр чинь ураг уруугаа эргэж явагтун.” Хүнд хэцүү цаг үеийг даван туулахын тулд бусдад боолчлогдож, эсвэл өвөг дээдсийнхээ газар нутгаа зарахаас өөр аргагүй болсон хүмүүс газар нутгаа эргүүлэн авч, эрх чөлөөтэй иргэн болох боломжтой байв (Левит 25: 25- 55). Эрх чөлөөтэй болгодог энэ баяр Эвлэрүүллийн өдрийн бүрээн дуугаар эхэлдэг (Лев. 25:9). Бид энэ өдрийн талаар Исаиа 58-р бүлгийг судалж байхдаа танилцуулж байсан.

Исаиа 61:2 дээрх “ЭЗЭНий тааламжит жил” нь зөвхөн Левит 25 дугаар бүлгийг хэрэгжүүлэхээс гадна онцгой баярын жил байв. Энэ жилийг Хаан болох Мессиа зарлан тунхаглах бөгөөд Тэрээр энэ үед ард түмнээ чөлөөлж, шинэчлэн сэргээх болно. Эртний Месопотамийн хаад ч гэсэн хаан суудалд заларсан эхний жилүүддээ ард түмнээ өр төлбөрөөс чөлөөлж, гэм бурууг нь уучлан өршөөдөг байсан. Мессиагийн үйлчлэл зөвхөн Левит 25 дээрх хуулийг хэрэгжүүлэх үйл явдал байсангүй. Тэрээр зөвхөн “олзлогдогсдод эрх чөлөөг тунхаглаад” зогсохгүй, сэтгэлээр унасан хүмүүсийг тэнхрүүлж, гашуудагсдыг тайтгаруулж, хүмүүсийг сэргээн шинэчилсэн (Иса. 61:1–11). Мөн, “ЭЗЭНий тааламжит жилээс” гадна тэрээр “Бурханыхаа өшөө авах өдрийг” тунхагласан юм (Иса. 61: 2).

`Исаиагийн зөгнөл хэзээ биелэгдсэн бэ? Лук 4:16–21. Энэ зөгнөлийг Есүсийн үйлчлэл хэрхэн гүйцэлдүүлсэн бэ? Мөн дараах чухал асуултыг өөрөөсөө асуугаарай. Бид мэдээж Есүс биш. Гэхдээ бид Түүнийг дэлхий дахинд төлөөлөхөөр дуудагдсан. Исаиа 61:1–3 дээрх Мессиагийн үйлчлэлийн аль хэсгийг нь бид хязгаарлагдмал чадвартай ч гэсэн хийж гүйцэтгэх ёстой вэ? Бид ямар бодит арга замаар эдгээр зүйлсийг хийж болох вэ?`