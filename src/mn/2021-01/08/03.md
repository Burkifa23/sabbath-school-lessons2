---
title:  'Оршихуй, үг, замын ажил (Исаиа 40:3-8)'
date:  15/02/2021
---

`Бурхны хүмүүс хэрхэн тайвшралыг олдог вэ? Иса. 40:1-8.`

Нэрээ нууцалсан элч Бурханыг сүр жавхлангаа илчлэхээр ирсэн хэмээн зарлав (Иса. 40:3-5). Гэтэл өөр нэгэн элч хүмүүс бол мөчир шиг түр зуурын харин “Бурханы үг үүрд мөнхөд оршино” (Иса. 40:8) гэж хэлсэн. Бурханы хүмүүс цөллөгөөс буцаж ирээд Синай уулан дээр өгсөн зүйлийг буцаан олж авсан, гэвч дараа нь урваж, бүгдийг нь үгүйсгэж, шийтгэгдсэн. Тэд Бурханы оршихуй болон Түүний үгийг үгүйсгэсэн. Тэдний үгүйсгэсэн зүйл Израилийн Бурхантай хийсэн гэрээний үндсэн нөхцлүүд бөгөөд эдгээр нь Бурханы Ариун Газартай маш нягт холбоотой байжээ (Егип. 25: 8, 16). Тэд Бурханы үгийг зөрчиж байсан тул Бурхан Ариун ордныг орхин явсан (Езекиел 9–11), гэхдээ Тэрээр буцаж ирсээр байсан. Түүний оршихуй болон мөнхөд итгэж найдаж болох Үгс нь тайвшрал, эрх чөлөө, итгэл найдварыг бэлэглэдэг.

`Эзэнийг ирэхэд ямар бэлтгэл хийх шаардлагатай байдаг вэ? Иса. 40:3-5.`

Донсолгоотой ширүүн замаар хааныг сэгсчүүлэн авч явах нь зохимжгүй. Тиймээс хааныг ирэхээс өмнө явах замыг нь бэлтгэдэг. Тэгвэл хаадын Хааны ирэлтэд илүү их бэлтгэл хангах шаардлага гардаг! Тэрээр ард түмнийхээ ариун ордон нь болж хамт цөлөгдөж байсан зүүн зүгээс ирнэ гэж амласан билээ (Езек. 11:16). Түүний ирэх зам уул, хад асгатай учир замыг нь засах шаардлага байв. Иерусалимаас зүүн зүгт орших уулархаг толгод дээр дээд төвшний хурдны зам тавихын тулд маш их тэсрэх бодис, бульдозер ашиглах шаардлагатай билээ. Бурханы замыг засах хүнд хүчир ажлыг зөвхөн Бурхан Өөрөө гүйцэтгэж чадна. Тэрээр, “тэгш бус газруудыг нэг төвшний тэгш газар болгодог.” (Иса. 42:16). Түүнд агаарт дүүлэн нисэх сүйх тэрэг байдаг учраас бидний бэлдсэн ердийн замаар зорчих шаардлага байхгүй. (Езекиел 1, 9-11). Шинэ Гэрээнд баптисm Иоханы номлолоор дамжуулан сүнслэг замыг бэлдсэн ажилд Исаиагийн эш үзүүллэгийг ашигласан байдаг (Мат. 3:3). Тэрээр: “Гэмш, учир нь Тэнгэрийн хаанчлал ойрхон байна” гэж тунхагласан (Матай 3:2), ба түүний хүмүүст хүртээж байсан баптисм нь “нүглүүд уучлагдахын тулд гэмшсэн гэмшил” байсан юм (Марк 1:4). Баптист Иоханы бэлдсэн сүнслэг зам бол Бурханы уучлал, оршихуйн тайтгарлыг хүлээн авахын тулд гэм нүглээ орхихыг хүсэж гэмших байсан.

Иеремиа 31:31-34 дээр Иуда цөлөгдсөн байхад үед эш үзүүлэгч Бурханд зориулан замыг нь бэлдэх сүнслэг ажлыг олон жилийн туршид тунхагласаар ирсэн тухай өгүүлсэн байдаг. Энэхүү эш үзүүллэгт амьдралаа шинээр эхлэх хүсэлтэй хүмүүст Эзэн амлалт өгсөн буюу Бурханы хуулийг зүрх сэтгэлдээ багтааж, Бурханыг хүлээн зөвшөөрсөн хүмүүстэй “шинэ гэрээ” байгуулна хэмээжээ. Бурхан тэднийг уучилсан учраас тэд Түүнийг болон Түүний зан чанарыг мэддэг болсон.

`Исаиа 40:6-8-г уншаарай. Өвс хагдардаг шиг алга болно гэсэн энэхүү ишлэлээс та ямар найдварыг олж авч болох вэ? Эдгээр ишлэл өөр бусад зүйлсэд итгэж найдахаас хэрхэн сэрэмжлүүлдэг вэ?`