---
title:  'Ирээдүйн тайтгарал (Исаиа 40:1, 2)'
date:  14/02/2021
---

`Исаиа 40:1, 2 дээр Бурхан хүмүүсээ тайвшруулдаг. Тэдний шийтгүүлэх цаг хугацаа дууссан байлаа. Тэд ямар шийтгэл үүрч байсан бэ?`

Энэ асуултад олон хариулт өгч болно. Бурханы уур хилэнгийн саваа болох Ассирчууд Иудейчүүдийн шийтгэл болж байсан юм (Исаиа 10). Бурхан МЭӨ 701 онд Сеннахерибын цэргийг устгах замаар Иудаг чөлөөлсөн билээ. (Исаиа 37). Хезекиа эд баялгаа Меродах-Баладаны элч нарт үзүүлж, бардамнасан учир Бурхан Вавилоныг удирдан Иудейчүүдийн эд бараа, хүмүүсийг булаан авч, ард түмнийг нь боолчлох шийтгэлийг үүрүүлсэн (Исаиа 39). Мөн Исаиагийн эсэргүүцэж байсан өөр нэгэн үндэстэн Иудейчүүдийг шийтгэсэн билээ (Исаиа 14-23).

Исаиа 7:17-38:6 дээр “Ассир” ба “Ассирчуудын” тухай 43 удаа дурдсан байдаг боловч Исаиа 52: 4- дээр эрт дээр үеийн Египетчүүдэд дарлуулж байсан тухай өгүүлж, Ассирчуудын талаар нэг л удаа дурдсан байдаг. Тийнхүү Исаиа номын сүүлчийн хэсэгт Вавилоны цөллөгөөс чөлөөлөгдсөн тухай дурдсан (Иса. 43:14; 47:1; 48:14, 20) бөгөөд МЭӨ 539 онд Персийн хаан Кореш Вавилоныг эзэлсэн юм. Тэрээр Иудаг Вавилоны цөллөгөөс чөлөөлсөн (Иса. 44:28; 45: 1; 45:13).

Исаиа 1-39 дээр МЭӨ 701 онд Иудейг Ассирчуудаас чөлөөлөх хүртэлх үйл явдлуудыг онцолж байсан боловч 40-р бүлгийн эхэнд Исаиа ном МЭӨ 539 оны Вавилоны сүйрэл хүртэлх хагас зууны дараа болох үйл явдлыг зөгнөж, Иудейчүүд газар нутагтаа эргэж ирнэ гэж өгүүлсэн байдаг.

`Вавилоноос буцаж ирэх сэдэв Исаиа номны эхний хэсэгтэй холбоотой байдаг уу? Хэрэв тийм бол, хэрхэн холбогддог вэ?`

Исаиа 39 дүгээр бүлэгт Хезекиагийн зарим үр удам Вавилоны эзэрхийлэл дор цөлөгдөх тухай өгүүлдэг (Иса. 39:6, 7). Мөн Исаиа 13, 14, 21-р бүлгүүдэд Вавилон нуран унаж, Бурханы хүмүүс эрх чөлөөтэй болох талаар зөгнөсөн байдаг. “ЭЗЭН Иаковыг өрөвдөн, Израилийг дахин сонгож, тэднийг төрөлх нутагт нь суурьшуулна. Дараа нь харийн хүмүүс тэдэнтэй нийлж, Иаковын гэрт нэгдэнэ. Хүмүүс тэднийг өөрсөдтэйгөө хамт авч, өөрсдийн газарт авчирна. Израилийн гэр тэднийг ЭЗЭНий нутаг дахь өв мэт зарц, шивэгчид болгон эзэмшинэ. Өөрсдийг нь олзлогсдыг тэд олзлон авч, дарлагчдыгаа тэд захирах болно. Тэр өдөр ЭЗЭН зовлон, үймээн самуун, боолчлолын хүнд хүчир албанаас чамайг чөлөөлөн амраахад чи Вавилоны хааны эсрэг ийм шог дуу дуулна.“Дарангуйлагчийн төгсгөл ирэв. Түүний уур хилэн эцэслэв.” (Иса. 14:1-4). Бурхан хүмүүстээ зовлон шаналал нь төгсгөл болох болно хэмээн амлаж буй үгсийг Исаиа 40:1, 2 дээрээс харж болохыг анхаарна уу.

`Зовлон бэрхшээл төгсгөл болох болно гэсэн Библийн амлалт таны одоо мэдэрч байгаа зовлон шаналалд хэрхэн нөлөөлж байна вэ? Эдгээр амлалтууд байхгүй бол бидний итгэл найдвар хэр утга учиртай байх вэ? Тэгэхээр Бурханы амлалтуудаас зуурах нь яагаад бидэнд чухал байдаг вэ?`