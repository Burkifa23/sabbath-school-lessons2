---
title:  'Эртний агуу Вавилон хот (Исаиа 13:2-22)'
date:  01/02/2021
---

МЭӨ 626 онд Набополасар хэмээх Халдей хүн өөрийгөө Вавилоны хаанаар өргөмжилснөөр Нео-Вавилоны эзэнт гүрний эхлэлийг тавьж, Ассирийг эзлэн түрэмгийлэхэд оролцсон (Медечүүдийн тусламжтайгаар). Түүний хүү 2 дугаар Небухаднезар хаан Иудаг байлдан дагуулж, ард түмнийг нь цөлсөн билээ.

`Вавилон хот эцэстээ хэрхэн сүйрсэн бэ? Даниел 5-г уншаарай.`

МЭӨ 539 онд Персийн хаан Кореш Вавилон хотыг Медо-Персийн эзэнт гүрний эрх мэдэлд оруулснаар (Даниел 5-г үзнэ үү) энэ хот тусгаар тогтнолоо үүрд алдсан. МЭӨ 482 онд 1 дүгээр Ксеркс Персийн хаанчлалыг эсэргүүцсэн Вавилоны бослогыг харгисаар дарсан байдаг. Тэрбээр Вавилоны гол бурхан болох Мардукийн хөшөөг сүйтгэж, зарим бэхлэлт, сүм дуганыг нь эвдсэн юм.

Агуу Александр хаан МЭӨ 331 онд Вавилоныг Персчүүдийн гараас дайн тулаан хийхгүйгээс салгаж авсан байдаг. Тэрээр Вавилоныг зүүн нийслэлээ болгохыг хүсэж байсан боловч, хот дараагийн хэдэн зууны туршид сульдан доройтсон юм. Хожим нь МЭ 198 онд Ромын захирагч Септимус Северус Вавилоныг бүрэн эзгүйрч, хоосорсон байхыг олж мэджээ. Энэ агуу хотыг ард иргэд нь орхин явснаар сүйрсэн билээ. Өнөөдөр Иракын зарим тосгоны оршин суугчид эртний хотын зарим хэсэгт нь амьдардаг боловч, хотыг урьдын хэмжээнд сэргээгээгүй юм.

Исаиа 13-т дурдсанчлан Вавилоны шийтгэл нь түүний дор дарлагдаж байсан Иаковын үр удмыг чөлөөлсөн (Иса. 14:1-3). Энэ үйл явдал МЭӨ 539 онд Кореш хаан Вавилоныг байлдан дагуулах үед хэрэгжсэн. Тэрээр хотыг сүйрүүлээгүй ч энэ үйл явдал нь Вавилоны төгсгөл байсан бөгөөд Вавилон дахин хэзээ ч Бурханы ард түмэнд заналхийлээгүй ээ.

Исаиа 13 дээр Вавилоны уналт нь Бурханы шүүлт байх болно гэж зөгнөсөн байдаг. Тиймээсэнэ хотыг эзэлсэн дайчид бол Бурханы элч гэж тооцогдохоор байв (Исаиа 13:2-5). Шүүлтийн цагийг “ЭЗЭНий өдөр” гэж нэрлэсэн (Иса. 13:6, 9) бөгөөд Бурханы уур хилэн од, нар, сар, тэнгэр, дэлхийд нөлөөлнө гэжээ (Иса. 13:10, 13).

Шүүгчид номын 5 дугаар бүлэг дээрх Дебора ба Баракийн магтуу дээр Эзэн газар дэлхийг сэгсэрч, тэнгэрээс бороо оруулж байгаагаар дүрсэлсэнтэй харьцуулж үзээрэй (Шүүгч 5:4). Шүүгчид 5:20, 21 дээр байгалийн элементүүд болон тэнгэрийн одод харийн дарангуйлагчидтай тэмцэж байгаагаар дүрсэлсэн байдаг.

`Вавилоныг алдрынхаа оргилд байх үед тэндхийн нэг иргэн Исаиа 13 бүлгийг буюу ялангуяа Исаиа 13:19-22-г уншаад сууж байна гээд төсөөлөөд үз дээ. Исаиагийн үгс ямар тэнэг, боломжгүй мэт санагдах байсан бол! Үүний адил хараахан биелэгдэж амжаагүй өөр зөгнөл, эш үзүүлэгүүд  өнөө үед утгагүй, биелэгдэшгүй мэт санагдаж болох уу? Тиймээс эш үзүүллэгүүд биелэгдэх боломжгүй мэт санагдах нь биднийг яагаад тэнэг мэт болгоно гэж?`