---
title:  Диваажингийн хаалга (Исаиа 13, 14)
date:  03/02/2021
---

Исаиа 14-р бүлэгт унасан “Үүрийн хүү” (“Люсифер”) “гялбаат цолмон” (Иса. 14:12) болох Сатаныг егөөдсөн үгс байдаг. Исаиа яагаад Сатаныг егөөдсөн үгсээ Вавилоны хааныг егөөдсөн үгстэй хольж хэлсэн бэ? Яагаад? Илчлэлт 12:1-9 дээр Сатаныг луу гэж тодорхойлсон байдаг (Илчлэлт 12:9) бөгөөд тэрээр эмэгтэйгээс төрсөн хүүг даруй устгахыг оролдсон гэдгийг Исаиа 14 тэй харьцуулаарай. Илчлэлт 12:5 дээрх хүүхэд бол Христ гэдэг нь тодорхой байдаг.  Харин Херод хаан Есүсийг төрөх үед алах гэж оролдсон (Матай 2). Тэгвэл луу нь Сатан болон Херодоор төлөөлж буй Ромын хүчийг хоёуланг нь бэлгэддэг. Учир нь Сатан хүнийг ашиглан ажлаа хийж байдаг. Үүний адил Сатан бас Вавилоны хаан, Тирийн ханхүүг удирда, ажлаа хийлгэж байсан.

`“Вавилон” яагаад Илчлэлт номон дээр бузар муугийн хүч болох Ромыг (1 Петр 5:13) бэлгэдэх болсон бэ (Илч 14: 8; 16:19; Илч. 17: 5; Илч. 18:2, 10, 21)?`

Ром болон Илчлэлт номны “Вавилон” нь түүхэн Вавилон шиг бардам байсан бөгөөд Бурханы ард түмнийг хэрцгийгээр дарангуйлсан юм. Ялангуяа Илчлэлт 17:6-г судлаарай, учир нь тэрээр “ариун хүмүүсийн цусанд согтсон” юм. Тэд Бурханыг эсэрүүцдэг учраас “Вавилон” хэмээх нэрийг зүүсэн юм. Вавилоны хэлээр энэ үг bab ili буюу бурханлиг ертөнцөд нэвтрэх “бурхадын үүд” гэсэн утгыг агуулдаг. Эхлэл 11 дүгээр бүлэгт хүмүүс өөрсдийн хүчээр Бурханы хэмжээнд хүрч, өөрсдийгөө хамгаалж, Бурханы өмнө ямар ч хариуцлага хүлээхийг хүсээгүй учраас Бабелийн (Вавилон) цамхагийг барьсан билээ.

Иаков зүүднээсээ сэрээд тэнгэр, газрыг холбосон шатыг хараад: “Энэ яасан сүрдмээр газар вэ? Энэ бол гарцаагүй Бурханы өргөө, энэ бол тэнгэрийн хаалга байна” гэж дуу алдсан байдаг (Эхл. 28:17). “Бурханы өргөө” гэдэг нь “тэнгэрийн хаалга” гэдгийг анхаараарай. Энэ нь Бурханы ертөнцөд нэвтрэн орох арга зам юм. Иаков тэнгэрийн шатыг харсан газрыг “Бетел” буюу “Бурханы өргөө” гэж нэрлэсэн.

Бетелийн “Тэнгэрийн хаалга” болон Вавилоны “бурхадын хаалгууд” нь хоёр өөр эсрэг тэсрэг бурханлиг ертөнцөд хүрэх арга замууд байв. Иаковын шат нь тэнгэрээс бууж ирсэн буюу Бурханы буулгасан шат байв. Харин Вавилоны цамхаг, зиггуратын сүм хийдүүд нь хүн төрөлхтөний газар дээр босгож буй барилга байв. Эдгээр эсрэг тэсрэг арга замууд нь авралд хүргэх тэс өөр, ялгаатай замыг илтгэн харуулж байна: Бурханы нигүүлсэл болон хүний хичээл зүтгэл. Бүх үнэн шашин Бетелийн даруухан загвар дээр суурилдаг: “Та нар нигүүлслээр болон итгэлээр аврагдсан “ (Ефес 2:8, 9). Харин бүх хуурамч “шашин,” хуульчирхал хийгээд бурхангүй үзэл нь Вавилоны бардамнал дээр суурилдаг. Бид энэ хоёр арга замын ялгааг Фарисай ба татвар төлөгчийн тухай өгүүлдэг Есүсийн сургаалт зүйрлэлээс харж болно (Лук 18:9-14).

`Канадын ая дуу зохиогч Леонард Коэн хэмээх эрхэм Зэн Буддизмийн хийдэд хэдэн жилийг өнгөрөөсөн ч гэсэн ярилцлагандаа, “Би аврагдаагүй” гэж хэлжээ. Та өнөөдрийн хичээлийг судлаад түүнд ямар асуудал тулгарсан гэж үзэж байна вэ? Тэр эрхэм авралын талаар юу мэдэх шаардлагатай байна вэ?`