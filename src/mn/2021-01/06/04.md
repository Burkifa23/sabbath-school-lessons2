---
title:  “Хаан” уулын уналт (Исаиа 14)
date:  02/02/2021
---

Вавилоныг устгаснаар (Исаиа 13) Бурханы ард түмэн чөлөөлөгдсөн билээ (Исаиа 14:1-3). Исаиа 14:4-23 дээр Вавилоны хааныг доромжилж, егөөдсөн үгс бичигдсэн байдаг (Мик. 2:4, Хаб 2:6-г үншаарай). Вавилоны хааны эсрэг бичигдсэн эдгээр үгсийг шууд утгаар ойлгох бус харин уран зохиолын хэллэг гэж ойлгох хэрэгтэй. Учир нь нас барсан хаад үхэгсдийн оронд шинэ хаадтай мэндчилж (Иса. 14:9, 10), хэвтэх газар нь өт, хорхойнууд байх болно (Иса. 14:11) гэсэн байдаг. Энэ бол Вавилон болон бусад бардам хаадуудыг Эзэн Бурхан доош дарж, даруу болгоно гэдгийг дүрсэлсэн үгс билээ. Энэ ишлэлүүд нь нас барагсдад юу тохиолдохыг зааж байгаа ишлэл биш юм.

`Исаиа 14:12-14 дээрх үгс Вавилоны хааныг хэрхэн илэрхийлж байна вэ?`

Вавилоны хаад өөртөө итгэх итгэлийн хувьд ямарч асуудалгүй байв (Даниел 4, 5). Гэвч “Хамгийн дээд Нэгэн шиг” (Исаиа 14:14) болох хүслийг гүйцэх бардамнал гэж байхгүй болов уу. Хаадуудыг бурхадтай нягт холбоотой гэж ярьдаг байсан бөгөөд, тэд шүтээн, бурхдадаа мөргөж, дуулгавартай ханддаг байжээ. Жил бүр Вавилоны Шинэ Жилийн баярын тав дахь өдөр хаантан Мардук бурханы ивээлд багтахын тулд, мөн хаан суудлаа бататгахын тулд Мардукийн хөшөөнд ойртон очоод хааны титэм болон бөгжөө тайлдаг байв. Түүнчлэн бага хэмжээний бурхад, шүтээнүүдийг ч үл тоомсорлох нь галзуурсан, амиа хорлож буй үйлдэл мэт үздэг байжээ.

Гэтэл Исаиа 14, Езекиел 28 дугаар бүлэгт хотын захирагч Тэнгэрийн эсрэг ихэмсэг зан гаргасан тухай өгүүлдэг. Эдгээр бүлэгт дэлхийн хаадыг дүрслэн харуулаагүй, харин Бурхантай заалдаж, тэмцэж байгаа нэгэний талаар өгүүлдэг. Энэ бардам нэгэн Едений цэцэрлэгт байсан бөгөөд Бурханы ариун ууланд тослогдсон, бүхнийг удирддаг хамгаалагч херуб байсан билээ. Тэрээр гэм нүгэлд автах хүртлээ төгс байсан бөгөөд Бурхан түүнийг хөөж, эцэст нь галаар устгах болно (Езе. 28:12–18). Дээрх бүлгүүдийн үгсийг хэн нэгэн мөхөс хүнд тохируулах гэж үзэх юм бол утгагүй, авцалдаагүй дүрслэл болох болно. Илчлэлт 12:7–9 дээр Еденд Еваг хууран мэхэлсэн “дэлхийг хууран мэхлэгч Сатаныг” илчлэн харуулсан байдаг (Илчлэлт 12:9), тэрээр тэнгэр элч нартай цуг  тэнгэрээс хөөгдсөн хүчирхэг нэгэн байсан (Эхлэл 3).

Сатан бардам зүйлсийг бодож, төсөөлсөн: “... чи зүрх сэтгэлдээ, “би бол бурхан; Би бурхдын суудалд сууж, далайн гүнд байрлах” болно гэсэн, гэвч “чи мөнх биш бөгөөд бурхан биш юм” гэсэн байдаг (Езе. 28:2). Тэрээр үхэх үедээ бурхан биш гэдгээ батлан харуулах болно. Христтэй харьцуулахад Сатан нь галт тэнгисийн голд үхэж мөхөх болно (Илч 20:10), тэр дахин дэлхий болон ертөнцийг хэзээ ч уруу татахгүй.

`Исаиа 14:13, 14-г Матай 11:29, Иохан 13:5, Филиппой 2:5-8-тэй харьцуулаарай. Энэ ялгаатай байдал нь Сатаны зан чанар Бурханы зан чанараас ялгаатай талаар юуг өгүүлж байна вэ? Энэ харьцуулалтаас харвал бардамнал, зөрүүд зан, өөрийгөө өргөмжлөх байдалд Бурхан ямар хандлагатай байдаг талаар юуг мэдүүлж өгч байна вэ?`