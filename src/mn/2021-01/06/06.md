---
title:  Сионы эцсийн ялалт (Исаиа 24-27)
date:  04/02/2021
---

Исаиа 13–23-р бүлэгт тусгаар үндэстнүүдийн эсрэг эш үзүүллэгүүдийг хэлсэн байдаг, харин Исаиа 24-27 дээр дэлхий даяар Бурханы дайснууд ноцтой ялагдал хүлээж, Түүний ард түмэн аврагдах талаар дүрсэлсэн байдаг.

`Яагаад дэлхий эзгүйрсэн тухай өгүүлэх Исаиагийн зөгнөл нь (Исаиа 24) Христийн хоёр дахь ирэлтийн дараа болох Иоханы дүрсэлсэн 1000 жилтэй холбоотой юм шиг харагдаж байна вэ (Илчлэлт 20)?`

Исаиа 13–14-р бүлэгт зөгнөсөн Вавилон нь хожим гарч ирэх эзэнт гүрнүүдийг төлөөлж байсан ба харин “Вавилоны хаан” гэдэг нь Сатаны далд удирдлаган дор өөрчлөгдөж байсан улс гүрнүүдийн удирдагчдыг төлөөлж байв. Тиймээс Вавилон нуран унасан гэсэн мэдээ (Исаиа 21:9) дараа дахин тунхаглагдах болно (Илч 14:8, Илч 18:2), мөн Христийн хоёр дахь ирэлтийн дараагаар Сатан бүр мөсөн устгагдана (Илч 20:10). Биет Вавилоны сүйрэл нь  “Эзэний өдөр”  буюу шүүлтийн өдөр байсан (Иса. 13:6, 9), гэхдээ өөр нэг “Эзэний агуу, аймшигтай өдөр” (Иоел 2:31, Мал. 4:5, Зеф. 1:7) ирээдүйд болох болно.

Үүний адил Исаиа 24-дээр “Тэгэхэд сар ичиж, нар гутна. Учир нь түмэн цэргийн ЭЗЭН Сион уулан дээр Иерусалимын дотор хаанчилна “ хэмээх үзэгдлээр дамжуулан эш үзүүлэгч эцсийн шүүлтийн үйл явдалтай танилцсан байдаг (Иса. 24:23). Гэхдээ Исаиа энэ үзэгдлийг зөвхөн өөрийн мэддэг Иерусалим хоттой хамааралтай гэж эргэлзэхгүйгээр бодож байсан, харин Илчлэлт номонд энэ үйл явдлыг Шинэ Иерусалимтай холбоотой хэмээн танилцуулдаг (Илч 21:2). “Хотод дээрээс нь гэрэлтүүлэх нар, сар хэрэггүй ажээ. Учир нь Бурханы цог жавхлан түүнийг гэрэлтүүлсэн бөгөөд дэнлүү нь Хурга байлаа.” (Илчлэлт 21:23).

`Бурхан хорон муу хүмүүсийг үнэхээр устгах уу?`

Бурханы шүүлт болон Түүний сүйрүүлэх ажил нь хачирхалтай, үл нийцэх “үйлдэл” гэдгийг Исаиа 28:21 дээр өгүүлсэн байдаг. Бурхан сүйрүүлэх ажлыг хийх хүсэлгүй байгаа боловч энэхүү тааламжгүй ажлыг хийхээс өөр аргагүй юм. Гэм нүгэл өөрөө өөрийгөө устгах нөлөөтэй гэдэг нь үнэн (Иаков 1:15). Гэхдээ Бурхан амьдрал ба үхлийг захирах үнэмлэхгүй эрх мэдлийг эзэмшдэг учраас Тэрээр эцсийн устгалын цаг хугацаа, газар болон арга замыг тодорхойлох болно (Илчлэлт 20). Түүний хувьд гэм нүглийн хараалыг ямар ч оролцоогүйгээр ажиглан харж, гэмтнүүд аажимдаа өөрсдийгөө устгана хэмээн хүлээх нь утгагүй юм.

`Бид Исаиа 24-27-р бүлгийг унших юм бол,  өнөөдөр бид зовлон, шаналал, хоосрол дунд хутгалдаж байгаа ч гэсэн, эцэст нь Бурхан сайн сайхнаар бузар мууг ялан дийлэх болно гэсэн Библийн үндсэн үзэл санааг илэрхийлж байдаг. Хэрэв бид ялалт байгуулах талд орохыг хүсч байвал өөрсдийнхөө төлөө цорын ганц ямар зүйлийг хийж болох вэ? Сургаалт үгс 3:5–7, Ром. 10:9.`