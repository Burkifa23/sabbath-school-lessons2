---
title:  Үндэстнүүдийн гунигтай хувь тавилан (Исаиа 13)
date:  31/01/2021
---

Исаиа 13:1 дээр Исаиаг номын зохиолч хэмээн танилцуулсан байдаг (Иса. 1:1, Иса. 2:1-г харьцуулаарай); энэ хэсэгт Исаиа номын шинэ хэсгийг эхлүүлэх гэж байгаа мэт мэдрэмжийг өгдөг. Харин 13-23-р бүлэг дээр янз бүрийн үндэстнүүдийн эсрэг шүүлт явагдах тухай өгүүлдэг. Энэ талаар бүгдээрээ судалъя.

`Үндэстнүүдийн эсрэг зөгнөлүүд яагаад Вавилоноос эхэлдэг вэ?`

Исаиа 10:5-34 дээр Исаиагийн үед хамгийн их аюул учруулж байсан Ассирийн эсрэг шүүлтийг аль хэдийн зарласан байв. Исаиа 14:24-27 дээр Ассирийг устгах Эзэний төлөвлөгөөг товчхон давтан танилцуулсан байдаг. Харин 13-23-дугаар бүлгүүд нь бусад аюул заналхийлэл буюу Вавилоныг хамгийн хүнд шийтгэл хүлээх тухай өгүүлдэг.

Эртний баялаг соёл иргэншил, шашин шүтлэг, улс төрийн өв уламжлалтай Вавилон улс маш хүчирхэг болж, тийнхүү Иудаг байлдан дагуулж, ард иргэдийг нь цөллөгт явуулсан. Гэвч Исаиагийн цаг үед, хүний нүдээр харах юм бол Вавилон яваандаа Бурханы хүмүүст заналхийл болно гэсэн төсөөлөл байгаагүй. Исаиагийн эш үзүүлгийн ихэнх цаг хугацаанд Ассирчууд Вавилоныг ноёрхож байсан билээ. МЭӨ 728 оноос эхлэн 3 дугаар Тиглат-пилесер хаан Вавилоныг эзлэн түрэмгийлж, өөрийгөө Пулу хэмээн нэрийдэж Вавилоны хаанаар өргөмжилсөн байдаг (эсвэл Пул гэж уншина; Хаадын дэд 15:19, Шастирын дээд 5:26). Ассирийн хаад Вавилоныг хэд хэдэн удаа эзлэн авч байсан (МЭӨ 710, МЭӨ 702, МЭӨ 689, МЭӨ 648 онуудад). Гэвч Вавилон удалгүй бүс нутгийнхаа хамгийн агуу их гүрэн болж, Иудейн хаант улсыг устгасан юм.

Исаиа 13-г уншаарай. Ямар хатуу үгсийг ашиглаж байгааг анзаарна уу. Хайрын Бурхан яаж ийм хатуу үгийг хэлж, ийм аймшигтай зүйлс тохиолдохыг зөвшөөрсөн юм бэ? Мэдээж, ийм үйл явдлаас болж олон гэм зэмгүй хүмүүс зовж шанална шүү дээ, тийм биш гэж үү (Исаиа 13: 16)? Бид Бурханы энэхүү үйлдлийг хэрхэн ойлгож болох вэ? Гэм нүгэл, бузар муугийн эсрэг үйлчилдэг Бурханы уур хилэнгийн талаар өгүүлж буй эдгээр Библийн ишлэлүүдэд гэм нүгэл, бузар муугийн мөн чанарын талаар юуг хэлж өгч байна вэ? Хайр энэрлээр удирддаг Бурхан ийм хариу барьж байгаа нь гэм нүгэл ямар аймшигтай муу үр нөлөөтэй болохыг хангалттай харуулж байгаа юм биш үү? Эдгээр үгсийг Есүс Исаиагаар дамжуулан хэлж байгаа бөгөөд Тэр бол хүмүүсийг уучилж, эдгээж, гэмтнүүдийг гэмшихийг ятгадаг Нэгэн билээ. Та энэ үйл явдлаас хайраар дүүрэн Бурханы зан чанарын талаар ямар ойлголт олж авч байна вэ? Та өөрөөсөө дараах асуултыг асуугаарай, Бурханы уур хилэн Түүний хайраас үүдэлтэй биш гэж үү? Хэрэв тийм бол, хайраас хэрхэн үүсэн бий болж байна вэ? Эсвэл бүр өөр өнцгөөс харвал, Есүс Өөрөө дэлхийн нүглийг үүрч байсан, загалмайг үүрч, бусад хүмүүсийн гэм нүглээс болж зовж шаналж байсан бөгөөд Тэрээр гэм зэмгүй хүмүүсээс ч илүү зовсон билээ. Христийн загалмай дээр үүрсэн зовлон дээрх хүнд асуултад хариулахад хэрхэн тусалдаг вэ?