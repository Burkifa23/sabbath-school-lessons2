---
title:  'Мацагаар тулалдах нь (Исаиа 58:1–12)'
date:  10/03/2021
---

Бүрээ үлээснээс хойшхи арав хоног нь Бурханы ард түмэнд Эвлэрүүллийн өдөр Эзэн тэдний Хаанаар өргөмжлөгдсөн гэдгийг сануулж, харин ард түмэн өөрсдийгөө үгүйсгэн  даруусгаснаар Хаан болох Түүнд үнэнч гэдгээ батлан харуулдаг. Харин эш үзүүлэгч бүрээ мэт чанга дуугаар ард түмэн нь Түүний эсрэг тэрсэлсэн гэдгийг тунхагладаг (Иса. 58:1).

`Исаиа 58:6–12-г уншаарай. Бурхан ямар үйлдлийг жинхэнэ өөрийгөө үгүйсгэх үйлдэл гэж үздэг вэ? Аль нь хэцүү вэ, хэдэн удаагийн хоолоо алгасах нь уу, эсвэл гэр оронгүй хүмүүсийг хооллохын тулд цаг зав, мөнгөө зарцуулах нь уу? Эдгээр үйлдлүүдийн цаана ямар зарчим хэрэгжиж байх ёстой вэ? Эдгээр үйлдлүүд хэрхэн жинхэнэ шашныг бүрдүүлэн бий болгодог вэ?`

Хэн ч шүтлэгтэй байж чадна; хэн ч шашны зан үйл, тэр ч байтугай зөв зан үйлийг зөв цагт, зөв дарааллаар нь гүйцэтгэж чадна. Гэхдээ Эзэн бид нараас зөвхөн ийм зүйлийг хүсдэггүй. Есүсийн амьдралыг хар. Тэрээр тухайн цаг үеийнхээ шашны зан үйлд үнэнч байсан, гэхдээ сайн мэдээний номуудад Түүний зан үйлд оролцсон байдлыг бус, харин тусламж хэрэгтэй хүмүүсийг нигүүлсэж, эдгээж, хооллож, өршөөлөө үзүүлж байсанд илүү анхаарал хандуулсан байдаг.

Эзэн дэлхий дахинд үнэнийг номлох сүм буюу ард түмнийг эрэн хайж байна. Гэхдээ Есүсийн тунхагласан үнэнийг хүмүүсийн анхаарлын төвд оруулахын тулд яавал зүгээр вэ? Хоолны чанд дэглэм сахиулах уу, эсвэл өлсгөлөн хүмүүст тусламж үзүүлэх үү? Шаббат өдрийн амралтыг хатуу сахих байдлаар уу, эсвэл тусламж хэрэгтэй байгаа хүмүүст цаг зав, эрч хүчээ зарцуулах байдлаар уу?

`Матай 25:40, Иаков 1:27-г уншина уу. Эдгээр ишлэлд юу гэж хэлж байна вэ?`

`Исаиа 58 дээр дорой буурай хүмүүст тусламж үзүүлж, үйлчилдэг хүмүүсийн дээр буух ивээлийн талаар Бурхан юу гэж хэлснийг харна уу. Эзэн энэ бүлгээр дамжуулан бидэнд юу гэж хэлж байна вэ? Хэрэв бид эдгээр зүйлийг хийж гүйцэтгэх юм бол Бурхан бидний амьдралд ер бусын нөлөө үзүүлнэ гэж амласан уу? Эсвэл зүгээр хувиа хичээсэн, шуналтай, өөрийгөө дөвийлгөх байдалтай эсрэгцсэн буюу бусдад өөрийгөө зориулдаг амьдралаас аяндаа гардаг ивээлийн талаар Тэр ярьж байна уу? Хариултаа тайлбарлаарай.`