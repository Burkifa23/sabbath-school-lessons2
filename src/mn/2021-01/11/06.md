---
title:  'Бидний цаг (Исаиа 58:13, 14)'
date:  11/03/2021
---

`Исаиа яагаад Исаиа 58:13, 14 дээр Шаббат өдрийн тухай өгүүлсэн бэ? Энэхүү амралтын өдөр нь өмнөх ишлэлүүдэд гарсан Эвлэрүүллийн өдөртэй ямар холбоотой вэ?`

Эвлэрүүллийн өдөр нь жил болгон Шаббат өдөр тохиодог байсан. Энэ онцгой ёслолын өдөр Бурханы ард түмэн Амралтын өдөртэй адил бүх төрлийн ажил хийх хориотой байв. (Лев. 23:27–32). Эвлэрүүллийн өдөр нь Долоо дахь өдрийн Адвентистуудын мөрддөг шиг орой нар жаргахаас дараа өдрийн нар жаргах хүртэл үргэлжилдэг журамтай байсан (Лев. 23:32). Долоо хоног бүрийн Шаббат  өдрийг ч гэсэн үүнтэй адил хугацаанд сахих ёстой байлаа. Исаиа 58:13, 14-р ишлэлийн гол агуулга нь Эвлэрүүллийн Шаббат өдрийн ёслолтой хамаатай боловч, эдгээр ишлэлийг долоо хоног бүрийн Шаббат өдөртэй хамаатуулан ашиглаж болно.

`Исаиа 58:13-г уншаарай. Шаббат өдөр гэж ямар өдөр байх ёстой вэ? Бид Шаббат өдрийг хэрхэн энд дурдсан шиг болгож болох вэ? Түүнчлэн, Шаббат өдөр юуг илэрхийлдэг талаар бодоод, яагаад дээрх ишлэл шиг байх ёстой талаар бодож үзээрэй?`

Исаиа 58 дугаар бүлэг нь өөрийгөө үгүйсгэх, нийгмийн төлөө санаа тавих болон Шаббат гэсэн гурван үндсэн сэдвийг хөнддөг.

Эдгээр сэдвүүд хоорондоо ямар холбоотой вэ?

Нэгдүгээрт, эдгээр гурван сэдвүүд Бурханд анхаарлаа төвлөрүүлэх, Түүнийг онцлох, Түүнээс хамааралтай гэдгээ хүлээн зөвшөөрөхтэй холбоотой. Хоёрдугаарт, хүмүүс энэ гурван зүйлийг амьдралдаа хэрэгжүүлснээр Бурханыг дуурайн ариуслыг мөшгөж байгаа юм (Левит 19:2). Учир нь Бурхан Христээр дамжуулан Өөрийгөө даруу болгож (Филип. 2:8), Өөрийгөө золиослох байдлаар өршөөл, нигүүлслээ харуулсан (Иохан 3:16), ба Бүтээлийн долоо хоногийн төгсгөл болох Шаббат өдөр ажил үйлсээ зогсоосон билээ (Эх. 2:2, 3; Егип. 20:11).

`Өөрсдийгөө үгүйсгэх, нийгмийн төлөө санаа тавих, Шаббат өдрийг ариунаар сахих нь хоорондоо хэрхэн холбогдож байгааг Исаиа 58 дээр хэрхэн дүрслэн харуулсан байна вэ? Долоо хоногийн ажил хөдөлмөрөөсөө чөлөөрөх Шаббат өдөр нь хүмүүсийг цаг завгүй, дарамттай байдлаас нь сэргээж, амрааж өгдөг ивээл юм (Егип. 23:12, Марк 2: 27). Есүс сайн үйлсийг Шаббат өдөр хийх нь зохистой гэдгийг үлгэрлэн харуулсан (Марк 3:1–5, Иохан 5: 1–17); Шаббат өдрийг жинхэнэ утгаар нь сахивал (Иса. 58:14) бусдад туслахтай адил баяр хөөрийг өгдөг (Иса. 58:10, 11). Та эдгээр ивээлүүдийг амьдралдаа мэдрэхийн тулд ямар өөрчлөлтүүдийг хийх хэрэгтэй вэ?`