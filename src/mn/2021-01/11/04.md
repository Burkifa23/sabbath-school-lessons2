---
title:  'Найзуудаа мацаг барь (Исаиа 58:1–8)'
date:  09/03/2021
---

`Исаиа 58: 3 дээр гарч буй “мацаг” нь юуны тухай байсан бэ?`

Энэ нь Бурханы сахь хэмээн тушаасан Эвлэрүүллийн өдрийн мацаг байсан юм (Лев. 16:29, 31; Лев. 23:27–32). Энэ мацгийн талаар Исаиа 58: 3 дээр дурдахдаа Левит номын нэр томьёог ашигласан байдаг ба энэ тушаалд “өөрсдийгөө даруу болго” гэсэн байдаг. Өөрийгөө даруу болгож/ хүслээ хязгаарлах нь өөрийгөө үгүйсгэх янз бүрийн хэлбэрүүдээс бүрдэх бөгөөд түүн дотор мацаг барих орно (Дуу. 35:13; Дан. 10: 2, 3, 12-г харьцуулж үзээрэй).

Эвлэрүүллийн өдөр нь “хоолойгоо бүрээ мэт өндөрсгө!” гэсэн Бурханы тушаалыг тайлбарлаж өгдөг. (Иса. 58:1). Шофар гэж нэрлэгддэг хуцын эврээр хийсэн бүрээг Эвлэрүүллийн өдрөөс арван хоногийн өмнө дурсамж ба сануулга болох үүднээс үлээх ёстой байв (Лев. 23:24). Мөн тавин жилд нэг удаа Эвлэрүүллийн өдрөөр энэхүү бүрээн дуу нь бүх төрлийн өр болон боолчлолоос чөлөөрөх жил эхэлж байгааг зарладаг байсан (Лев. 25:9, 10; Иса. 27:13-ийг харьцуулаарай).

`Исаиа 58:3–7-г уншаарай. Эзэн юуг буруутгасан бэ? Тэдний “мацаг” барилт юугаараа буруу байсан бэ?`

Эзэн тэднийг “сүсэг” -тэй байгаад нь баяр хүргэж, талархана хэмээн ард түмэн хүлээж байсан бололтой. Мэдээж тэд маш буруугаар бодож байв. Эвлэрүүллийн өдөр буюу тэргүүн тахилч ариун ордныг цэвэрлэхийн тулд Бурханы өмнө очиж, тийнхүү аль хэдийн уучлагдсан гэм нүглээс нь цэвэрлэх энэ өдөр хүмүүс өөрсдийгөө үгүйсгэж, Түүнд талархлаа илэрхийлэн үнэнч гэдгээ харуулах учиртай (Левит 16 бүлгийг 4 дүгээр бүлэгтэй харьцуулаарай). Тэд энэхүү шүүлтийн өдөр өөрсдийг нь аварсан Бурхандаа талархаж, Түүнийг магтан алдаршуулах ёстой байсан, харин эсрэгээрээ Бурханд “итгэж,” Түүнд “бүхнээ зориулсан” хэмээн магтуулах өдөр биш байв. Үнэндээ Бурханы ариун ордныг бузарласан зүйл бол хүмүүсийн гэм нүгэл билээ. Тэдний хийж, үйлдсэн зүйлсээс болж ариун ордныг цус урсган цэвэрлэх шаардлагатай болсон юм.

`Дээрх ишлэлд зүгээр л шүтлэгтэй байх болон Христийн жинхэнэ дагалдагч байхын ялгааг харуулсан маш чухал сургамжийг харуулж байна. Тэр ялгааг бид хэрхэн ойлгож байна вэ? Хэрхэн бид хувь хувьдаа дээр танилцуулж буй аюул болох шашны зан үйлдээ найдан, өөрсдийгөө Эзэний хүслийн дагуу дуулгавартай амьдарч байна хэмээн андуурах боломжтой вэ?`