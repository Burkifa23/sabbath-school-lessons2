---
title:  'Үнэгүй худалдаж авах уу? (Исаиа 55:1–7)'
date:  07/03/2021
---

`Дараах ишлэлийг уншина уу?: “Цангасан хүн бүр ус уруу ирэгтүн. Мөнгөгүй хүн бүр ирж, худалдан авч, идэгтүн. Ирж, мөнгөгүйгээр, үнэгүйгээр дарс, сүү худалдан авагтун.” (Иса. 55:1). Та эндээс ямар зөрчилдсөн санааг олж харж байна вэ?`

Та хоол хүнс авж том хотын гудамжинд зогсоод өлсгөлөн, гэр оронгүй хүмүүст хандан, “Мөнгөгүй хүн байгаа бол надаас хоол худалдан авч идээрэй!” хэмээн зар хэллээ гэж бодъё. Тэд мөнгөгүй юм бол яаж худалдаж авах юм бэ?

Хэрэв та Исаиагийн “мөнгөгүй, үнэгүй” гэсэн үгсийг нэмж хэлсэн бол хэлэх гэж байгаа санаа тань илүү тодорхой болох болно. Исаиа хүмүүсийг уучлал өршөөлийг үнэгүйгээр авахыг уриалдаг (Иса. 55:7). Гэхдээ худалдан авах гэдэг үг нь хүмүүсийн хэрэгцээ, хүслийг хангах зорилготой Бурханы санал болгож буй зүйл нь үнэ цэнэтэй болохыг онцлон харуулж өгдөг. Тиймээс үнэгүй ивээлийг хүлээн авахын тулд худалдаа хийнэ гэсэн үг (үнэ цэнэтэй зүйлээ хуваалцаж, солилцоно гэсэн үг). Бурхан ард түмэнтэй харилцаагаа сэргээж, гэрээгээ шинэчлэхийн тулд уучлал өршөөлийг санал болгодог. Гэхдээ Тэрээр энэхүү уучлалыг үнэгүй олж авсан учраас үнэгүй тарааж байгаа юм биш. Бурхан авралын бэлгийг Зарцынхаа аймшигтай, цус урссан төлөөсөөр худалдаж авсан. Хэдийгээр аврал үнэ төлбөргүй байсан боловч маш үнэтэйгээр олдсон юм.

`Бидний авралын үнэ хэр их байсан бэ? 1 Петр 1:18, 19-г уншаарай.`

`Исаиагийн санал болгож буй аврал Шинэ Гэрээний авралтай хэр нийцэж байсан бэ? Ефес 2:8, 9-г уншаарай.`

Исаиа Хуучин Гэрээний сайн мэдээг номондоо бүхэлд нь багтаасан байсан бөгөөд түүний танилцуулсан мэдээ Шинэ Гэрээний сайн мэдээтэй адилхан байсан. “Шинэ гэрээний” нигүүлслээр аврагдах сайн мэдээ нь “Хуучин гэрээний” үед үйлсээр аврагдах сайн мэдээ байгаагүй ээ. Бурхан Адам, Ева хоёрт Аврагчийг өгөх болно гэж амласан цагаас хойш (Эхл. 3:15) авралын ганц л арга зам байсан. Бид зөвхөн итгэлээрээ Бурханы нигүүлслээр аврагдана (Ефес 2: 8); “Бурханы бэлэг бол бидний Эзэн Христ Есүс доторх мөнх амь мөн.” (Ром 6:23). Мөнхийн амьдралыг дэмий хайж, баатарлаг хүчин чармайлт гаргасан эртний Гилгамешээс авахуулаад дахин төрнө гэдэгт итгэдэг орчин үеийн алдартай жүжигчид хүртэл бүгд авралыг олохын тулд янз бүрийн арга замуудыг туршиж үзэж байгаа боловч бүгд үр дүнд хүрээгүй. Тэд Есүсийн тухай болон тэдний төлөө загалмай дээр юу хийснийг нь мэдэх хэрэгтэй.

`Бид аврагдахын тулд юу ч хийж чадахгүй учраас аврал үнэгүйгээр өгөгдсөн юм. Бидний үйлс биднийг ямар ч нөхцөлд аврахуйц хангалттай сайн байж чадахгүй. Гэхдээ та авралыг авахыг хүсэж байгаа бол байгаа бүхнээрээ авралыг худалдан авах болно. Энэ юу гэсэн үг вэ? Мат. 10:39, Лук 9:23, 14:26, Фил. 3:8.`