---
title:  Гүнзгийрүүлэн судлах
date:  12/03/2021
---

“Хэн ч өөрийгөө үгүйсгэхгүйгээр жинхэнэ хайр энэрлийг бусдад үзүүлж чадахгүй. Зөвхөн энгийн даруу амьдрал, өөрийгөө үгүйсгэх, эдийн засгийн хувьд  хэмнэлттэй байснаар л бид Христийн төлөөлөгч болохоор дуудагдсан ажил, үйлчлэлээ гүйцэтгэхэд боломжтой болно. Бид зүрх сэтгэлээсээ бардам зан, дэлхийн хүсэл шуналаа гаргах ёстой. Бидний бүх ажил үйлс маань Христийн амьдралаар илэрхийлэгдсэн өөрийгөө огоорох зарчимд удирдуулсан байх ёстой. Гэрийн ханан дээрх зураг болон тавилга нь “үл тоогдсон ядуусыг гэртээ урьж байна” гэсэн утга санааг агуулдаг байх ёстой. Бидний хувцасны шүүгээн дээр Бурханы хуруугаар, “хувцасгүй нэгэнийг хувцасла” гэсэн бичиг бичигдсэн байх ёстой. Хоолны өрөөнд, хоол хүнсээр дүүрэн ширээн дээр маань, “өлсгөлөн нэгэнтэй талхаа хуваалцахгүй гэж үү” гэсэн байдал харагдах ёстой. Исаиа 58: 7.” Элен Уайт, Анагаах үйлчлэл, 206 хуудас.

**Ярилцах асуултууд:**

`1 Исаиа амьдарч байсан цаг үеийнхээ хүмүүсээс ямар асуулт асуусныг хараарай. Тэрээр, “Та яагаад мөнгөө талх биш юманд, харин хөдөлмөрөө өөрт тааламжгүй юманд зарцуулдаг юм бэ?” (Исаиа 55:2). Сэтгэл ханамж өгөхгүй ямар зүйлсийн төлөө бид хөдөлмөрлөж байна вэ хэмээн өөрөөсөө асуугаарай. Сэтгэлд тусгүй зүйлийн төлөө хөдөлмөрлөх урхинд яагаад амархан ордог вэ?`

`2 Исаиагийн өдрүүдэд Эвлэрүүллийн өдөр өөрийгөө үгүйсгэж, нийгмийн төлөө сайн үйл хийж, Шаббат өдрийг ариунаар сахих нь чухал байсан бол, төгсгөлийн үеийн Эвлэрүүллийн өдөр (Дан. 8:14) буюу Христийн дахин ирэлтээр эрх чөлөөг тунхаглах бүрээн дууны үеэр эдгээр гурван зүйл хэр чухал байх вэ? (1 Кор. 15:52-г Лев. 25: 9, 10-тай харьцуулаарай). Хариултаа тайлбарлана уу.`

`3  Хичээл дээрээ Шаббат өдрийг сахихтай холбоотой хэлэлцүүлэг өрнүүлээрэй. Шаббат өдөр өөрсдийн таашаалыг эрэлхийлэхээс татгалз, гэхдээ үүнийгээ “баяр хөөр” хэмээн нэрлэ гэж хэлснээр Исаиа яг юуг илэрхийлсэн бэ (Исаиа 58:13)? Бид хэрхэн хоёуланг нь зэрэг хэрэгжүүлж болох вэ? Исаиа 58-н бүрэн утга агуулгыг бүү мартаарай.`

**Дүгнэлт**: Исаиа 55, 58 дээр эш үзүүлэгч маань ард түмэнд хандан өөрсдийн бодол санаа болон амьдралын замналаа орхиж, илүү их аз жаргалыг өгч чадах Бурхан руу эргэхийг уриалдаг. Тэр өршөөл нигүүлслээр уучилж, өршөөгдсөн хүмүүст хайр энэрлээ үзүүлж, Шаббат өдөр болон Эвлэрүүллийн өдрийн утга санааг мэдрүүлэхийг хүсдэг. Учир нь Бурханы өршөөлийн бэлгийг чин сэтгэлээсээ хүлээн авах юм бол, зүрх сэтгэлийг өөрчилдөг.