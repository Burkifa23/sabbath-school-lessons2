---
title:  'Дээд бодлууд ба арга замууд (Исаиа 55:6–13)'
date:  08/03/2021
---

`“Тэнгэр газраас өндөр байдаг шиг” Бурханы бодол санаа болон арга замууд нь биднийхээс өндөр байдаг гэдгийг яагаад Бурхан хэлсэн бэ (Исаиа 55: 8, 9)? Энэ юу гэсэн үг вэ?`

Орчлон ертөнцийг бүтээсэн Бурханы өчүүхэн зүйлс хүртэл бидний оюун ухаанд төсөөлж баршгүй нууцуудыг агуулж байдаг. Тиймээс бид Бурханы арга замуудыг бүрэн ойлгож, ухаарч чадахгүй. Тиймээс Түүний хязгааргүй хүч чадал, нууцуудын талаарх мэдлэгийг ойлгож, мэдэхийн тулд бид даруухнаар Түүний тусламжийг хүлээн зөвшөөрөх юм бол бүх зүйлс хялбар болох болно. (Иса. 57:15)

`Исаиа 55:6–9-г уншаарай. Эзэний арга зам, бодол санаа бидний төсөөлж байснаас хамаагүй өндөр гэдгийг эдгээр ишлэлүүд хэрхэн танилцуулж өгч байна вэ? Бурханы хийдэг зүйлсийг бид ойлгоход тун хэцүү гэдэг нь юу гэсэн үг вэ?`

Орчлон ертөнцийн бүх нууцуудын дотроос хамгийн агуу нь авралын төлөвлөгөө бөгөөд бид үүнийг багахан хэмжээнд л ойлгодог. (Ефес. 6:19) Орчлон ертөнцийн Бүтээгч бидний төлөө үхэж, нүглийн золиос болохын тулд хүн болж ирээд, зовлон шаналлын  амьдралаар амьдарсан. Тэрээр биднийг уучилж өршөөж, нигүүлсэнгүй хандаж, бүтээлүүдийнхээ зүрх сэтгэлийг Өөрийн оршихуйгаар сэргээж, үүрд мөнхөд удирдахын тулд хүн болж ирсэн билээ.

“Авралын сэдэв бол тэнгэр элчүүдийн мэдэхийг хүсдэг зүйл юм. Энэ бол жинхэнэ шинжлэх ухаан бөгөөд үүрд мөнхөд тасралтгүй дуулагдах дуу байх болно. Энэ сэдвийг бид одоо анхааралтай тунгаан бодож, судалж үзэх ёсгүй гэж үү?...

“Авралын тухай сэдвийг бид судалж барахгүй. Христ хүн болж ирсэн, хүмүүсийг цагаатгахын тулд хийсэн Түүний золиос, зуучлалын үйлчлэл зэргийг хичээнгүй судлан, оюун ухаанаа зарцуулж байгаа оюутан цаг хугацаагаа бүрэн зориулж судалсан ч дуусахгүй. Тэрээр диваажингийн тоо томшгүй олон жилийн турш энэ сэдвийг судлаад “Бурханлаг байдлын нууцууд үнэхээр агуу юм” хэмээн дуу алдах болно.” - Элен Уайт, Миний өнөөдрийн амьдрал, 360 хуудас.

`Та хийж байсан муу зүйлсээ бодож үзээрэй: гомдоосон хүмүүс, эелдэг бусаар хэлсэн хатуу үгс, бусдын сэтгэлийг гонсойлгосон явдлуудаа бодоорой. Гэвч та энэ бүх гэм нүглүүдээ Есүсээр уучлуулж, яг одоо Бурханы өмнө төгс, зөвт шударга болох боломжтой. Үүнийг нууц гэж хэлэхгүй юм бол өөр юуг хэлэх вэ?`