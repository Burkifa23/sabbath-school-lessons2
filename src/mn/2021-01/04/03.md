---
title:  'Урьдчилан таамаглаж байсан үр дүн (Исаиа 7:17–25)'
date:  18/01/2021
---

`Дээрх ишлэлийг уншаарай. Эзэн тэдний газар нутагт юу тохиолдоно гэж хэлж байна вэ? Бид ийм үр дүнд яагаад гайхах ёсгүй вэ?`

“Ехова Бурханд үнэнч байх шийдвэрээ сэргээхийг Израильчуудад олон дахин уриалсан билээ. Эш үзүүлэгчид маш эелдгээр ард түмнийг уриалж, ард түмний өмнө гарч, гэмшиж, өөрчлөгдөхийг чин сэтгэлээсээ хүсдэг байсан. Эш үзүүлэгчдийн үгс нь Бурханы алдар сууг хүлээн авах үр жимсийг өгч байв.” Элен Уайт, Эш үзүүлэгчид ба Хаад. 325 хуудас.

Итгэл найдвараас илүүтэй айдсаар удирдуулсан Ахаз хаан Сири болон Израилийг арчин хаяна гэсэн Бурханы мэдээг маш сайн мэдээ хэмээн хүлээн авсан. Харин муу мэдээ нь Ахазын тусламж хүссэн “найз” болох Ассирчууд нь Сири болон Израилчуудаас хамаагүй илүү аюултай дайсан болж хувирна гэсэн мэдээ байв. Бурханы авран хамгаалах саналыг хүлээн авахаас татгалзсан Ахаз хаан ялагдал хүлээх нь баталгаатай байв. Хэрэв тухайн үед Ахаз хаанд эрх мэдэл, хаанчлалт нь нуран унаж байгаа мэт санагдаж байсан бол, ирээдүйд бүр долоон дор болох байлаа!

“Ноёдод итгэснээс илүү ЭЗЭНээс тусламж хүсч, Түүнд хоргодсон нь дээр.” (Дуулал 118:9). Ахаз яагаад 3 дугаар Тиглат-пилесерийг хойд зүгийн хоёр хаант улсыг эзлэн түрэмгийлснийхээ дараа сэтгэл нь ханаж, Иудаг оролдохгүй зүгээр өнгөрөөнө гэж бодсон юм бол? Ассирийн хаадын тэмдэглэл хэмээх Ассирийн түүхэн бичээсүүдэд тэд хэмжээлшгүй их эрх мэдэлд хүрэх хүсэл эрмэлзэлтэй байсныг гэрчилдэг.

`Хаадын дэд 16:10-18 болон Шастирын дэд 28:20–25-г уншаарай. Ахазд юу тохиолдсон бэ? Бид эндээс ямар ёс суртахууны зарчмыг олж харж болох вэ? Бид түүний үйлдэлд яагаад гайхах хэрэггүй вэ?`

Шастирын дэд 28:20–23 дээр Ахаз Эзэнд найдахаас илүү Ассираас тусламж гуйсны үр дүнг хэрхэн хүчтэйгээр дүгнэн харуулсан байдаг вэ?

`Бидний төрөлх чанар бол дэлхийн эд зүйлсэд анхаарлаа хандуулж, тэдгээрийг харж, мэдэрч, амталж, барьж үзэж байж итгэх хандлагатай байдаг. Гэхдээ дэлхийн эд зүйлс, хүч нөлөө юу ч үгүй устаж үгүй болно гэдгийг бид мэднэ шүү дээ. 2 Коринт 4:18-г уншаарай. Энэ ишлэл бидэнд юу гэж хэлж өгч байна вэ? Бид сургамжийг нь амьдралдаа хэрхэн ашиглаж болох вэ? Хэрэв бид энэ сургамжийг амьдралдаа хэрэгжүүлж чадах юм бол бидэнд ямар өөрчлөлт гарах вэ?`