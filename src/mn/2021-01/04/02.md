---
title:  'Зөгнөл биелэгдсэн нь (Исаиа 7:14–16)'
date:  17/01/2021
---

Исаиа 7:14–16-дээр Ахазад бэрхшээл тохиолдох үед Бурхан Иммануэл хэмээх шинж тэмдгийг өгсөн. Иммануэл хэмээх хүүхэд төрөл бүрийн хоол хүнс хэрэглэх шийдвэрээ гаргахуйц нас биед хүрэхэд “чиний айдаг хоёр хааны нутаг мартагдах болно” (Исаиа 7:16). Энэ нь Сири, хойд Израилийн газар нутаг болон хаадыг тодорхойлж буй үгс байв (Иса. 7:1, 2, 4-9). Бурхан тэдний хүч удахгүй суларч, сүйрэх болно гэсэн амлалтаа олон удаа сануулан, хэлж байсан.

`Исаиа яагаад хүүг ”цөцгий ба зөгийн бал” идэх болно гэж хэлсэн бэ? Исаиа 7:15.`

Ассиричууд Иудагийн тариалан, талбайг устгах болно (Исаиа 7:23-25). Тиймээс нутгийн хүмүүс болон Хуучин Гэрээний Иммануэл нь (Иса. 7:14, 15) нүүдэлчдийн хоолны дэглэмд буцаж орох хэрэгтэй болох байв (Иса. 7:21, 22). Гэхдээ тэд ядуу байх хугацаандаа амьд үлдэх хангалттай хоол хүнстэй байх байсан.

`Сири болон хойд Израильтай холбоотой зөгнөл хэзээ биелсэн бэ? Хаадын дэд 15:29, 30; Хаадын дэд 16:7-9; Шастирын дээд 5:6, 26-г уншаарай.`

Исаиагийн энэ зөгнөл МЭӨ 734 оны орчимд өгөгдсөн. Ахазын өгсөн хээл хахуулийн хариуд 3 дугаар Тиглат-пилесер хүмүүсийн төсөөлж байсныг хийсэн юм. Тэрээр хойд зүгийн хоёр хаанчлалын эвслийг нурааж, Израилийн хойд хэсэг болох Галил, Жорданы сав нутгийг эзлэн авч, хүн амын заримыг нь боолчилж, тухайн газар нутгийг Ассирийн муж болгон хувиргасан (МЭӨ 734-733 он). Хошеа хаан Пекаг алсныхаа дараа бууж өгч, дайны олзноосоо өргөл өргөж, хүндэтгэл үзүүлсний дараагаар Израилийн үлдсэн хүмүүс аврагдсан билээ. МЭӨ 733-аас 732 онуудад Тиглат-пилесер Сирийн нийслэл Дамаск хотыг эзлэн авсан юм. Дараа нь тэрээр Сири улсыг Ассирийн нэг муж болгосон. Ийнхүү Исаиагийн зөгнөл өгөгдсөнөөс хоёр жилийн дараа МЭӨ 732 он гэхэд Сири, болон Израилийн хаанчлал бүрэн ялагдаж, Ахаз хаанд заналхийлж байсан хоёр хаад хүч чадлаа алдсан билээ. Хожим нь МЭӨ 727 онд 3 дугаар Тиглат-пилесерийн хаан суудлыг  5 дугаар Шалманесер өвлөн авсны дараахан Израилийн хаан Хошеа Ассирийн эсрэг бослого гаргаж, улс төрийн хувьд амиа хорлож байгаа мэт үйлдэл гаргасан. Ассиричууд МЭӨ 722 онд Самарийн нийслэлийг эзлэн түрэмгийлж, олон мянган Израильчуудыг Месопотами, Медианы нутаг руу цөлж, тэд тэндээ нутгийн хүн амд шингэж, өөрсдийн ёс заншил, онцлогоо алдсан билээ (Исаиа 7:8-г үзнэ үү. 65 жилийн дотор Ефраим овгийнхон бие даасан овог байхаа больжээ). Бурхан Иудагийн дайснуудад юу тохиолдохыг урьдчилан сануулж байсан ба Ахаз хааныг Ассирийн хүч чадалд найдах шаардлагагүйгээр Түүний амлалт биеллээ олох болно гэж сануулсан байдаг.

`Хэрэв та энэ бүх үйл явдал өрнөж байх үед хойд Израилийн хаант улсад амьдарч байсан бол хэр хурдан итгэл найдвараа алдах байсан гэж бодож байна вэ? Маргааш гай гамшиг тохиолдох үед бид бат итгэлтэй байхын тулд одоо, өнөөдөр итгэлээ хэрхэн хадгалж үлдэхэд суралцаж болох вэ? 1 Петр 1:13–25.`