---
title:  'Хүсээгүй харилцаа (Исаиа 36:1)'
date:  07/02/2021
---

`Иудад юу тохиолдсон бэ? Хаадын дэд 18:13, Шастирын дэд 32:1, Иса. 36:1.`

Итгэл бишрэлгүй Ахаз хаан нас барахад түүний хүү итгэмжит Хезекиа хаан суудлыг залгамжилсан. Хезекиагийн өвлөн авсан Иудагийн хаанчлал бүрэн тусгаар тогтнолоо алдсан  байв. Сири болон хойд Израилийн холбоотнуудаас өөрсдийгөө хамгаалахын тулд Ассирийн эзэнтгүрнээс тусламж авсан учраас Ассирийн хаан “хамгаалсны төлбөр” төлөхийг албадан шаардсаар байв (Шастирын дэд 28: 16–21). МЭӨ 705 онд Ассирийн хаан 2 дугаар Саргон алс хол нутагт байлдааны талбарт нас баржээ, тийнхүү Сеннахериб хаанчлалыг залгамжилснаар Ассирийн хүч нөлөө доройтож эхэлсэн. Ассири болон Библийн бичээсүүд өгүүлснээр Хезекиа хаан энэ цаг үеийг ашиглан (Хаадын дэд 18:7) тухайн орон нутгийн жижиг үндэстнүүдийг нэгтгэн Ассирийн эсрэг бослого гарган түрэмгий алхмуудыг авч хэрэгжүүлжээ. Харамсалтай нь, Хезекиа хаан Ассирийн хүч чадлыг доогуур үнэлсэн байв. МЭӨ 701 онд Сеннахериб эзэнт гүрэн доторх бусад хэсгүүдийг эрх мэдэлдээ оруулахын тулд эзлэн түрэмгийлж байхдаа Сири-Палестин руу маш хүчтэй довтолгоо хийж, тийнхүү Иудаг сүйтгэжээ.

`Хезекиа Ассиртай тулалдахад хэрхэн бэлдсэн бэ? Шастирын дэд 32:1-8.`

Сеннахериб Иудагийн нийслэл Иерусалимыг эзлэн авахаар төлөвлөж байгааг мэдсэн Хезекиа хаан Ассиртай тулалдахын тулд их хэмжээний бэлтгэл хийсэн. Тэрбээр хотын бэхлэлтээ бэхжүүлж, цэрэг армиа тоноглож, зохион байгуулалтанд оруулж, Иерусалимын усан хангамжийн аюулгүй байдлыг дээшлүүлсэн  юм (Хаадын дэд 20:20, Шастирын дэд 32:30). Силоамын гайхамшигт усан туннель хэрхэн хийгдсэнийг тэмдэглэн үлдээсэн байдаг ба цаг хугацааны хувьд Хезекиа хааны бүслэлтэд бэлтгэж байсан үетэй таардаг ажээ. Цэргийн болон зохион байгуулалтын манлайлал чухал байдаг шиг Хезекиа бас ард түмнийхээ ёс суртахуун, урам зоригийг өргөхийг хүсэж, ард түмнээ сүнслэгээр удирдан манлайлж эхэлсэн. “Иудагийн хаан дайсныг эсэргүүцэхийн тулд өөрийн хүчээр хийж болох бүхнийг хийхээр шийдсэн байв; тэрээр хүний авьяас чадвар, хүч чадлаар хийж болох бүхнийг хийж, хүч чадлаа нэгтгэж, ард түмнээ урам зоригтой байхыг уриалав. “ Элен Уайт, Эш үзүүлэгчид ба Хаад, 351 хуудас.

`Хэрэв Хезекиа Эзэнд маш ихээр итгэж байсан юм бол яагаад ийм их хувийн хүчин чармайлалтыг гаргасан бэ? Түүний хичээл зүтгэл нь түүний итгэлгүй байдлын илэрхийлэл байсан уу? Үнэхээр үр дүнтэй хүч, нөлөөг өгдөг Бурхантай хамтран ажиллах талаар Филиппой 2:12, 13 дээр юу гэж бичсэнийг уншаарай.`