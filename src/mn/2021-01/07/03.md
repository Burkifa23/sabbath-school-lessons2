---
title:  'Суртал ухуулга (Исаиа 36:2-20)'
date:  08/02/2021
---

Ассирийн захирагчид харгис хэрцгий төдийгүй ухаалаг хүмүүс байв. Тэд улс үндэстнүүдийг устгах биш харин тэдний эд баялаг, эрх мэдлийг нь булаан авахыг хүсэж байсан (Исаиа 10:13, 14). Хэрэв хотын оршин суугчдыг бууж өгөхийг ятгаж чадвал, хотыг заавал хүчээр буулган авах шаардлага байхгүй биз дээ? Сеннахериб хаан Лахиш хотыг бүсэлсэн байхдаа, өөрийн рабшаке (rabshakeh) буюу өндөр албан тушаалтныг Иерусалим уруу илгээж суртал ухуулгаар буулгаж авахыг үүрэгджээ.

`Рабшаке Иудаг айлган сүрдүүлэхийн тулд ямар аргыг ашигласан бэ? Иса. 36: 2–20, мөн Хаадын дэд 18:17-35, Шастирын дэд 32:9-19.`

Рабшаке нэлээд нухацтай мэтгэлцээнийг өрнүүлж байлаа. Египет улс сул дорой, найдваргүй байгаа учраас тэднээс тусламж авна гэж найдах хэрэггүй. Түүнчлэн Бурхан та нарт тусална гэж найдах хэрэггүй, учир нь Хезекиа хаан Иуда нутгийн өндөрлөгүүдэд байсан тахилын ширээнүүдийг буулгаж, зөвхөн Иерусалим дахь тахилын ширээн дээр мөргөл үйлдэхийг тушаасан тул Эзэнийг гомдоосон. Үнэндээ бол Эзэн Ассирийн талд байгаа бөгөөд Иудаг устгах даалгаврыг Сеннахерибт өгсөн билээ. Та нарт 2,000 морьтнуудыг эсэргүүцэх чадалтай цэрэг, арми байхгүй гэж хэлжээ. Тиймээс та нар идэж уух зүйлгүй болж, хотын бүслэлтэд орохоос зайлсхийхийн тулд одоо бууж өгсөн нь дээр, тэгэх юм бол Ассирчууд та нарт сайнаар хандана. Хезекиа та нарыг аварч чадахгүй, Ассирийн эзлэн түрэмгийлсэн бусад улс орнуудын бурхад нь ард түмнээ аварч чадаагүй тул та нарыг ч гэсэн Бурхан аврахгүй гэдэгт итгэлтэй байж болно хэмээжээ.

`Рабшаке үнэнийг ярьж байсан уу?`

Түүний хэлсэн үгэнд үнэн баримт их байсан тул ятгалга нь үнэмшилтэй байлаа. Түүнчлэн ятгалгыг нь яригдаагүй хоёр хүчин зүйл баталж байв. Нэгдүгээрт, тэр дөнгөж 30 бээрийн зайд орших Лахишаас ирсэн бөгөөд Ассирчуудыг эсэргүүцэж зүрхэлсэн бат бэх хана хэрэмтэй бэхлэгдсэн хотод юу болж байгааг дүрслэн харуулжээ. Хоёрдугаарт, тэрээр Ассирийн хүчирхэг армийг дагуулан ирсэн байв (Иса. 36: 2). Ассирийн хүч чадалд бууж өгсөн цэрэг арми болон хотуудын хувь тавилан хэрхсэнийг ард түмэн мэдэж байсан тул (үүнд Израилийн хойд хэсгийн нийслэл Самари хот багтаж байв: Хаадын дэд 18: 9, 10)  Иерусалимд гарах гарц байхгүй гэдэгт ямар ч иудей хүн эргэлзэхээргүй байлаа. (Иса. 10:8-11). Хезекиа хаан зөвхөн Иерусалимын ариун сүмд мөргөл үйлдүүлэхийн тулд бусад өндөрлөг газруудад байсан тахилын ширээнүүдийг устгасан гэж Рабшакегийн хэлсэн үнэн байв (Хаадын дэд 18:4, Шастирын дэд 31:1). Гэхдээ Хезекиагийн хийсэн энэ шинэчлэл ард түмний цорын ганц найдвар болох Эзэнийг гомдоосон байвал яах вэ? Тэр тэднийг аврах болов уу? Энэ асуултад Бурхан л хариулах байв!

`Бүх зүйлээ алдагдсан мэт санагдах тийм тохиолдол орж байсан уу? Таны цор ганц зам юу байсан бэ? Хэрэв хүсвэл та ангийнхаа хүмүүст өөрийн туршлага, асуудлыг хэрхэн давж гарсан болон эцсийн үр дүнгээ хуваалцаарай.`