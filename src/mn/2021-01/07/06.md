---
title:  Өвчтэй, эрүүл бүх цаг үед (Исаиа 38, 39)
date:  11/02/2021
---

Исаиа 38, 39-р бүлгийн үйл явдлууд дээр (Хаадын дэд 20) Бурхан Хезекиаг Сеннахерибаас чөлөөлөхөд дөхсөн байсан үеийг дүрсэлсэн боловч Исаиа 37 дээр зөгнөсөн чөлөөлөлт хараахан болоогүй байв (Хаадын дэд 19-ийг уншаарай). Исаиа 38: 5, 6 болон Хаадын дэд 20:6 дээр Ассирийн аюул заналхийлсэн хэвээр байгааг харуулж байлаа.

“Сатан Хезекиаг алж, Иерусалимыг сүйрүүлэхээр шийдсэн байсан бөгөөд хэрэв Хезекиаг замаасаа зайлуулах юм бол түүний өөрчлөлт шинэчлэлийн ажил зогсолтонд орж, Иерусалимыг унагах үйл хэрэг маш хурдан хэрэгжих боломжтой байв.” - ДАСүмийн Библийн тайлбар, боть. 4, 240 хуудас.

`Бурханы хүмүүсийн хувьд сайн манлайлал хичнээн чухал болохыг дээр дурдсан ишлэл дээр хэрхэн харуулж байна вэ?`

`Эзэн Хезекиагийн итгэл найдварыг батлан харуулахын тулд ямар тэмдгийг өгсөн бэ? Хаадын дэд 20:8-10; Иса. 38:6-8.`

Ахаз Бурханы санал болгосон тэмдгүүдийг үл тоосноос болж (Исаиа 7) Ассиритай холбоотой олон асуудал үүсэх нөхцөлийг бий болгосон. Харин Хезекиа Бурханы тэмдгийг хүссэн юм (Хаадын дэд 20:8), тийнхүү эцгийнхээ Иудад авчирсан хямралыг даван туулахад Бурханы хүч чадлыг ашиглахаар болсон. Ахазын наран дээр тусгасан сүүдрийг арилгахад зөвхөн ер бусын гайхамшиг хэрэгтэй байв.

Вавилончууд тэнгэрийн эрхсийн хөдөлгөөнийг судалж, нарийвчлалтай тэмдэглэдэг байсан. Тэд нарны хачирхалтай хөдөлгөөнийг анзаарч, ямар үйл явдал болсон юм бол гэдгийг гайхах байсан. Энэ үед хаан Меродач-Баладан элчээ илгээсэн нь санамсаргүй үйл явдал биш байв. Вавилончууд Хезекиагийн сэргэлт болон гайхамшигтай тэмдэг хоорондоо холбоотой гэдгийг мэдсэн байлаа. Бурхан яагаад энэхүү онцгой тэмдгийг сонгосон гэдгийг өнөөгийн бид мэддэг болсон. Бурхан хожим Бетлехем дээр одыг мандуулж Дорнодоос мэргэн хүмүүсийг авчирсан шиг, Бурхан нарны өөрчлөлтийг ашиглан Вавилоноос элч нарыг Иудейд авчирсан юм. Энэ үйл явдал Вавилончуудад жинхэнэ Бурханы талаар сонсох онцгой боломжийг өгсөн юм. Меродач-баладан хаан хаанчлалаа Ассирийн эзлэн түрэмгийллээс удаан хугацаанд хамгаалж, тусгаар тогтнохыг бүх насаараа оролдож байсан билээ. Түүнд хүчирхэг холбоотнууд хэрэгтэй байсан бөгөөд тэрээр ийм л зорилгоор Хезекиатай холбоо тогтоохыг хүссэн. Хэрэв нар Хезекиагийн хүсэлтээр хөдөлдөг юм бол тэрээр Ассирийг хүссэнээрээ удирдахгүй гэж үү?

`Хезекиа Бурханыг алдаршуулж, Вавилончуудыг Бурхан руу чиглүүлэх гайхамшигтай боломжоо хэрхэн алдсан бэ? Боломжоо алдсаны үр дүн юу байв? Исаиа 39 дээр Эзэнийг гэрчлэх ёстой байсан Хезекиа Эзэнийг биш өөрийгөө “алдаршуулсан.” Бид энэ түүхээс ямар сургамж авч болох вэ?`