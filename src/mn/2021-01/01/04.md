---
title:  'Уучлалтай холбоотой асуудал (Исаиа 1:18)'
date:  29/12/2020
---

`Исаиа 1:18-г уншаарай. Энэ ишлэлийг хэд давтан уншаад Эзэн энд юу гэж хэлж байгаа талаар ойлголтоо бичээрэй (бид агуулгыг бүрэн ойлгохын туд холбоотой бусад ишлэлүүдийг унших хэрэгтэй).`

Бурхан Иудейчүүдийг буруутгаж, гэрээгээ зөрчсөн гэм буруутай гэдгийг нь бат нотлоод (Исаиа 1:2-15), тэднийг шинэчлэлд уриалсан юм (Исаиа 1:16, 17). Энэ уриалга нь итгэл найдвар байгаа гэдгийг харуулж байлаа. Цаазаар авах ял оногдуулсан гэмт этгээдийг амьдралаа өөрчил хэмээн ятгаж, уриалах шаардлага байдаг уу? Үхлийн ял авсан гэмт хэрэгтэн хэрхэн, “Дарамтанд байгаа нэгэнийг аварч, өнчин хүмүүсийг хамгаалж, бэлэвсэн эхнэрийг өмгөөлөх” билээ дэ? Бурхан “Нааш ир, хамт хэлэлцье” гэж хэлэхдээ (Исаиа 1:18), ард түмэнтэйгээ санал бодлоо хуваалцаж, тэднийг хичнээн аймшигтай гэм нүгэлтэй байсан ч гэсэн гэм нүглээ ухаарч, нүглээ наманчилж, бузар муу арга замуудаасаа эргэхийг нь эрэлхийлж байдгийг харуулжээ.

Эзэн тэдэнд час улаан нүгэл чинь цагаан болно гэж хэлсэн. Гэм нүглийг яагаад улаан өнгөөр дүрсэлсэн юм бэ? Улаан өнгө бол хүмүүсийн гарыг буддаг “цусны” (гэм нүглийн цус) өнгө юм. Цагаан бол эсрэгээрээ цэвэр ариун, гэмт цустай холилдоогүй гэдгийг илэрхийлсэн өнгө. Бурхан ард түмнээ өөрчлөхийг хүсэн санал тавьж байна. Давид хаан Батшебаг эхнэрээ болгон авч, харин нөхрийг нь алуулсныхаа төлөө Бурханаас уучлалт гуйх үедээ ийм үг хэллэгийг ашигласан байдаг (Дуулал 51:7, 14). Харин Исаиа 1:18 дээр Бурханы ард түмнээ уучлах хүсэлтэй байгаагаа илэрхийлжээ!

`Бурхан хүмүүсээ өршөөх хүсэлт тавьж байгаа нь тэд нарт өөрчлөгдөх ёстойг хэрхэн ойлгуулж өгч байна вэ? Исаиа 1:18-г Исаиа 44:22-тай харьцуулаарай.`

Бид дээрх ишлэлүүдээс Бурхан яагаад ард түмнээ маш хатуу, хурц үгсээр анхааруулж, сануулсан болохыг ойлгож болно. Бурхан ард түмнээсээ татгалзаж байгаа биш харин тэднийг Өөртөө буцааж авчрахыг хүсэж байгаа нь Түүний үгнээс харагддаг. Түүний өршөөж уучлах санал нь ард түмнээ ёс суртахууны хувьд ариусгахыг хүсэж байгаа уриалга болохыг нотлон харуулж байна (Исаиа 1:16, 17). Бурханы өршөөл уучлал нь ард түмэнд Түүний хүчээр өөрчлөгдөх боломжийг олгож байдаг. Эндээс бид өршөөл гэдэг нь Бурханд шинэ зүрх сэтгэлээр хандах, шинэ харилцаа үүсгэх үндэс суурь болдог гэдгийг Иеремиа 31:31–34 дээр зөгнөсөн “шинэ гэрээ” үрийг тарих болно гэдгээс харж болох юм. Бид час “улаан” гэм нүгэлтэй буюу хэзээ ч төлж чадахгүй өртэй билээ. Бид гэм нүглээ уучлуулах хэрэгтэй гэдгээ хүлээн зөвшөөрч, даруу зүрх сэтгэлийг өөртөө суулгаж чадах юм бол Бурханы өгч буй бүх ивээлийг хүлээн авахад бэлэн болно.