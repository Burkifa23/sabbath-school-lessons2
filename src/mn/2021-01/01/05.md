---
title:  'Идэх үү, идүүлэх үү (Исаиа 1: 19–31)'
date:  30/12/2020
---

`Исаиа 1:19–31-г уншаарай. Энд Библийн туршид зааж байгаа ямар сэдэв харагдаж байна вэ?`

Исаиа 1:19, 20 дээрх логик бүтцийг анхаарч үзээрэй. Хэрэв хүмүүс Бурханд дуулгавартай байх сонголтыг хийх юм бол тэд газрын сайн үр жимсээс идэх болно (Исаиа 1:19). Эсрэгээрээ, хэрэв тэд Бурханы өршөөж, сэргээх саналыг нь няцааж, Түүнийг эсэргүүцвэл илдээр алуулах буюу илдэнд идүүлэх болно (Исаиа 1:20). Сонголт тэднийх. Эдгээр ишлэлүүдэд нэг бол адислагдах эсвэл хараагдах болзлыг тавьсан байна.

Исаиа 1 дүгээр бүлэг дээр Бурхан Израилийн ард түмэнтэй гэрээ байгуулах үедээ Мосегээр дамжуулан Дээд хууль 30:19, 20 дээр бичсэн үгсийг давтан ашигласан байдаг: “Би өнөөдөр тэнгэр газрыг дуудаж та нарт гэрч болгон, чиний өмнө амь ба үхэл, ерөөл ба хараалыг тавья.”

`Мосегийн хэлсэн дээрх үгсийг анхаарна уу. Шийдвэргүй, дундыг баримтлах боломж байхгүй байгааг анзаараарай. Нэг бол амьдрал эсвэл үхэл, адислал эсвэл хараалыг авна. Яагаад бид зөвхөн хоёр сонголтын нэгийг сонгох ёстой болсон гэж та бодож байна? Яагаад бидэнд дундын сонголт өгөөгүй вэ?`

Мосегийн эдгээр үгс нь Дэд хууль 27–30 бүлгүүдэд бичигдсэн Бурханы адислал ба хараалыг анхааруулсан цуврал сэрэмжлүүлгүүдийг нэгтгэн дүгнэсэн дүгнэлт байв (Левит 26-тай харьцуулна уу). Энэхүү гэрээнд (1) Бурхан тэдний төлөө юу хийснийг эргэн сануулах, (2) гэрээг биелүүлэхийн тулд дагаж мөрдөх нөхцөл/ заалтууд (зарлигууд), (3) гэрчүүдийн мэдүүлэг, (4) гэрээний нөхцлийг зөрчсөн тохиолдолд адислал эсвэл хараал болон өөр юу тохиолдохыг сануулсан заалтууд багтдаг.

Судлаачдын олж мэдсэнээр Израилиас гадна өөр ард түмэн, тухайлбал Хитчүүд улс төрийн гэрээ хэлэлцээр байгуулахдаа эдгээр заалтуудыг адил дарааллаар дагаж байсныг тогтоосон байдаг. Тиймээс, Бурхан Израильчуудтай гэрээ байгуулахын тулд Тэр хүмүүст ойлгомтой байх хэлбэрийг ашиглаж, тэдэнтэй дотно харилцаа тогтоохын мөн чанар болон үр дагаварыг тодорхой харуулж өгсөн. Гэрээний ашиг тус төсөөлөхийн аргагүй гайхамшигтай байсан боловч, хэрэв Израильчууд гэрээгээ зөрчих юм бол урьд урдынхаасаа илүү дор болох болно.

`Та Христэд итгэгчийн амьдралдаа адислал эсвэл хараалын зарчим хэрхэн хэрэгжиж байгааг харж байсан уу?`