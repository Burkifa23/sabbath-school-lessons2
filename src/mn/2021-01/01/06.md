---
title:  'Агуу хайрын дуу (Исаиа 5:1–7)'
date:  31/12/2020
---

`Дээрх ишлэлүүд дээрх шүлгийг уншаарай. Энэ сургаалт зүйрлэл ямар утгатай вэ?`

Бурхан сургаалт зүйрлэлийн утгыг зөвхөн 7-р ишлэл дээр тайлбарладаг. Бурхан сургаалт зүйрлэлээр дамжуулан хүмүүст бодит байдлыг хүлээн зөвшөөрөхөд нь тусалж, өөрсдийгөө бодитойгоор харахад тусалдаг. Бурхан бас энэ аргыг Давид хаан дээр амжилттай ашигласан билээ (2 Самуел 12:1–13). Бурхан дээрх “хайрын дуугаараа” Өөрийн ард түмэндээ зүрх сэтгэлээ илчилсэн. Түүний тэдэнтэй харьцах харьцаа нь Түүний мөн чанар болох хайраас улбаатай (1 Иохан 4:8). Бурхан биднээс хайрын хариу үйлдлийг хүсэн хүлээж байдаг. Гэвч Тэрээр “усан үзмийн” оронд “зэрлэг усан үзмгийг” хүлээн авсан бөгөөд энэ нь Еврей хэлээр “өмхийрсөн зүйлс” гэсэн утгыг илэрхийлдэг.

`Исаиа 5:4 дээр Эзэн, “Усан үзмийн талбайдаа Миний хийгээгүй өөр юуг Би хийх ёстой байсан юм бэ? Сайн усан үзэм гарна гэж Би хүлээж байхад яагаад зэрлэг жимс гарсан бэ?” гэж хэлэхдээ ямар утга санааг илэрхийлж байсан бэ?`

Бурхан: “Одоо Би Өөрийн усан үзмийн талбайд юу хийх гэж байгаагаа та нарт өгүүлье. Би түүний хайс шивээг авч хаяад, шатаана. Би ханыг нь нурааж талхлагдсан газар болгоно. Би талбайг эзгүйрүүлэн хаяад, тайрч арчлахгүй, зээтүүдэхгүй. Харин өргөст бут, үүргэнэ ургана .Түүн дээр бороо бүү оруул гэж Би үүлэнд тушаана” хэмээн үргэлжлүүлэн хэлсэн байдаг (Исаиа 5:5, 6).

Биднийг нүгэл үйлдэх үед, Бурхан шууд хамгаалалтаа авч биднийг устгадаггүй. Тэрбээр тэвчээртэйгээр өршөөл авах боломжийг бидэнд санал болгодог (2 Петр 3:9). Бурхан Өөр дээрээ ирж байгаа хэнийг ч үл тоодоггүй. Гэмших өөрчлөгдөх найдвар байгаа л бол Тэрээр хүмүүсийнхээ араас явдаг. Бурхан биднийг үгүй гэж хэлэнгүүт даруй өршөөл ивээлээ татан авдаггүй, Тэр бидний зөв ойлголтгүй, гэм нүгэлдээ мэхлүүлж, хууртсан гэдгийг мэддэг. Гэхдээ хэрэв бид эцсээ хүртэл бууж өгөхгүй бол эцэстээ бидний сонголтыг хүлээн зөвшөөрч, бидэнд сонголтоо хийгээд цааш явахыг зөвшөөрдөг (Илчлэлт 22:11). Хэрэв бид Бурханы Сүнсээр дамжин ирэх авралын саналыг нь удаа дараа эсэргүүцэх юм бол эцэстээ буцах боломжгүй болох болно (Матай 12:31, 32). Христээс холдох нь аюултай билээ (Еврей 6:4–6). Бурхан бидний чөлөөт сонголтыг хүндэтгэдэг учраас Түүний гар хумигддаг.

`Исаиа 5:4 дээр “Би усан үзмийн талбайгаа үүнээс илүү яаж арчлах вэ?” гэж асуусан байдаг. Бид эдгээр үгс дээр үндэслэн бидний нүглийн төлөө Өөрийгөө золиос болгон загалмай дээр амиа өгсөн, бидний зөрчсөн хуулийн төлөө Өөрийн биеэ золиосолсон Түүний талаар бодож үзээрэй. Бидний төлөө хийсэн бүх зүйлээс өөр юуг Бурхан одоо хийж болох вэ? Загалмайн талаарх баримтууд нь бидэнд авралын баталгааг өгч, гэмшиж, гэм нүгэлт амьдралаа өөрчлөхөд хэрхэн түлхэц болдог вэ?`