---
title:  '“Ариун, Ариун, Ариун” (Исаиа 6:1–4)'
date:  04/01/2021
---

Исаиа 6 бүлгийн эхний дөрвөн ишлэл дээр юу болж байгааг анзаарна уу. Улс төрийн их үймээн самуунаас болж хаан амиа алджээ (Ассирчууд дайн өдөөж байв). Ийм цаг үед бүх зүйлийг хэн хяналтадаа байлгаж байгааг мэдэх боломж байхгүй байсан тул Исаиа айдаст автсан байх.

Тэгээд юу болсон бэ? Исаиа үзэгдэл үзэж, Бурханы алдраар гэрэлтсэн хаан сэнтийг харав, гэрэл цацруулсан серафууд (шатаж буй нэгэнүүд) “ариун, ариун, ариун” гэж хэлэх нь сонсогдож байлаа. Түүний зогсож байсан газар хүчтэй сэгсрэгдэж, газарт үүссэн ан цаваар их утаа ариун сүмийг дүүргэв. Энэ бүхэн эш үзүүлэгчийн хувьд гайхамшигтай үйл явдал байлаа. Исаиа цаг үеийн нөхцөл байдал ямар байгаагаас үл хамааран бүх зүйлийг хэн удирдаж байгааг ойлгож эхлэв.

`Эзэн энэ үзэгдэл дээр хэрхэн оршиж байна вэ? (Исаиа 6:1). Эзэн яагаад Исаиад урьд өмнө хэзээ ч үзүүлж байгаагүй дүр төрхөөр үзэгдэх болсон бэ? Египетээс гарсан нь. 25:8; 40:34–38-г уншаарай.`

Езекиел, Даниел, Иохан гурав Бурханы илчлэлтийг Езекиел 1, Даниел 7: 9, 10; Илчлэлт 4, 5 дээр цөллөгт байхдаа үзэж байсан. Тэдний дэлхий ертөнц нуран унаж байсан ч гэсэн Исаиагийн адил тэдэнд Бурхан бүхнийг захирч байгаа гэсэн онцгой тайвшрал хийгээд урам зориг хэрэгтэй байсан. (Даниел, Езекиа хоёр харь үндэстэнд эзлэгдсэн учраас цөллөгт байсан, харин  Иохан улс төрийн нөлөөгөөр хүнгүй арал дээр цөлөгдсөн байв). Тэдэнд илчлэгдсэн үзэгдлүүд нь хямралын цаг үед итгэлээ сахихад хэрэгтэй урам зоригийг өгсөн гэдэгт эргэлзэх зүйл алга.

“Исаиа Эзэний алдар суу, сүр жавхлан илчлэгдэхийг хараад Бурханы цэвэр ариун байдлаас эмээсэн. Бүтээгчийн зүйрлэшгүй төгс төгөлдөр байдал болон удаан хугацаанд  Израйл, Иудагийн сонгогдсон хүмүүс хэмээн тооцогдож байсан тэдний нүгэлтэй байдал хоорондоо маш эрс тэс ялгаатай байв! “(Элен Уайт, Эш үзүүлэгчид ба Хаад, х.307).

Исаиагийн үзэгдлээр харсан Бурханы төгс ариун байдал нь түүний номоороо танилцуулахыг хүсэж байсан гол зүйл байв. Бурхан бол ариун бөгөөд Тэрээр ард түмнээ ариун болохыг шаарддаг. Хэрэв ард түмэн нь гэм нүглээ наманчилж, бузар муу замаасаа эргэж, Түүнд итгэж, дуулгавартай дагах аваас Бурхан тэднийг ариусгах болно.

`Бид бүгдээрээ сэтгэлийн хямралд орж, бүх зүйл өнгөрсөн мэт нөхцөл байдалд орж байсан байх. Та Исаиагийн адил “Эзэний алдар суу”-г харуулсан үзэгдлийг хараагүй боловч, Эзэн таны итгэлийг хямралтай байх үед чинь хэрхэн яаж тэтгэж байсан тухай дурсамжаа хуваалцаарай. Та өөрийн мэдрэмжээ бусадтай хуваалцсанаар юуг ойлгож байна вэ?`