---
title:  'Шинэ зан чанар (Исаиа 6:5–7)'
date:  05/01/2021
---

Ариун ордон болон сүмд Эвлэрүүллийн өдөр болоход зөвхөн тэргүүн тахилч Ариунаас Ариун газарт Бурханы оршихуйн өмнө ариун утлагаар бүрхүүлэн очдог, эс бөгөөс тэр үхэх болно (Левит 16:2, 12, 13). Исаиа тэргүүн тахилч биш боловч ариун утлагын утаагүйгээр Эзэнийг харсан! Эвлэрүүллийн өдөр Бурханы алдар суу үүлэн дотор илэрснийг сануулах үүднээс (Левит 16:2) сүм утаагаар дүүрдэг байсан (Исаиа 6:4). Исаиа өөрийгөө дууслаа хэмээн сандарч, тэвдсэндээ (Ег.га 33:20; Шүүгчид 6:22, 23-г харьцуулаарай) Эвлэрүүллийн өдөр тэргүүн тахилч нүглээ улайдгийн адил (Левит 16:21) өөрийн гэм нүгэл болон ард түмнийхээ гэм нүглийг хүлээн зөвшөөрч наманчилжээ (Исаиа 6:5).

“Ариун ордны хамгаас ариун хэсэгт тэнгэрлэг оршихуйн төгс гэрэл дунд зогсож байгаа мэт санагдсан түүнд өөрийн гэм нүгэлтэй,  төгс бус байдлаасаа салахгүй бол тэрээр Бурханы дуудсан ариун үүрэг даалгаврыг бүрэн биелүүлж чадахгүй гэдгээ ойлгосон юм.” - Элен Г. Уайт, Эш үзүүлэгчид ба Хаад, 308 хуудас.

`Серафууд Исаиагийн уруулыг цэвэрлэхийн тулд яагаад тахилын ширээн дээрээс шатаж буй улайссан нүүрсийг ашигласан бэ? Исаиа 6:6, 7.`

Эш үзүүлэгчийн уруулд шатаж буй нүүрсийг хүргэснээр түүний гэм буруу, нүгэл хилэнц арилсан гэж Сераф тайлбарлав (Исаиа 6:7). Ямар нүглийг нь арилгасан гэдгийг хэлээгүй боловч, энэ үйлдлийг зөвхөн буруу хэл ярианаас цэвэрлэсэн хэмээн хязгаарлаж болохгүй, учир нь уруул зөвхөн яриа төдийгүй хүний хэлж, боддог бүхнийг илэрхийлдэг. Ёс суртахууны цэвэршүүлэлт хүртсэн Исаиа одоо Бурханыг магтаж алдаршуулах боломжтой болсон.

Гал бол ариусах хүчтэй бөгөөд бохир, мууг шатаадаг (Тооллого 31:23). Гэвч сераф Бурханы шатааж, асаасан тахилын ширээн дээрээс онцгой, ариун галт нүүрсийг ашигласан (Левит 6:12). Сераф ийнхүү Исаиаг ариун бөгөөд цэвэр болгосон. Энэ талаар ярих өөр олон зүйлс бий. Ариун ордон эсвэл сүмд мөргөл үйлдэхдээ ариун утлагыг асаахын тулд тахилын ширээнээс галтай нүүрс авдаг байсан. Ахлах тахилч тахилын ширээнээс сав дүүрэн цогшсон нүүрсийг аваад, ариун утлагыг асаахад ашиглах ёстой байв. Левит 16:12, 13-г харьцуулаарай. Гэтэл Исаиа 6-р бүлэгт гарч буй сераф утлага асаагаагүй харин Исаиагийн уруулыг цэвэршүүлсэн. Уззиа хаан ариун утлага өргөхийг хүссэн бол харин Исаиа ариун утлага болжээ! Бурханы өргөөг ариун үнэрээр дүүргэхийн тулд ариун галаар ариун утлагыг асаадаг шиг, ариун мэдээг түгээхийн тулд эш үзүүлэгчийг галаар ариусгажээ. Исаиа 6-р бүлгийн дараагийн ишлэлүүдэд (Исаиа 6:8) Бурхан Исаиаг ард түмэн рүүгээ илгээсэн нь санамсаргүй явдал биш ээ.

`Бурханы үзэгдлийг үзсэн Исаиа ямар хариу үйлдэл хийж байгаа талаар залбиралтайгаар уншаарай (Исаиа 6:5). Эндээс бид “Ариун, ариун, ариун” Бурханы бүтээсэн дэлхий дээрх хүмүүс ямар үндсэн бэрхшээлтэй байгааг хэрхэн олж харж болох вэ? (Исаиа 6:3). Энэ асуудлын цорын ганц шийдэл буюу Христ яагаад загалмай дээр цовдлуулсан бэ? Загалмай энэ асуудлыг хэрхэн шийдсэн бэ?`