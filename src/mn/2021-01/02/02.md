---
title:  Хаан үхсэн. Хаан үүрд амьдраг!
date:  03/01/2021
---

`Исаиа 6:1 дээр Уззиа хаан нас барсан тухай өгүүлдэг. Шастирын дэд 26 -г уншаад, Уззиа хаан нас барсны үр дагавар нь юу байсан бэ? гэсэн асуултанд хариулаарай:`

Энэ хааны үхлийн талаар хүмүүс өөр өөр байр суурьтай байж болно.

1. Уззиагийн засаглал урт удаан хугацаанд цэцэглэн хөгжсөн, “Гэвч хүчирхэг болмогц зүрх сэтгэл нь ихэд бардам болсноос болж тэрээр завхарч, өөрийн Бурхан ЭЗЭНд итгэлгүй хандав” (Шаст.дэд 26:16). Гэхдээ тэрээр сүмд ариун утлага өргөхийг оролджээ. Тэрээр тахилч Аароны удмын хүмүүс шиг ёслол үйлдэх эрхгүй байсан тул тахилчид түүнийг болиулжээ, харин хаан үүнд нь уурлав. Хаан буруутгалыг хүлээн авахаас татгалзсан тэр мөчид Эзэн түүнийг тэр даруй уяман өвчнөөр шийтгэжээ, тийнхүү тэрээр “үхэх өдрөө хүртэл уяман өвчтэй байв. Тэрээр Эзэний өргөөнөөс таслагдсан тул уяман өвчинтэйгөөр тусгай гэрт амьдарч байв”. (Шаст.дэд 26:21). Хачирхалтай нь, Исаиа бузар явдалтай хааныг нас бардаг тэр жил нь цэвэр ариун, мөнхийн, тэнгэрлэг Бурханы өргөө болох Ариун сүмийн талаарх үзэгдлийг үзжээ!

2. Уззиа, Исаиа хоёрын хооронд гайхалтай ялгаа байдаг. Уззиа буруу үзэлд автан (бардамнал) өөрийгөө ариун хэмээн бодож, ариун зан үйлийг гүйцэтгэх гэж байгаад бузар болж, ариусах боломжоо алдсан. Харин Исаиа, Бурханы ариун байдлыг хүлээн зөвшөөрч, Бурханаар ариусгагдахыг зөвшөөрсөн юм. Тэр сул дорой байдлаа даруухнаар хүлээн зөвшөөрч, ёс суртахууны цэвэр ариун байдлын төлөө тэмүүлсэн учраас ариуссан билээ (Исаиа 6:5-7). Есүсийн сургаалт зүйрлэл дээрх татвар хураагчийн адил Исаиа, “өөрийгөө өргөмжилдөг бүхнийг даруу болгож, харин өөрийгөө даруу болгосон бүгдийг өргөмжилдөг” Бурханаар ариуссан (Лук 18:14).

3. Уззиагийн уяман өвчтэй бие, Израилийн ёс суртахуун хоорондоо маш их төстэй байлаа... “Хөлийн улнаас толгой хүртлээ эрүүл газар алга. ... шарх, сорви, өмхий яр л байна” (Исаиа 1:6).

4. МЭӨ 740 оны үед Уззиа хаан нас барснаар Бурханы ард түмэнд удирдагчийн гачаал үүсжээ. Хэмжээлшгүй эрх мэдэлтэй захирагч үхэх үед буюу эрх мэдлийг нь шилжүүлэх үед улс орон эмзэг болдог. Гэхдээ Иуда онцгой аюулд орсон байв, учир нь МЭӨ 745 оны үед Ассирийн хаан Тиглатх-Пилесер III хаан ширээнд заларч, дайн тулаан хийснээр ялагдашгүй супер хүч болон хувирч, Ойрхи Дорнодын бүх улс орнуудын бие даасан оршин тогтнолд аюул заналхийлэл учруулж байжээ. Хямралын энэ үед Бурхан хяналтаа хадгалсан хэвээр байгаа гэдгээ эш үзүүлэгч Исаиагаар харуулж, түүгээр дамжуулан үндэстнээ зоригжуулсан юм.

`2 Шастир 26:16 -г анхааралтай уншина уу. Бид ч гэсэн ямар байдлаар дээрхтэй адил асуудалтай тулгардаг вэ? Загалмайн талаарх мэдлэг биднийг тэрхүү бэрхшээлээс хэрхэн хамгаалдаг вэ?`