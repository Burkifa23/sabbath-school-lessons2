---
title:  АНХНЫ СУРГУУЛЬ
date:  27/09/2020
---

Бид Еден цэцэрлэгийг нэгэн төрлийн сургууль гэж бодож байгаагүй ч, сүйтгэгдээгүй Бурханы бүтээлүүдээр дүүрсэн энэ цэцэрлэг үнэндээ төгс сургууль байсан билээ. Нүгэлд унаагүй бүтээлүүд, нүгэлд унаагүй ертөнцөд өөрсдийн Бүтээгчээсээ хэр их зүйл заалгаж сурч байсныг бид өнөөдрийн сэтгэхүйгээрээ төсөөлөхөд ч бэрх юм.

`Эхлэл 2:7–23-г уншаарай. Бурхан ямар зорилготойгоор Адамыг бүтээж, суурьшуулж, ажиллуулж байгааг та анзаарч байна уу?`

Бурхан эрэгтэй, эмэгтэй хүмүүсийг өөрийн дүр төрхөөр бүтээж, тэдэнд гэр орон болоод хийх ажлыг нь бэлдэж өгсөн. Бурхан өөрөө Адамыг бүтээсэн учраас түүний чадварыг мэдэж байлаа. Өөрийг нь бүрэн ойлгож чадна гэдгийг мэдэж байсан учраас Бурхан Адамд заах боломжтой байсан юм.

Бурхан хүнд үүрэг хариуцлага өгөхийн хажуугаар түүнийг мөн жаргалтай байгаасай гэж хүсжээ. Гэвч хүнд аз жаргал өгөх гэдэг нь нөгөө талаараа түүнд үүрэг хариуцлага өгөхийг хэлнэ. Авсан үүрэг хариуцлагаа итгэмжтэйгээр биелүүлчхээд эцэст нь аз жаргалын сэтгэл ханамжийг мэдэрдэггүй хүн гэж хэн байх вэ? Адамыг хөгжин цэцэглэхэд юу хэрэгтэйг Бурхан мэдэж байсан тул түүнд цэцэрлэгийг арчлах үүрэг өгчээ. “ЭЗЭН Бурхан хүнийг авчирч, Еден цэцэрлэгийг арчлуулан сахиулахаар тэнд суулгав.” (Эхлэл 2:15). Нүглээр дүүрсэн ертөнц болон үхлийг л мэддэг бидний хувьд Адам яаж ажиллаж, юуг сурж, хэрхэн цэцэрлэгийг арчилдаг байсныг төсөөлөхөд бэрх билээ.

Эхлэл 2:19–23 дээр Бурхан Адамд зориулан амьтдыг бүтээж өгдөг ба мөн түүний эхнэр болох Еваг бүтээсэн байдаг. Адамд хамтрагч хэрэгтэй гэдгийг Бурхан мэдэж байсан учраас эмэгтэй хүнийг бүтээсэн.

Түүнчлэн хүн Бурхантай ойр харилцаатай байх хэрэгтэйг Тэрээр мэдэж байсан тул дотно харилцах орон зайг Еден цэцэрлэгт бий болгожээ. Эдгээр нь бүгд бүтээлийн зорилгыг болон хүн төрөлхтний төлөөх Бурханы хайрыг батлан харуулж байгаа юм. Ахин сануулахад бидний ертөнц Еденээс өөр тул ямар байсныг нь мэдэхэд бэрх ч гэсэн ядаж төсөөлөх гэж оролдох нь хөгжилтэй биш гэж үү?

`Хүн Еденээс хөөгдсөнөөс хойш урт хугацаа өнгөрсөн ч гэсэн бид байгаль дэлхийгээс ихийг сурж мэдэх боломжтой. Тэдгээр хичээлүүд нь юу юу байж болох вэ? Тэдгээрийг бид Библийн өнцгөөс харвал, хэрхэн өөрсөддөө ашиг тустай байлгаж болох вэ?`