---
title:  Орхигдсон Зурвас
date:  29/09/2020
---

Өчигдөр бидний судалснаар Ева Бурханы хэлсэн тодорхой тушаалыг өөрийн үгээр зөөлрүүлэн хэлсэн. Гэхдээ тэр Бурханы хэлсэн тушаалын гол санааг алдагдуулаагүй юм. Тиймээс Ева зүгээр л тэрхүү тушаалд нухацтай хандаагүй нь харагдаж байна.

Тийм учраас Ева могойтой таарах үедээ түүнд Бурханы сайн ба мууг мэдүүлэгч модны тухай юу гэж хэлснийг давтан дамжуулсан (гэхдээ яг бүгдийг нь биш). Мэдээж энэ тушаал могойн хувьд шинэ мэдээ биш байсан тул Евагийн гэм зэмгүй байдлыг ашиглан хэрхэн энэ мэдээг мушгих аргаа тэрээр маш сайн бэлдсэн байлаа.

`Эхлэл 3:4–6 – г судлаарай. Энд Бурханы хэлснийг гуйвуулснаас гадна Евад маш сайн нөлөөлж чадсан өөр ямар зүйлийг могой хэлсэн бэ? Тэрээр ямар зарчмыг давуу талаа болгосон бэ?`

Могой Бурханы тушаалын зарим хэсгийг буруу хэмээн эмэгтэйд хэлэх үед Ева энэ талаар Бурхантай зөвлөлдөж болох байсан. Еден цэцэрлэг дэх боловсролын нэгэн гайхалтай хэсэг бол: сурагчид өнөөгийн дэлхий дээрх бидний ойлгож чадахааргүй агуу зүйлсийн талаар өөрсдийн Бүтээгч багштайгаа чөлөөтэй ярилцах боломжтой байсан явдал юм. Гэсэн хэдий ч тэндээс зугтаад Тэнгэрлэг тусламжийг хайхын оронд Ева могойн үгийг хүлээн авсан. Ева могойн үгийг хүлээн авснаар Бурханы тэдэнд хандан хэлсэн үгэнд эргэлзэхэд хүрсэн гэсэн үг.

Тийнхүү Адам маш хүнд байдалд орсон байлаа. “Хайртай нэгэн нь Бурханы тушаалыг зөрчиж өөрсдийнх нь үнэнч шударга байдал болон Бурханыг хайрлах хайрыг нь шалгах шалгуур болсон цорын ганц хориотой зүйлийг үл тоомсорлосон гэдгийг Адам ухаарав. Тэрээр сэтгэл зүрхэндээ бүдчиж байлаа. Еваг дэргэдээсээ холдуулсандаа маш ихээр харамсаж байв. Одоо нэгэнт Ева нүгэл үйлдсэн тул өөрийнх нь цорын ганц баясал бэлэглэгч нэгнээсээ холдох ёстой болжээ. Тэрээр яаж үүнийг даван туулж чадах байв?” -Элен Уайт, Эш үзүүлэгчид ба Хаад, хуудас. 56. Харамсалтай нь тэрээр бурууг зөвөөс ялгаж байсан ч, мөн л буруу замыг дагахаар шийдсэн юм.

`Энд гарч буй хуурмаг егөөдлийн тухай бодоод үзээрэй: Могой хэлснээр хэрэв тэд сайн ба мууг мэдүүлэгч модноос идвэл “Бурхан шиг” болно (Эхлэл. 3:5). Гэтэл Эхлэл 1:27 дээр тэд аль хэдийнээ Бурханы дүр төрхтэй байсан гэдгийг хэлээгүй гэж үү? Бид ямар амархан хууртагдаж болох талаар мөн Адам, Ева хоёр шиг хамгийн сайн боловсролыг эзэмшсэн байж болох ч, дуулгавартай байдал ба итгэл л бидний хамгийн сайн хамгаалалт болох талаар эндээс бид ямар зүйлийг суралцаж болох вэ?`