---
title:  Алдагдсанаа эргүүлэн олох нь
date:  30/09/2020
---

Адам, Ева хоёр могойн үгэнд орох шийдвэр гаргасны дараагаар олон үр дагаврыг амссан, тэдгээрийн нэг нь Бурханы хичээлийн танхимаас хөөгдсөн явдал юм. Адам, Ева хоёр гэм нүглээс болж юугаа алдсан талаар та нэг эргэцүүлэн бодоорой. Бид тэдний уналтыг ойлгох үед, өнөөгийн цаг үеийн боловсролын зорилгыг илүү сайн ойлгох болно. Хэдийгээр тэд хөөгдсөн ч гэсэн, төгс бус дэлхий дээрх амьдрал маань биднийг боловсролын өөр шинэ зорилго уруу хөтөлсөн.

Хэрэв уналтын өмнөх боловсрол нь бидэнд Бурханы хайр, зан чанар, сайн сайхныг таниулж, мэдүүлж байсан бол хөөгдсөний дараа ч гэсэн боловсролын зорилго нь мөн адил эдгээрийг хүмүүст дахин таниулж бидний доторх Бурханы дүр төрхийг сэргээх явдал юм. Махан биеэрээ Бурханы оршхуйгаас хөөгдсөн ч гэсэн Түүний үр хүүхдүүд болох бид Бурханыг, Түүний хайрыг, мөн сайн сайхныг нь таньж мэдэх боломжтой. Бид залбирал, үйлчлэл болон Бурханы үгийг судалсанаараа Еден цэцэрлэгт Адам Ева хоёр Бурхантай ойртсон шиг Түүнрүү ойртох болно.

Сайн мэдээ гэвэл Есүс болон авралын төлөвлөгөөний ачаар бид бүгдээрээ алдагдчихаагүй байгаа юм. Бидэнд аврагдах мөн дахин шинэчлэгдэх боломж бий. Түүнчлэн Христиан боловсрол нь сурагчдыг Есүсрүү, Түүний бидний төлөө хийсэн зүйл рүү мөн Түүний санал болгож буй шинэчлэл рүү чиглүүлж байх ёстой.

`2 Петр 1:3–11-г уншаарай. Цэцэрлэгийг орхисноос болж хүн олон зүйлийг алдсан, харин эдгээр ишлэлүүдэд олон зүйл сэргээгдэх боломжтой гэсэн урам зоригийг өгдөг. Өөрсдийн амьдралдаа Бурханы дүр төрхийн шинэчлэлийг эрэлхийлэхийн тулд бид юу хийх ёстой гэж Петр бичсэн бэ?`

Есүсээр дамжуулан бид “амь болоод сүсэглэлд хамаатай бүхнийг” хүлээн авсан. Ямар гайхалтай амлалт вэ? Тэдгээр нь яг ямар зүйлсийг хэлж байна вэ? хэмээн та асууж байвал Петр дараах жагсаалтыг гаргасан байдаг: итгэл, давуу байдал, мэдлэг, өөрийгөө захирах, тэвчээр гэх мэт. Петрийн дурдсан зүйлсийн дунд мэдлэг гэдэг үг орсон байгааг анзаарна уу. Энэ нь мэдээж боловсролын тухай санааг дурдсан хэрэг. Жинхэнэ боловсрол биднийг Христийн үнэн мэдлэг рүү хөтөлж, бид Түүн шиг болоод зогсохгүй Түүний тухай бусдад хуваалцаж эхэлнэ.

`Хориотой мод нь “сайн ба мууг мэдүүлэгч мод” байсан гэдгийг хэсэг хугацаанд бодоод үзээрэй. Бүх мэдлэг сайн байдаггүй талаар энэ нь бидэнд юуг хэлж байна вэ? Бид сайн ба муу мэдлэгний ялгааг яаж мэдэх вэ?`