---
title:  Мосе ба Эш үзүүлэгчид
date:  17/11/2020
---

`2 Тимот 3:14–17-г уншаарай. Христиан боловсролд Библийн эзлэх байр суурийн тухай эдгээр эшлэлүүд юуг зааж байна вэ?`

Библийн эхний хэсгийг Тора гэж нэрлэдэг ба ихэвчлэн хуулиудыг агуулсан байдаг тул заримдаа “Хууль” гэж орчуулагддаг. Гэхдээ Тора гэдэг үгний жинхэнэ утга бол “Заавар” буюу “Сургамж” юм. Библи дээрх “хууль” нь Бурханы нигүүлслийг авч үлдэхийн тулд дагаж мөрдөх ёстой дүрэм журам гэсэн ихэнх хүмүүсийн ойлголтоос энэ нь мэдээж маш өөр санааг илэрхийлнэ. Харин хууль бол анх биднийг бүтээсэн мөчөөс хойш Бурхантай харилцах харилцаандаа аюулгүй мөн амжилттайгаар амьдрахад сургах сургалтын материал болох зорилгоор бий болсон.

Еврей Библийн дараагийн хоёр хэсэг буюу эш үзүүлэгчдийн тухай хэсэгт Бурханы хүмүүс хэрхэн тэрхүү боловсрол сургалтын материалыг эзэмшиж, түүгээр амьдарсан (эш үзүүлэгчид ба түүхэн номууд) мөн энэ материалаас юуг суралцах хэрэгтэй байсан талаар бичигдсэн байдаг (үүнээс хойш гарч ирэх эш үзүүлэгчид). Хуучин гэрээний үлдсэн хэсэг нь (Еврейгээр “бичээсүүд” гэж нэрлэгддэг) амжилт болон уналтыг агуулсан багш сурагчдын боловсролын туршлагыг харуулсан жишээнүүдээр дүүрэн байдаг. Тэдгээр номуудаас боловсролдоо амжилт гаргасан хүмүүсээс дурдвал Естер, Рут, Даниел, Иов нар багтана. Харин уналтаас дурдвал Иовын дөрвөн найз нар багтана. Дуулал ном хэдийгээр магтаалын ном боловч үүнд гурван боловсролын утгатай бүлэг байгаа: Дуулал 1, Дуулал 37 болон Дуулал 73.

Сайн мэдээний номууд, ялангуяа Есүсийн сургаалт зүйрлэлүүдийн хувьд боловсролын зориултаар хэрэглэх материалууд дүүрэн байдаг. Паулын захидлуудын ихэнх нь хүчирхэг тунхаглалуудаар эхэлдэг ба дуусахдаа Христэд итгэгч хүмүүсийн өдөр тутмын амьдралдаа хэрэгжүүлэх боловсролын материалуудыг өгснөөр дуусдаг. Илчлэт ном ийм төрлийн материалуудаар дүүрэн. Жишээлбэл Христийн чуулганы ирээдүй ба өмнө нь илчлэгдээгүй зүйлс энэ номонд дэлгэсэн бөгөөд үүнийг зөвхөн Бурханы хурга Есүс буюу Агуу багш маань л нээж чадах билээ (Илчлэлт 5:1–5).

`Мосегийн номуудад бичигдсэн хичээлийн материалууд буюу хэрэглэгдэхүүнүүд өнөө цагт хэрэгжүүлэх боломжгүй гэж зарим хүмүүс үзэж болох ба тэр нь ч үнэн. Дэд хууль 17:14–20 дээр хааныг сонгох талаар маш тодорхой зааврыг дэлгэсэн байдаг. Гэвч өнөөдөр бидний хувьд сүмдээ ямар нэгэн хааныг сонгох шаардлага байхгүй. Тэгвэл Библи дээрх энэ олон сурч боловсроход хэрэглэх материалуудыг хэрхэн өнөө цагт зөв зохистой хэрэгжүүлэх вэ?`