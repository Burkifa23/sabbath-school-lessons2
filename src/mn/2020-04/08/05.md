---
title:  Ухаалаг эрэгтэй ба эмэгтэй
date:  18/11/2020
---

Сургууль, сурч боловсрох, боловсрол эзэмших гэсэн үгс бидний цаг үед тодорхой ойлгогдож байгаа ч Библид эдгээр үгс нийтлэг байдаггүй. Харин мэргэн ухаан гэдэг үг маш өргөн хэрэглэгддэг. Жишээлбэл Хуучин гэрээнд мэргэн буюу ухаалаг эрэгтэй, эмэгтэй хүмүүсийн тухай олон гардаг (2 Самуел 14:2, Сургаалт үгс 16:23).

`1 Хаад 4:29–34-г уншаарай. Мэргэн ухааны чухал байдлын талаар энэ эшлэл юуг зааж байна вэ?`

Соломон хаан амьтан ургамлын амьдралын тухай ярьж, олон агуу сургаалт зүйрлэлийг айлдаж түгээснээрээ онцгойлон танигдсан ба энэ нь түүнийг мэргэн ухаантай буюу боловсролтой нэгэн гэдгийг харуулдаг (1 Хаад 4:29–34). Сургаалт үгс болон Номлогчийн үгс номнууд нь төрөл бүрийн сэдвээр олон төрлийн мэргэн сургаалуудыг багтаасан байдаг. (Сургаалт үгс 1:1, Сургаалт үгс 25:1, Сургаалт үгс 30:1, Сургаалт үгс 31:1).

Библи дээрх мэргэн ухаан гэдэг хэллэг бидний хэрэглэдэг боловсрол гэдэг үгтэй маш төстэй. Үүнийг хүн багшаасаа, эцэг эхээсээ, залуу насандаа суралцдаг (Номлогчийн үгс 12:1) бөгөөд цаашлаад бүхий л амьдралынхаа турш мэргэн ухаанаас суралцаж явдаг. Хоёрдугаарт мэргэн ухаан нь ихэвчлэн практик утгаараа хэрэглэгддэг, жишээлбэл шоргоолж хэрхэн өвлийг давахын тулд хүнсээ цуглуулж байгаагаас суралц гэж бичигдсэн (Сургаалт үгс 6:6–8).

Гэхдээ мэдээж мэргэн ухаан нь үргэлж практик утгатай байдаггүй ба онолын утгыг ч мөн агуулна. Учир нь энэ нь Бурхан дотор итгэмжтэй байхаас эхлэлтэй ба тодорхой суурь зарчмуудыг дагадаг (Сургаалт үгс 1:7). Мэргэн ухаан нь биднийг илүү хариуцлагатай амьдарч, бусдын үр ашгийн төлөө байхад тусалдаг бөгөөд цаашлаад биднийг золгүй явдлаас хамгаалж байдаг. Эцэст нь өнөөгийн боловсролын адил мэргэн ухаан бидэнд тулгарах бүхий л асуултуудад бүгдэд нь хариулт өгч чадахгүй боловч мэддэг зүйлдээ сэтгэл хангалуун байж мэдэхгүй зүйлийнхээ хариултыг хайх боломжийг олгодог ба тэр нь ч Бурханы нигүүлсэлд итгэж Түүнийг танин мэдэхэд суралцаж чадах зөв байр сууринд биднийг хүргэдэг. Иеремиа 18:18 дээр бичигдсэний дагуу мэргэн багшийг ахлах тахилч, эш үзүүлэгчийн хэмжээний байр сууринд бичжээ. Энэ гурав гурвуулаа Бурханаас авсан мэдээгээ Түүний хүмүүст Хуулийн зааварчлагаа, боловсролын зөвлөгөө, Бурханы онцгой мэдээ мэтээр өөр өөр хэлбэрээр дамжуулдаг.

`Бид хэрхэн мэргэн ухаанд суралцаж, үр хойчдоо дамжуулан үлдээх вэ? Эдгээр нь яагаад хүмүүс бидний хувьд чухал вэ?`