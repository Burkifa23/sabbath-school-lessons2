---
title:  Дараа нь бид мэдэх болно
date:  22/12/2020
---

“Диваажин бол сургууль ба тухайн сургуулийн судлах хичээл нь орчлон ертөнц, сургуулийн багш нь Хэмжээлшгүй Нэгэн билээ. Энэхүү сургуулийн салбар Еденд байгуулагдсан байсан. Авралын төлөвлөгөө хэрэгжиж дууссаны дараагаар Едений сургуульд дахин дээрх төгс боловсрол олгогдож эхэлнэ”—Элен Уайт, Боловсрол, хуудас 301.

Хэрэв та дийлэнх хүмүүстэй адил бол үргэлж таны толгойд асуултууд эргэлдэж байдаг байх. Гэм нүгэл, зовлон зүдүүр, өвчин, үхлийн тухай мөн яагаад ийм зүйл тохиолдсон юм бэ, яагаад тийм зүйл тохиолдсон юм бэ, бас яагаад гээд өөр бусад зүйлсийн тухай олон асуултууд танд байдаг.

Бид байгаль дэлхий болон үүний гүн дэх нууцуудын тухай мөн адил олон асуултаар дүүрэн. Бүхий л төрлийн онцгой арга замуудаар шинжлэх ухаан бидэнд дэлхий болон орчлонгийн зүйлсийг таньж мэдүүлж ойлгуулахыг хичээж байгаа ч бидний ойлголтоос давах маш олон зүйлс оршсоор л байгаа.

Эгэл жижиг биетнээс авахуулаад тэнгэр огторгуй хүртэл, атомын эгэл хөдөлгөөнөөс сансарт хөглөрөх галактикуудын хөдөлгөөн хүртэл, бид энэ богинохон амьдралдаа өөрсдөө суралцан олж мэдэх гэж хичээгээд ч оюун ухаан маань хүрэхгүй гүн гүнзгий зүйлстэй нүүр тулаад байна.

Харин нөгөө талаараа хэрэв бид мөнхөд суралцах боломжтой болвол бидэнд тайлагдахгүй нууц гэж үгүй болно.

**Гэм нүгэл, зовлон зүдүүр ба үхлийн цаг үеийн эцэс ирэх үед бид юуг суралцах талаар дараах эшлэлүүд юуг хэлж байна вэ?**

`1 Коринт 13:12`

`1 Коринт 4:5`

Өнөөдөр биднээс далдлагдсан зүйлс тэр үед ойлгогдох болно гэдэг амлалт бидэнд бий. Энэ цаг үед бидэнд хэцүү бэрх санагдаж байгаа зүйлсийг ойлгож ухаарна гэдэг нь гайхалтай итгэл найдвар юм. Бид Бурханыг магтахаас өөр юу ч хийж чадахгүй. Харин бидний гол зүйл бол итгэлдээ бат суурьтай байж, бидэнд өгөгдсөн гэрлийн дагуу амьдарч мөн эцсээ хүртэл тэсэх явдал. Цаашлаад нэгэн сайн мэдээг хэлэхэд “надад хүчийг өгөгч Христээр бид бүхнийг хийж чадна”  (Филиппой 4:13).

`Таны зүрхэнд ямар асуултууд байна вэ? Танд ойлгож чадахгүй гэж санагдаж байгаа зүйлс бий юу? Ойлгож байгаа зүйлс дээрээ тулгуурлан Бурханд итгэхэд суралцах нь ойлгохгүй байгаа зүйлсэд тань хэрхэн тусалж чадах вэ?`