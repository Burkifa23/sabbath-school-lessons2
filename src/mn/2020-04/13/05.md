---
title:  Ирээдүйн сургууль
date:  23/12/2020
---

`“Учир нь агшин төдий ялихгүй зовлон нь бидэнд алдрын мөнхийн жинг үлэмж арвижуулж байна. Бид үзэгдэх юмсыг бус, харин үл үзэгдэх юмсыг хардаг. Учир нь үзэгдэх юмс бол цаг зуурынх, харин үл үзэгдэх юмс мөнх билээ.” (2 Коринт 4:17–19). Эдгээр эшлэлүүд бидэнд юуг санал болгож байна вэ? Христээр дамжуулан амлагдсан, бидний хүлээн буй эдгээр нүдэнд үзэгдээгүй байгаа мөнхийн зүйлс юу байж болох вэ? Илчлэлт 21:1, 2; Илчлэлт 2:7; Илчлэлт 7:14–17-г уншаарай.`

Есүс дотор өгөгдсөн амлалт үнэн хэдий ч, үүнд итгэх олон шалтгаан бидэнд байгаа ч гэсэн тэнд байгаа зүйлсийн талаар Библи зөвхөн өнгөц дурдаад л өнгөрдөг. Хэдий тийм боловч бидний итгэлтэй байж болох нэг зүйл бол тэнд нүглийн уршиг байхгүй тул ямартай ч гайхалтай газар байгаа гэдэг нь ойлгомжтой.

Бидэнд байгаа өвдөлт, зовлон зүдүүр нь гэм нүгэл болон үүний үр дагавраас бий болсон. Христ эдгээрийг буцаан гэм нүгэл бий болохоос өмнө Бурхан дэлхийг ямар байлгахаар төлөвлөсний дагуу сэргээн шинэчлэхээр энэ дэлхийд ирсэн юм. Тэнд орших бүх сүр алдарт зүйлсээс гадна бид авралын маань төлөөс болсон Есүсийн гар болон хөл дээрх шархны соривийг харна.

“Нүдийг маань таглан буй харанхуй хөшиг нээгдэхэд бидний нүд бичил дурангаар дөнгөн данган харж буй ертөнцийн үзэсгэлэнг харах чадвартай болно. Бид алсыг тольдох дурангаар харж байгаа мэт тэнгэрийн гайхамшгийг харах болно. Гэм нүглээр доройтсон байдлаа алдах бид дэлхийг ‘Бурхан Эзэний үзэсгэлэнгээр’ гоёсон байгааг олж харна. Энэ бүхэн бидний өмнө ямар агуу судалгааны талбарыг нээх бол! Тэнд шинжлэх ухааны салбарын оюутан бүтээлийн талаарх баримлуудыг судалж, бузар муугийн ямар ч хууль бүтээлд нөлөөлж, үйлчлээгүй болохыг ойлгож мэдэх болно. Тэрээр байгалийн дуу хөгжмийг сонсоод ямар ч гуниглан шаналсан өнгө байхгүй байгааг мэдэрнэ. Тэрээр бүх бүтээлээс нэг л гарын үсгийг олж харах болно. Уужим орчлон ертөнцийг судлах үед бүтээл бүр дээр ‘Бурханы нэр маш томоор бичигдсэн’ байх ба далай тэнгис, хуурай газар болон тэнгэрт бузар муугийн ямар ч шинж тэмдэг үлдээгүй байх юм.”—Элен Уайт, Боловсрол, хуудас 303.

`Энэ дэлхий дээр байдаг амьдралыг хүнд бэрх болгох ямар нэгэн зүйлийг агуулаагүй тэрхүү шинэ дэлхийд амьдрах ямар байх талаар төсөөлөөд үзээрэй. Та ямар байна гэж төсөөлж байна вэ? Та яг юуг илүү онцгой анхаарч байна вэ?`