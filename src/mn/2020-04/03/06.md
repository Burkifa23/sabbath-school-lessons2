---
title:  Есүс, Бидний үлгэр жишээ
date:  15/10/2020
---

Бурханы хүү болох Есүс Христ нь Эзэний хуульд төгс дуулгавартай байж мөн Эцэгт төгс дуулгавартай байж чадсан цорын ганц хүн билээ. Тэрээр үүнийг өөрийн биеэр үйлдсэн тул зөвхөн бидний төлөөлөл бус мөн үлгэр жишээ болж байгаа юм.

`Дараах эшлэлүүдийг уншаарай: Лук 2:51, 52; Филиппой 2:8; Еврей 5:8; Иохан 8:28, 29. Амьдралынхаа туршид дуулгавартай байсан Христийн амьдралыг эдгээр эшлэлүүд бидэнд хэрхэн сануулж байна вэ?`

Магадгүй Иохан ийнхүү хэлэхдээ үүнийг хамгийн сайн тодорхойлсон байж болох юм: “Түүний дотор оршдог гэж яригч нь Түүний явсанчлан өөрөө бас тийн явах учиртай” (1 Иохан 2:6). Хэрэв бид Христийн дэлхий дээрх амьдрал болон түүний үйлчлэлд анхаарлаа хандуулбал тэрээр өөрийн дуулгавартай байдлаараа Эцэгтээ хэрхэн таалагдаж байсныг харахад амархан. Христ зөгнөлийг биелүүлээд зогсохгүй амьдралынхаа турш Бурханы хуулийг дээдлэн сахисан байдаг.

Бурхан Израйлчуудад гэрчлэл болгохоор Мосегоор хуулийг бичүүлсэний адил Христ өөрөө бүх дагалдагч нартаа, цаашлаад тахилч нарын хувьд гэрчлэлийн амьд биелэл болж байсан юм. Одоо бидэнд зүгээр нэг дагаж мөрдөх ёстой дүрэм журам бус мах цуснаас бүтсэн хүн болох Есүс гэдэг жишээ авч дагах нэгэн байна.

Эцэгт хэрхэн дуулгавартай байхыг сурагчдад таниулахын тулд багш нарын хувьд Есүсээс илүү өөр ямар үлгэр жишээ байх билээ дэ?

“Бурханыг дуулгавартай дагах үүргээс хүнийг чөлөөлдөг итгэл гэгч нь жинхэнэ ‘итгэл’ биш, харин өөртөө итгэх санаархал мөн. Учир нь ‘нигүүлслээр та нар итгэлээрээ аврагдсан юм’. Гэвч ‘итгэл нь хэрэв үйлсгүй бол өөрөө үхмэл юм’. (Ефес 2:8; Иаков 2:17). Есүс газар дэлхийд ирэхээсээ өмнө Өөрийнхөө тухай ‘Бурхан минь, би Таны хүслийг гүйцэлдүүлэхдээ баярладаг юм. Таны Хууль миний зүрхэнд бий’ гэж хэлжээ. (Дуулал 40:8). Хожим нь тэнгэрт өргөгдөхийнхөө өмнө Тэрээр ‘Би Эцэгийнхээ тушаалыг сахиж, Түүний хайр дотор байдаг’ хэмээн тунхагласан (Иохан 15:10). ‘Хэрэв бид Түүний тушаалуудыг сахивал, үүгээрээ бид Түүнийг таньснаа мэднэ...Түүний дотор оршдог гэж ярьдаг нэгэн Түүний хэрхэн явсанчлан өөрөө бас тийн явдаг байх ёстой’ (1Иохан2:3-6).”—Элен Уайт, Христэд хүрэх зам, хуудас 61.

`Амьдралынхаа бүхий л салбарт Христийн үлгэр жишээг илүү сайн дагадаг мөн бусдад илүү сайн зааж чаддаг болохын тулд та юу хийж чадах вэ? Хэдийгээр энэ нь хуучирсан, улиг болсон санаа мэт санагдавч бидний хийх үйлдэл, хэлэх үгс маань яагаад илүү нөлөө үзүүлдэг вэ?`