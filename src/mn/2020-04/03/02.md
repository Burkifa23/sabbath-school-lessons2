---
title:  Бурханыг хайрлаж Түүнээс эмээх нь
date:  11/10/2020
---

Амлагдсан газарт орох шинэ үеийнхнээс өмнө Мосегийн Израильчуудад хандаж хэлсэн эцсийн үгсийг Дэд Хууль номонд бичигдсэн байдаг. Тэднийг нэвтрэхээс өмнө Мосе маш тодорхой зааврыг үлдээсэн.

`Дэд Хууль 31:9–13-г уншаарай. Бурханаас эмээх гэдэг нь юу гэсэн үг вэ?`

Израильчуудад хуулиа өгсөн Бурханы арга зам бодлоготой үйлдэл байв. Тэрээр Өөрийнхөө хуулийг мартуулахгүй байх бүхий л боломжийг хангаж өгсөн. Эндээс үзвэл Бурхан бол маш тэвчээртэй сургагч юм. Тэрээр аливааг заагаад, түүнийгээ давтуулж, мөн элч нараа илгээн зарц нараараа Өөрийн үгээ дамжуулдаг Нэгэн. Тэрээр энэ ажлаа давтан давтан хийсээр ирсэн. Хуучин гэрээний бичээсийн дийлэнх хэсэгт нь Бурхан Өөрийнхөө хүмүүст амьдралын замыг дагахыг зааж өгч байгаа биш гэж үү?

Ирээдүйн үеийнхэн хуулийг сурч мэдэх хэрэгтэй гэдгийг Мосе хэрхэн чухалчилсан байгааг анзаарна уу. Тэрээр үүнийг хоёр үе шаттай үйл явц хэмээн тодорхойлсон байдаг. Эхлээд хүүхдүүд хуулийг сонсоно, дараа нь “Эзэн Бурханаас эмээхийг суралцах” болно гэжээ. (Дэд Хууль 31:13).

Эхлээд хуулийг сонсоод дараа нь Бурханаас эмээхийг суралцана. Эндээс харвал хуулийг мэдлээ гээд Бурханаас эмээх гэдэг зүйл өөрөө цаанаасаа бий болдоггүй ажээ. Харин үүнийг суралцаж байж мэддэг байна. Мосегийн хэлж байгаа санаа нь мэдлэг болоод эмээхүй нь өөрөө тодорхой үйл явц байдаг ба зүгээр л шалтгаан-үр-дагаврын харилцаа биш юм.

Цаашлаад “Чи Бурхан ЭЗЭНээ бүх зүрх, бүх сэтгэл, бүх хүч чадлаараа хайрла” (Дэд хууль 6:5) гэж бичигдсэн атал “Бурханаас эмээх” гэдэг нь юу гэсэн үг вэ? Магадгүй бид үүнийг хэлснээ хийдэг, хийсэн үйлдэл нь хэлснийх нь дагуу байдаг, хайр болон халамжаа харуулдаг аавыгаа хайрлаж мөн түүнээс эмээж байгаа хүүхэдтэй харьцуулж болох юм. Хэрэв тийм аавтай байвал та буруу зүйл хийвэл түүнийхээ үр дагаврыг хүртэх нь мэдээжийн хэрэг. Тиймээс бид Бурханыг хайрлахынхаа зэрэгцээ Түүнээс эмээх нь боломжтой зүйл билээ. Энэ хоёр ойлголт нь нэг нэгнийхээ эсрэг байдаггүй. Бид Бурханыг мэдэх тусам Түүний сайн зан чанарын улмаас Түүнийг илүү ихээр хайрладаг, ба түүнчлэн Түүнийг илүү их мэдэх тусам бас Түүнээс илүү ихээр эмээж эхэлдэг. Учир нь Түүний ямар их ариун бөгөөд зөвт гэдгийг, мөн өөрсдийгөө эсрэгээр нь ямар их нүгэлтэй, зөвт бус гэдгийг бид таньж мэддэг ба бид өнөөдөр устгагдаагүй байгаа нь юутай их хайр вэ гэдгийг олж хардаг юм.

`Бурханыг хайрлахын зэрэгцээ Түүүнээс эмээх гэдгийг та хэрхэн ойлгож байна вэ?`