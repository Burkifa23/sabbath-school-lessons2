---
title:  Бурханы Хууль
date:  22/10/2020
---

Хэдэн жилийн өмнө Францад цаазаар авах ялын тухай хэлэлцүүлэг явагджээ. Энэ ял бүр мөсөн цуцлагдах ёстой юу үгүй юу? хэмээх асуулт яригдаж байв. Цуцлахыг дэмжсэн өмгөөлөгчид Францын алдарт гүн ухаантан, зохиолч Мишель Фукотой холбогдон түүнээс тэдний бичвэрийг хянаж өгөхийг хүсжээ. Харин тэрээр үхлийн ялыг цуцлаад зогсохгүй шоронгийн системийг бүхэлд нь нурааж хоригдлуудыг бүгдийг нь суллах тухай бичсэн байна.

Яагаад гэж үү? Учир нь Мишель Фукогийн хувьд ёс суртахууны бүх тогтолцоо нь олонхыг захирахын тулд эрх мэдэлтэй хүмүүсийн санаагаа нийлүүлэн бичсэн хүний бүтээл гэж санагджээ. Тиймээс тэдгээр ёс суртахуунд жинхэнэ хууль ёсны байдал алга гэж үзэв.

Түүний энэ хурц байр сууриас бид анх удаагаа тулгараагүй нэгэн асуудлын логик үр дагаврыг олж харж болно. Мосе хэдэн мянган жилийн өмнө эртний Израйлчуудтай яг энэ асуудлаар тэмцсэн. “ Өнөөдөр энд хүн бүр өөрийнхөө нүдэнд зөв зүйтэй гэснээ хийж байгаа шиг та нар үйлдэж болохгүй. ” (Дэд хууль 12:8 мөн Шүүгчид 17:6, Сургаалт үгс 12:15-г уншаарай).

Бид өөрийн зөв гэж бодсоноо хийж болохгүй, мөн өөрсдөө ёс суртахууны хувьд юу нь зөв болохыг мэдэх хангалттай зөвт, ариун биш юм бол юу хийх хэрэгтэйгээ хэрхэн мэдэх вэ? Хариулт нь гэвэл биднийг бүтээсэн Эзэн бидэнд ёс суртахууны хууль дүрмийг үлдээжээ. Магадгүй бидний нүд үүнийг зөвөөр олж харж чадахгүй байлаа ч Бурханых хэзээ ч тэгэхгүй.

`Эдгээр эшлэлүүд ёс суртахууны талаар бидэнд юуг зааж байна вэ? Дэд хууль 6:5, Марк 12:29–31, Илчлэлт 14:12.`

Хэрэв бид Христ итгэлийн ертөнцийг үзэх үзэлдээ авралыг төвөө болгон баримтлах гэж байгаа бол өнгөрсөн долоо хоногт судалсны дагуу Бурханы хууль, арван хууль ч гэсэн гол төв маань байх ёстой. Эцсийн эцэст хуулийг зөрчих нь нүгэл биш байваас бид өөр юунаас аврагдсан байх вэ (Ром 3:20)? Бурханы хуульгүйгээр сайн мэдээ ямар ч утгагүй бөгөөд хууль биднийг аврахгүй ч гэсэн бидэнтэй үргэлж хамт байгаагийн нэг шалтгаан нь энэ юм. (Тийм учраас бидэнд сайн мэдээ хэрэгтэй.)

Тиймээс бүх Долоо дахь өдрийн Адвентистууд Элен Уайтыг “хуулийг хэрэгжүүлэх”-ийн төлөө дуудагдсан гэдгийг онцлох шаардлагатай (Агуу тэмцэл хуудас 63), үүнд бас Шаббат ч гэсэн багтана. Хэрэв боловсрол нь энэ дэлхий дээр Бурханы дүр төрхийг бидний дотор шинэчлэх зорилготой хамгийн том боломж юм бол Бурханы нүдэнд юу жинхэнээсээ зөв харагддагийг үзүүлсэн Христийн үлгэр жишээний гэрэлд Бурханы хууль өргөгдөх ёстой.