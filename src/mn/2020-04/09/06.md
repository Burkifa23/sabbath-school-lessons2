---
title:  Амьдралаа хуваалцах нь
date:  26/11/2020
---

`1 Тесалоник 2:6–8-г уншаарай. Паул энд сургууль болон сүмдээ тусгаж болох мөн тусгах хэрэгтэй юуны тухай ярьж байна вэ?`

Нийгэм дэх хүмүүсийн холбоос задарч байгаа энэ үед сүмийн тухай Библийн энэхүү ойлголт хэзээ ч өмнө ийм утга учиртай байгаагүй. Матай 18:20 дээр хэлэхдээ: “Учир нь хоёр буюу гурвуулаа Миний нэрээр хаана цуглана, тэнд Би тэдний дунд байна гэж айлдав.” Шинэ гэрээн дээрх сүмийн хэв маяг зарим итгэгчдийн гэрт үндсэн хэлбэрээ олжээ. Энд итгэгчид жижиг бүлгээр цуглаж, залбирч, магтаж, Эзэний зоогийн ёслолыг тэмдэглэж, Есүсийн үгнээс суралцаж мөн бусадтайгаа хуваалцдаг байсан.

Эдгээр мөргөлийн бүлгүүдэд шинэ гишүүд Библитэй танилцаж, Есүс дотор шинэ амьдрал эхлүүлдэг байсан тул сүмийн анхны сургууль болсон юм. Паул Ром 12:2 дээр “Энэ үеийн явдалд нийцэлгүй, харин оюун санааныхаа шинэтгэлээр өөрчлөгдөж байгтун! Тэгвэл Бурханы сайн, тааламжит, төгс төгөлдөр таалал юу болохыг таних болно” хэмээн бичсэн нь сүм энэхүү боловсролын үйлсийг маш ач холбогдолтойгоор хүлээн авсныг харуулж байна.

Эдгээр анхны итгэгчид хамтран цуглаж хамт олон болох үед сайн мэдээ амьдаар бусдад түгдэг гэдгийг олж мэджээ. Хамт олноороо байх үед бид чангаар дуулж, хүчтэй залбирч, мөн илүү анхаарал ба хүсэл тэмүүлэлтэй байх шалтгаан олддог. Бусад хүмүүс Бурханы сайныг ярих үед Тэрээр бидэнд хэрхэн сайн хандсаныг мэдэрдэг, бусад хүмүүсийн зовлон бэрхшээлийг сонсох үед бид өөрсдийн амьдрал дахь Бурханы өгсөн эдгэрлийг мэдэрдэг ба Түүний нигүүлсэл болон эдгэрлийн зэмсэг болох шинэ хүсэл эрмэлзлээр дүүрдэг.

Өнөөдрийн эшлэлээр Паул Бурханы сайн мэдээ бол бүх зүйл юм гэдгийг тодотгож байна: Загалмайн хүч, Эзэний дахин амилалт, Түүний эргэн ирэх амлалт. Дэлхий даяар үүнээс илүү сайхан мэдээ байхгүй бөгөөд Паул өөрийн амьдралаа орхин хамгийн эхэнд бөгөөд тэргүүнд нь Есүсийн түүхийг бусадтай хуваалцсан юм.

Түүнчлэн Паулын зөвлөснөөр бид амьдралаа хуваалцсанаар сайн мэдээг хамгийн сайнаар ойлгож мэдэрдэг ажээ. Бид амьдралаараа Библи дээрх нигүүлслийн мэдээг дүрслэн үзүүлж байгаа эсэхийг бусад хүмүүс ажигласаар байгааг бид хэзээ ч мартаж болохгүй.

`Та хэрхэн амьдардаг талаараа сайн бодоод энэ асуултыг асуугаад үз: Би эргэн тойрныхоо хүмүүст ямар гэрчлэлийг үзүүлж байна вэ?`