---
title:  Сүм ба Боловсрол
date:  21/11/2020
---

### Энэ долоо хоногт судлах эшлэлүүд
Лук 10:30–37, Матай 5:14–16, Лук 4:18–23, Иеремиа 29:13, Матай 7:7, 1 Тесалоник 2:6–8.

> <p>Цээжлэх эшлэл</p>
> “Бид алдрыг хүмүүсээс, та нараас ч эсвэл бусдаас ч эрээгүй. Христийн элч нарынхаа хувьд шаардлага үзүүлж чадах байсан ч бид та нарын дунд эх хүн хүүхдүүдээ асрах мэт зөөлөн байсан. Та нарын төлөөх халуун сэтгэлийн улмаас бид та нарт зөвхөн Бурханы сайн мэдээг бус, өөрсдийн амийг өгөхөд ч баяртай байсан. Учир нь бид та нарт хайртай болсон”  (1 Тесалоник 2:6–8).

Эрт цагаас Бурханд итгэмжит хүмүүс түүнд мөргөхөөр гэртээ, синагогт мөн сүмдээ цуглаж Судар болон мөргөлөөр дамжуулан Бурханыг танин мэдэхийг хүсэж, тэдний амьдрал дахь Бурханы хүслийг мэдэхийг хичээж байсныг Библи илчилдэг. Цаашлаад хүмүүс сүмд чухал ач холбогдолтой асуудлуудыг хэлэлцэж, Бурхан доторх мэдлэгт өсөж мөн өөрсдийн амьдрал дахь Бурханы хүслийг олж мэдэх газар гэдгийг Библи олон удаа илчилсэн байдаг.

Заримдаа бид асуулт асуухаасаа айдаг. Гэсэн хэдий ч Библи дээрээс харж үзвэл асуултууд нь хүмүүсийг Бурханы тухай илүү тодорхой ойлголттой болгож байсныг ажиглан харж болно. Үүний адилаар Библи дээрх түүхүүд хүмүүсийг өөрсдийн үйлдлээ дахин тунгаан бодож үзэх боломжийг өгөхөд ашиглагдсан байдаг. Есүс дагалдагч нар болон шавь нартаа ийм төрлийн боловсрол олгохоор анхаарлаа хандуулдаг байсан юм.

Хэрэв сүм боловсрол олгох ёстой газар юм бол энд ч гэсэн харилцан яриа чөлөөтэй явагдах орон зай гаргах ёстой. Сургуульд “тэнэг асуулт гэж байдаггүй” гэж олон удаа бидэнд зааж сургасны адилаар бид сүмдээ хүн болгон Бурханы нигүүлсэлд өсөж, Түүниай тухай ойлголт болон өөрсдийн амьдрал дахь Бурханы төлөвлөгөөг олж мэдэх аюулгүй орчноор хангах хэрэгтэй.

*Энэ хичээлийг 11 сарын 28-ны Шаббатад бэлтгэн судлаарай.