---
title:  Үнэнийг хайх нь
date:  25/11/2020
---

Орчин үеийн физикийн эцэг гэж нэрлэгддэг Альберт Эйнштейн нэгэн удаа хэлэхдээ: “Хамгийн чухал зүйл бол асуулт асуухаа зогсоохгүй байх. Сониуч зан оршин байдаг нь учир шалтгаантай. Хүн амьдралын мөнхийн нууцууд болоод бодит байдлын гайхалтай бүтцийг ойлгох гэж бодож тунгаах үедээ үүнийг өөрчилж чадахгүй ч айдаст автдаг. Энэхүү нууцын багахан хэсгийг ойлгох гэж өдөр бүр оролдоход л хангалттай. Сониуч зангаа хэзээ ч битгий хаяарай.”

Бид нууцаар дүүрэн дэлхий дээр амьдардаггүй гэж үү? Оршин байгаа бүхий л зүйлс маш өндөр боловсронгуй онцгой төвшинд байгааг орчин үеийн шинжлэх ухаан бидэнд харуулсаар байгаа. Зүгээр л бодит материаллаг зүйлсийн хувьд ийм байгаа юм бол сүнслэг зүйлсийн хувьд бүр илүү буюу ямар их нарийн төвөгтэй байх бол?

`Үнэнийг хайж, хариултыг эрэх тухай дараах эшлэлүүд бидэнд юуг зааж байна вэ? Иеремиа 29:13; Матай 7:7; Үйлс 17:26, 27; Дуулал 25:5; Иохан 16:13; Иохан 17:17.`

Библи яг л бидний адил асуулт, айдас, баяр баяслаар дүүрэн бөгөөд амьдралын хамгийн хэцүү асуултуудын хариултыг өөрийн аргаараа хайж байсан сониуч хүмүүсийн түүхээр дүүрэн байдаг.

“Бүх юмыг Тэр тухайн цагт нь сайхнаар бүтээсэн бөгөөд хэдийгээр хүн Бурханы үйлдсэн ажлыг эхнээс эцсийг нь хүртэл ойлгохгүй ч гэсэн Тэр тэдний зүрхэнд үүрд мөнхийг суулгажээ” (Номлогчийн үгс 3:11). Соломон энд ямар санааг илэрхийлнэ вэ? Зарим хүмүүс энд гарч байгаа Еврей үг “олам”-ыг “мөнх” гэж орчуулдаг бол зарим нь “өнгөрсөн ба ирээдүйн мөн чанар” гэж орчуулсан байдаг. Тиймээс энэ эшлэлийн дагуу Бурхан хүмүүсийн зүрхэнд мөнхийг буюу өнгөрсөн ба ирээдүйн мөн чанарыг суулгажээ. Тиймээс хүмүүс бид өөрсдийнхөө оршихуйн тухай мөн амьдралын тухай “хүнд хэцүү асуултууд” гэж нэрлэгддэг зүйлсийг бодож сэтгэх чадвартай байгаа юм.

Мэдээж энд Библи гол үүргийг гүйцэтгэнэ. Бид хэн юм бэ? Яагаад бид энд байгаа юм бэ? Бид хэрхэн амьдрах хэрэгтэй вэ? Үхсэний дараа юу болдог вэ? Яагаад хорон муу ба зовлон зүдгүүр оршдог вэ? гэдэг асуултууд бол үнэнийг хайгчдад бичигдэн үлдсэн түүхийн эхлэлээс асуусаар ирсэн асуултууд юм. Эдгээр үнэнийг эрэгчдийг хариулт руу нь чиглүүлэх боломжтой байх нь ямар их хариуцлага мөн таатай завшаан бэ? Бурханы үгнээс олдох эдгээр хариултуудруу хүмүүсийг чиглүүлэхгүй бол Христиан боловсрол гэж юуг хэлэх билээ?

`Тэрхүү хүнд асуултуудад хариулахад Библи яагаад том үүрэг гүйцэтгэх ёстой вэ?`