---
title:  Ажил ба Чадварлаг байдал
date:  08/12/2020
---

`Гэтлэл 25:10–30:38-г уншаарай. Бурхан Мосегоор ариун өргөөг бариулах тухай ярихдаа хэр нарийвчлалтай байсан бэ? Энэ нь Бурханы зан чанарын тухай бидэнд юуг хэлж байна вэ?`

Бурхан Мосег “Түүнд зориулж” майхан барьж өгөөч гэж хэлэхэд Мосе “Тэгэлгүй яахав Бурхан минь. Би Египетээс гарснаасаа хойш 40 жилийн турш майхан барьсан. Та хэсэгхэн хүлээчих” гэж хэлж болох байсан. Хагас нүүдлийн ёс заншлаар амьдарч байгаа ямарч Еврей хүнд нэг майхан барих асуудал болохгүй. Тэрээр нүдээ боолгоод ч хамаагүй бараг рефлексээрээ энийг хийх ба хажуугаар нь алсын зүйлээ бодоод байж дөнгөнө. Гэвч Мосегийн төсөөлөөгүй байсан зүйл бол маш сайн нарийвчлалтай, нэг бүрчлэн заасан “хэрхэн хийх вэ гэдэг жагсаалт” байсан ба үүнд нь дотор гаднах тавилга, ахлах тахилчийн өмсөх ёстой дээл гээд нэг бүрчлэн зааварласан 150 гаруй зүйл байдаг. Зүгээр нэг энгийн таваг, талхны ширээг барихын тулд Мосе долоон алхмыг дагах ёстой болсон түүх ч бас бий (Гэтлэл 25:23–30).

Бурханы майхнаа бариулах үед өгсөн нарийвчлал нь (мөн дараа нь тахилын ёслолын талаар өгсөн нарийн заавар) Түүний аливааг төгс хийх сэтгэл болон шилдэгийг хийх хүсэл эрмэлзлийг харуулж байна. Хэрэглэгдэх материалууд нь хамгийн сайн чанартай, мөн загвар нь өө сэвгүй, их хөдөлмөр шаардсан байгааг харвал үүнээс авах сургамж нь ойлгомжтой: “Бурханы хувьд хайнга хийсэн ажил зөвшөөрөгддөггүй!”

Жишиг нь хэдий маш өндөр санагдаж болох ч Бурхан Өөрөө үүнийг гүйцэлдүүлэх хүн хүч болон урам зоригоор хангаж өгсөн байдаг. Бид Гэтлэл 31:1–6, 35:30–36:1-ээс Бурхан өөрөө хүмүүст хэрэгцээтэй чадваруудыг өгсөн гэдгийг уншиж болно. Эдгээр эрчүүд “Ариун сүнсээр дүүргэгдэж” гараар урлах бүхий л чадвар, мэдлэг өгөгдсөнөөр ариун өргөө болон тавилгууд яг л “Эзэний тушааснаар” баригджээ (Гэтлэл 36:1). Цаашлаад хоёр чадварлаг уран хийцтэй хүнд “заах чадвар” өгөгдсөнөөр (Гэтлэл 35:34) Израилийн ард түмний дунд тэдний мэдлэг чадвар үргэлжлэн үлдэх болов. Хэдийгээр энэ хоёр хүн Бурханаар сонгогдсон удирдагч мэтээр дүрслэгдсэн байгаа ч, бусад хүмүүс ч мөн иймэрхүү чадварыг аван ажилласан (Гэтлэл 36:2).

`Тиймээс нүгэлд унасан, гэм нүгэлтэй байх нь аливаа ажлыг сэтгэл зүрхнээсээ хийхгүй байх шалтаг болохгүй. Бурхан биднийг үргэлж хамгийн сайнаараа хийж, өөрсдийн авьяас, ур чадвар, цаг зав болон боловсролоо агуу шалтгаанаар сайн ашиглахыг хүсдэг.`