---
title:  Агуу багш ба эвлэрэл
date:  28/10/2020
---

Хүмүүсийн олон төрлийн харилцаанууд ихэнхдээ эцэс болдог. Бид нэг нэгнээсээ салж хагацдаг. Нэгэн үед ойр дотнын найз байсан хүн маань хэсэг цаг хугацаа өнгөрсний дараа итгэл үл даах нэгэн болсон байдаг. Гэхдээ тийм эвдэрсэн харилцааг өөрчилж бас болно. Ийм зүйл тохиолдох үед үүнийг бид эвлэрэл гэж нэрийддэг. Хүний амьдралд ийм сайхан үйл явдал цөөхөн удаа тохиодог.

`Махан биеийг олсон Христ буюу Агуу багш болох Есүсийн зүрхэнд энэхүү эвлэрэл хэрхэн оршдог вэ? 2 Коринт 5:16–21.`

Бид өөр хэн нэгэн хүнтэй харилцаагаа сайжруулж эвлэрснийхээ дараа үнэхээр ивээгдлээ гэдгээ мэдэрдэг бол Бурхантай эвлэрэх үед хэр ихээр баярлаж, ямар агуу мэдрэмжийг мэдрэх вэ? 2 Коринт 5:16–21-дээр Паул энэхүү эвлэрүүллийг хэн хийж байгаа тухай тодорхой бичсэн байдаг. Өөртэй нь харилцах харилцааны эвлэрүүллийг Эцэг Бурхан өөрөө хийж байгаа юм. Тэгээд энэ эвлэрүүллээ “Христээр дамжуулан” хийсэн ажээ (2 Коринт 5:18). “Учир нь Бурхан дэлхийг Христ дотор Өөртэйгөө эвлэрүүлж, тэдний гэм бурууг эс тооцсон ба эвлэрлийн үгийг бидэнд даалгасан билээ” (2 Коринт 5:19). Бид энэ эвлэрүүллийн баяр хөөрийг мэдрээд л дуусчихаж болохгүй. Бид харин Агуу багшаасаа суралцах ёстой. Махан биетэй байхдаа Есүс эвлэрүүллийн ажилд оролцож байсан ба бид ч гэсэн үүнд оролцохоор уригдсан юм. Бурхан Христээр дамжуулан биднийг өөртэйгөө эвлэрүүлсэн. Харин одоо Паул болон бидэнд “эвлэрүүллийн үйлчлэл” өгөгдсөн ажээ (2 Коринт 5:18). Колоссай 1:15–20 бол Христийн махан биеийн дүр төрхийн тухай бичсэн бас нэгэн гайхалтай Шинэ гэрээний бичээс юм. Эдгээр эшлэлийн эхний хэсэг нь бүтээл дэх Христийн оролцоо (Коринт 1:15–17)-г харуулсан бол сүүлийн хэсэг нь аврал дахь Христийн оролцоог харуулжээ (Коринт 1:18–20). Христ хэмээх Бүтээгч-Аврагчаар дамжуулан Бурхан бүгдийг өөртэйгөө эвлэрүүлсэн. Бурханы Христээр дамжуулан хийсэн энэхүү эвлэрүүллийн ажил нь өргөн цар хүрээтэй, “загалмайн цусаар амар амгаланг тогтоон, Түүгээр дамжуулан газар дээрх эсвэл тэнгэр дэх бүх юмсыг Өөртэйгөө эвлэрүүлснийг таалдаг” (Коринт 1:20).

Энэхүү асар том цар хүрээтэй эвлэрүүллийн ажилд оролцсон Агуу багшийнхаа хэмжээнд бид хүрэхгүй ч гэсэн өөрсдийнхөө хэмжээнд “эвлэрүүллийн үйлчлэлд” оролцохоор уригдсан юм (2 Коринт 5:18). “Та Намайг ертөнцөд илгээсний адилаар Би мөн тэднийг ертөнцөд илгээв.” (Иохан 17:18) хэмээн Есүс залбирахдаа бодол санаандаа үүнийг бодож байсан байж болох уу?

`Бурханы эвлэрүүлэгч чанарыг тусган харуулж чадах ямар бодит арга замууд бидэнд байна вэ? Өөрөөр хэлбэл та бусад хүмүүсийг эвлэрүүлж чадах ямар нөхцөл байдалд байна вэ?`