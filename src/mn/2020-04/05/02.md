---
title:  Эцэгийг илчилсэн нь
date:  25/10/2020
---

`Еврейчүүдэд бичсэн элчийн захидал эхлэхдээ Есүсийн тухай ямар чухал санаануудыг дурдсан байна вэ? (Еврей 1:1–4).`

Шинэ Гэрээний зохиолчид нэг чухал санааг олон удаа илэрхийлсэн байдаг. Тэр нь Есүс Эцэгээ хэн бэ гэдгийг хүн төрөлхтөнд үзүүлэхийн тулд дэлхий дээр ирсэн гэдэг санаа. Эртний цаг үеүдэд Бурхан өөрийгөө эш үзүүлэгчдээр дамжуулан өчүүхэн хэсгээ үзүүлж байсан бол Есүс ирснээр Бурханы бүрэн дүр төрхийн илчлэл энэ дэлхийд ирсэн юм.

Түүнчлэн Есүс хүн төрхөөрөө “Түүний цог жавхлангийн гэгээ” (Еврей 1:3) байв. Нүгэлт хүн төрөлхтөн бид Бурханы цог жавхлантай нүүр тулж тэсэж гарч чадахгүй. Харин Есүс махан бие дотор тэрхүү цог жавхлангийн тусгал болсон. Энэ нь Христийн хүн төрхөнд нуугдсан тул магадгүй бид Бурханы зан чанарыг түүнээс л олж харж мөн ойлгож болох юм.

Есүс бас “Түүний мөн чанарын бодит илрэл” (Еврей 1:3) билээ. Энд хэрэглэгдсэн зан чанар хэмээх Грек үг нь зарим тохиолдолд лацны тамга, мөн зоосны тамгыг илэрхийлдэг. Тиймээс Есүс бол “Бурханы оршихуйн тамга” гэж бас хэлж болох ажээ (Еврей 1:3).

Хэрэв бид Эцэгийг үнэхээр мэдэхийг хүсэж байгаа бол Агуу багш маань Түүний тухай юу гэж хэлж байгааг анхааралтай сонсох хэрэгтэй. Түүгээр ч зогсохгүй Агуу багшийг өөрийг нь ажиглах ёстой. Учир нь Эцэг нь Хүүгээсээ харагдана.

`Еврей 1:1–4 ба 2 Коринт 4:1–6-г харьцуулаарай. 2 Коринт 4:1–6- дээр Есүсийг хэн гэж байна вэ? Мөн бид түүнээс юуг суралцах вэ?`

Паул болон түүний хамтран зүтгэгчид Бурханы талаар бусдад заан сургахдаа Есүс Эцэгийнхээ талаар хэрхэн зааж байсныг дуурайн дагахыг хичээж байсан. “Бурханы дүр төрх”-ийн (2 Коринт 4:4) хувьд Есүс бидэнд Эцэг Бурханы тухай мэдлэгийг авчирсан. Түүнчлэн Паул Бурханы үгийг гуйвуулахаас зайлсхийж үнэнийг энгийнээр илэрхийлж байлаа. (2 Коринт 4:2).

Бүтээлийн үед Бурхан харанхуйг сарниулахын тулд гэрлийг ашигласан шиг Өөрийнх нь тухай худал үзэл санаануудыг арилгаж Өөрийн үнэнээ бидэнд үзүүлэхийн тулд хүү Есүсээ өгсөн юм. Бурханы тухай хамгийн тодорхой мэдлэгийг бид “Есүсийн нүүр царай”-наас олж авдаг (2 Коринт 4:6).

`Есүс Эцэг Бурханы маш ойлгомжтой тусгал болсон ба “Иймд хайрлагдсан хүүхдүүдийн хувьд Бурханыг дуурайгчид бай” хэмээн бичигдсэн тул бид ч мөн тийнхүү үйлдэхээр дуудагдсан ажээ (Ефес 5:1). Энэ юу гэсэн үг вэ? Мөн Бурханыг хэрхэн “дуурайх” талаар Есүсээс бид юуг суралцаж болох вэ?`