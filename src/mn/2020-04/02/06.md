---
title:  Та Мартахгуйн Тулд
date:  08/10/2020
---

Израильчууд амлагдсан газар луу орохын өмнө Мосе ам нээж, Бурхан тэднийг хэрхэн замчилсан талаар бүгдийг эхнээс нь дурдаж, мөн Түүний хийсэн бүхнийг мартахгүй байх сануулгыг өгчээ. Дэд хууль ном бол олон талаараа Мосегийн сүүлийн хүсэл ба гэрээслэл байсан юм. Хэдийгээр хэдэн мянган жилийн өмнө, бидний өнөөдөр нүүр тулгардаг бүхий л зүйлсээс тэс өөр нийгэм соёлд, амьдралын өөр нөхцөл байдалд бичигдсэн ч гэсэн тэдгээр зарчмууд нь бидэнд хамаатай хэвээр билээ.

`Дэд Хууль 6 бүлгийг уншаарай. Христиан боловсролын талаар бид энэ бүлгээс юуг суралцаж болох вэ? Зөвхөн үр хүүхдээс гадна Бурханы авралын агуу үйлсийн тухай мэддэггүй бусад хүмүүст зааж сургахдаа бид юуг төв баримжаагаа болгох хэрэгтэй вэ? Мөн эдгээр эшлэлүүдэд ямар анхааруулгыг өгсөн байна вэ?`

Тиймээс тэдний хүүхдүүддээ заах ёстой байсан зүйлийн гол цөм нь Бурхан тэдний дунд байгаа гэдэг мэдээ билээ. Түүнчлэн Бурхан тэдний төлөө юу хийснийг бүү мартаарай гэсэн сануулга маш тодорхой байгааг анзаарна уу.

Мэдээж эцэг эх нь хүүхдүүддээ Библийн сургаалыг заах учиртай анхны хүмүүс учраас тэдэнд цаг гаргаж, хангалттай мэдлэг хуримтлуулан бүгдийг урьдчилан бэлтгэж, зохион байгуулах нь эцэг эхийн хариуцлага юм.

“Эх хүн хүүхдийнхээ анхны багш нь байдаг. Хамгийн их нөлөө үзүүлэх, огцом хөгжил явагдах үед эх хүн хүүхдийнхээ боловсролыг гартаа атгасан байдаг.”—Элен Уайт, Боловсрол, хуудас 275.

Энэ цаг үе бол эцэг эхчүүдийн хувьд хүүхдүүддээ Бурханы амлалт болоод Түүний хайрын тухай зааж сургах чухал цаг хугацаа байдаг. Цаг товлон үр хүүхдэдээ Бурханы амлалт болоод мэргэн ухааныг зааж сургаснаар ирээдүйд гэр бүлд чинь эерэг нөлөө үзүүлэх болно.

`Эшлэлийг уншаарай: “хөвгүүдээ үүгээр хурцлан, гэртээ сууж байхдаа ч, замд явж байхдаа ч, хэвтэж байхдаа ч, өндийн босохдоо ч түүний тухай ярьж бай” (Дэд Хууль 6:7). Гол санаа нь юу вэ? Бурханы бодит байдлыг зөвхөн хүүхдийнхээ өмнө бус мөн өөрсдийнхөө өмнө үргэлж санаж явах талаар энэ эшлэл юу гэж хэлж байна вэ?`