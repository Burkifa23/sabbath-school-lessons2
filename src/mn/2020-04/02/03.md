---
title:  Есүсийн Хүүхэд Нас
date:  05/10/2020
---

Есүсийн хүүхэд насны тухайд Бичээс бидэнд маш бага мэдээлэл үлдээсэн байдаг. Түүний хүүхэд насны ихэнх цаг хугацаа бидэнд нууцлаг хэвээрээ байгаа. Гэсэн хэдий ч Түүний дэлхий дээрх эцэг эх буюу Иосеф, Мариа нарын зан байдлын тухай мэдээлэл үлдсэн байдаг ба эдгээр нь Есүсийн бага нас болон Түүний боловсролын талаар ойлгоход тустай байж болох юм.

**Эдгээр эшлэлүүд Мариа болон Иосефийн тухай юуг өгүүлж байна вэ? Мөн Есүсийн эцэг эхээсээ авч байсан хүмүүжлийн талаар бидэнд ямар ойлголт өгч байна вэ?**

`Лук 1:26–38`

`Лук 1:46–55`

`Матай 1:18–24`

Дээрх эшлэлүүд Мариа, Иосеф хоёрыг Бурханы хуулинд дуулгавартайгаар амьдрахыг эрмэлздэг итгэмжит Еврейчүүд байсныг бидэнд өгүүлж байна. Түүнчлэн Бурхан тэдэн дээр Өөрөө ирж хийх ёстой зүйлийг нь айлдахад тэд итгэмжтэйгээр бүгдийг Түүний үгийн дагуу хийсэн.

“Есүс багадаа синагогийн дэргэдэх сургуульд сурч байсангүй. Ээж нь түүний анхных нь багш болсон байв. Жаал хүү ээжийнхээ амнаас болон бичээсүүдээс үнэнийг мэдэж авдаг байлаа. Тэрээр ээжийнхээ өвөр дээр сууж байхдаа Өөрийн Мосегээр дамжуулан Израильд зааж сургасан үгсээсээ суралцаж байсан аж. Есүс идэр залуу болсон хойноо ч хуулийн багш нарын сургуульд сурахыг хүсэж мөрөөдөж байгаагүй. Түүнд эдгээр хүмүүсээс боловсрол олох шаардлага байсангүй. Учир нь Бурхан Түүний багш байсан билээ.”—Элен Уайт, Үе Үеийн Хүслэн, хуудас. 70.

Мариа, Иосеф хоёр хүүхдэдээ итгэмжит сайн багш байсан нь маргаангүй хэдий ч, Лук 2:41-50-дээр гарч буй түүхээс харвал Есүсд зөвхөн Эзэнээс өгөгдсөн тэдний ойлгож чадахааргүй мэдлэг болоод мэргэн ухаан байжээ.

`Дээр дурдагдсан Элен Уайтын бичээсийг дахин уншаарай. Ээжийнхээ өвөр дээр сууж байхдаа Өөрийнхөө хэлсэн үгийг суралцаж байсан хэмээн өгүүлсэн байна, бид үүнийг хэрхэн ойлгох вэ? Энэ нь Бурханы гайхамшигт хайрын тухай бидэнд юуг хэлж байна вэ? Уналтад орсон нүгэлт бүтээлүүд бид үүнд яаж хариулах ёстой вэ?`