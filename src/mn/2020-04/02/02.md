---
title:  Анхны Гэр Бүл
date:  04/10/2020
---

Хүн төрөлхтний түүхийн эхлэл дэх гэр бүлийн боловсролын тухай Бичээс бидэнд дэлгэрэнгүй мэдээлэл өгдөггүй ч гэлээ тухайн цаг үед боловсрол нь гэр бүл дотор түгээгдэж байсан гэдэгт бид итгэлтэй байж болно.

“Еденд зохион байгуулагдсан боловсролын тогтолцоо нь гэр бүл дээр үндэслэгддэг. Адам ‘Бурханы хүү байсан’ (Лук 3:38) ба Агуу Нэгний хүүхдүүд Эцэгээсээ амьдралын сургамж, зааврыг авдаг байв. Энэ нь жинхэнэ утгаараа, гэр бүлийн сургууль байсан”—Элен Уайт, Боловсрол, хуудас. 33.

Хэдийгээр тэд яг юу сурдаг байсныг бид мэдэхгүй ч магадгүй бүтээлийн гайхамшигт байдлын талаар, нүгэлд унасны дараа авралын төлөвлөгөөний талаар судалдаг байсан гэдэгт итгэлтэй байж болох биз ээ.

`Дараах текстүүд юуг зааж байна вэ? Яагаад эдгээр нь Адам Евагийн үр хүүхдүүддээ зааж сургасан боловсролын нэгээхэн хэсэг болсон бэ? Эхлэл 1–2, Эхлэл 3:1–15, 2 Коринт 4:6, Лук 10:27, Галат 3:11, Илчлэлт 22:12.`

“Анхны дэлхийд цогцлуулан бий болгож өгсөн боловсролын тогтолцоо хүний амьдралын туршид даган биелүүлэх загвар байсан. Үүнийг дүрслэн харуулахын тулд Еденд загвар сургууль байгуулагдсан ба энэ нь бидний анхны эцэг эхийн гэр байсан.”—Элен Уайт, Боловсрол, Хуудас. 20.

Христиан боловсрол нь гэр бүлийн гишүүн нэг бүрийг сургаал, мөргөл, зааварчилгаа, нөхөрлөл, сайн мэдээ, үйлчлэлд сургах үүрэг хариуцлага юм. Гэр орон бол таны хувьд гэр бүлийнхэндээ Бурханы хайр болон амлалтыг зааж сургах үйлчлэлийн газар. Энэ газарт л таны хүүхдүүд Есүстэй танилцаж, Бурхан Эзэнийг найз нөхрөө гэдгийг ойлгож, мөн Библийг Бурханы үг хэмээн хүндэтгэхийг мэддэг орчин юм. Гэр бүл бол Тэнгэрлэг Эцэгтэйгээ эрүүл харилцаатай байх үлгэр дуурайлыг харуулах газар билээ.

Эхлэл 4:1–4 дээр Каин, Абел хоёр Эзэнд өөрсдийн өргөлийг авчирсан тухай өгүүлдэг. Тэд авралын төлөвлөгөөний тухай гэр бүлээсээ суралцаж байхдаа өргөлийн утга учир болоод чухал байдлыг сурч мэдсэн нь мэдээж. Гэхдээ энэ түүхэнд гарсанчлан сайн боловсрол ч гэсэн тэр болгон бидний итгэж найдаж байсан үр дүнг авчирдаггүй.

`Таны гэр бүлийн байдал ямар байгаагаас үл хамааран та өөрийн гэрийг үнэнийг заан сургадаг, үгээр амьдардаг газар болгохын тулд ямар сонголтуудыг хийж болохоор байна вэ?`