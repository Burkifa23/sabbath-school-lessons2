---
title:  Харилцаа
date:  06/10/2020
---

Бодит байдал дээр ямар ч төвшний боловсрол нь өөрөө харилцаа юм. Багш бол сурагчдад дамжуулж болохуйц мэдлэгтэй, мэдээлэл, баримтуудтай мөн мэргэн ухаантай гэх мэтчилэн олон зүйлийг өөртөө агуулсан нэгэн. Их мэдлэгтэй хүн л үүнийгээ бусдад харилцан зааж сургахгүй бол эдгээрийг мэддэг байхын хэрэг байхгүй биз дээ?

Зөвхөн заах арга барил сайтай байх нь хүүхдүүдэд зааж сургахад хангалтгүй. Харин сайн харилцааг бий болгох нь маш чухал байдаг. “Жинхэнэ багш нар хүүхэдтэй чин сэтгэлээсээ дотно нөхөрлөснөөр сурагч нартаа маш үнэтэй бэлгийг өгч чаддаг. Бид эелдэг харилцаагаар дамжуулан бусдыг ойлгож ухаардаг болохыг зөвхөн насанд хүрсэн эрэгтэй, эмэгтэй хүмүүс ойлгох шаардлагатай бус, залуучууд, хүүхдүүд ч үүнийг илүү ихээр ойлгож ухаарах шаардлагатай юм.”—Элен Уайт, Боловсрол, хуудас. 212.

Өөрөөр хэлбэл сайн заах арга барил нь хувь хүн болоод сэтгэл хөдлөлийн төвшинд хүрч ажилладаг. Гэр бүлийн сургуулийн хувьд энэ нь маш чухал. Тиймээс багш сурагчдын хооронд маш сайн харилцаа байх хэрэгтэй.

Харилцаа гэдэг нь хоорондын харилцан зөвшилцөл дээрээс үүсэж хөгждөг. Христэд итгэгч нэгэн Библийг уншиж, залбирлаараа Бурхантай зөвшилцөхгүй бол түүний Бурхантай үүсгэх харилцаа мөхөх болно. Хэрэв гэр бүл Христийн мэдлэг болон хайрыг илүү ихээр таньж мэдэхийг хүсэж байгаа бол тэдэнд тэнгэрлэг зааварчилгаа хэрэгтэй.

`Дараах эшлэлүүдийг уншаарай. Бат бөх гэр бүлийн харилцааг бүтээх тухай эдгээрээс бид юуг суралцаж болох вэ (эсвэл ямар ч төрлийн харилцаа байж болно)? Дуулал. 37:7–9; Сургаалт үгс 10:31, 32; Сургаалт үгс 27:17; Ефес 4:15; 1 Иохан 3:18; Тит 3:1, 2; Иаков 4:11.`

Харилцан зөвшилцлийн зохистой үрийг суулгахын тулд цагаа зарцуулах нь гэр бүлийн гишүүдийг Христтэй харилцах хувийн харилцаанд бэлтгэхээс гадна гэр бүлийн дотоод харилцааг хөгжүүлэхэд тустай. Таны хүүхдүүд насанд хүрч өсөж том болох үед, та талархаад баршгүй тийм харилцааны сувгийг бий болгосноо ойлгоно. Түүнчлэн хэдийгээр та хүүхэдгүй байж болох ч энэхүү эшлэлүүдэд бичигдсэн зарчмууд ямар ч төрлийн харилцаанд хэрэглэхэд тохиромжтой юм.

`Бид юу хэлж байгаагаас гадна хэрхэн хэлж байгаа нь яагаад чухал болохыг бодоод үзээрэй. Хэдий зөв зүйлийг хэлж байсан ч гэсэн түүнийгээ илэрхийлэх хэлбэрээс болж бүх зүйлийг нураах үе байдаг, тэгвэл та тийм явдлаас юуг суралцаж авсан бэ?`