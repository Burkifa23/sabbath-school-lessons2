---
title:  Эцэг Эхийн Үүрэг
date:  07/10/2020
---

**“Эцгүүд ээ, та нар хүүхдүүдээ цочоон уурлуулж болохгүй. Харин тэднийг Эзэний дэг журам ба сургамж дор хүмүүжүүл” (Ефес 6:4).**

**“Зохистой чадварлаг эхнэрийг хэн олж чадах вэ? Тийм эхнэр эрдэнэсээс ч үнэтэй.” (Сургаалт үгс 31:10).**

Эцэг эхчүүдэд асар том үүрэг хариуцлага бий. Эцэг хүн  гэр бүлийнхээ толгой болох ба харин гэр бүл нь сүм, сургууль, мөн нийгмийн хамгийн эгэл жижиг хэсэг болдог. Хэрэв аавууд сул дорой, хариуцлагагүй, тууштай биш байвал сүм, сургууль, цаашлаад нийгэм үүний үр дагавраас болж зовлонд унадаг. Тиймээс эцэг хүн Галат 5:22, 23 дээрх Сүнсний үр жимс болох “хайр, баяр баясгалан, амар тайван, тэвчээр, энэрэл, сайн сэтгэл, итгэмж, дөлгөөн зан болон өөрийгөө захирахуй”-г үзүүлсэн үлгэр жишээч байхыг хичээх ёстой. Ээжүүд ч гэсэн нийгэмд маш чухал үүргийг гүйцэтгэдэг. Гэрийн уур амьсгалыг босгон байгуулахад, мөн хүүхдийн зан чанарыг бүрэлдэн тогтооход маш онцгой нөлөө үзүүлдэг. Аавууд хүүхдийнхээ боловсролын төлөө эхнэртэйгээ хамгийн сайнаараа хамтран ажиллах хэрэгтэй.

`Эдгээр эшлэлүүдээс эцэг эхчүүд юуг суралцах болох вэ? Ефес 5:22, 23, 25, 26; 1 Коринт 11:3; 2 Коринт 6:14; Ром 13:13, 14; 2 Петр 1:5–7; Филиппой 4:8.`

Христэд итгэгч эцэг эхчүүд өөрсдийн зан чанараараа хүүхдүүдийнхээ өмнө сүм болоод Есүсийн үлгэр дуурайлал болох ёс суртахууны үүрэг хариуцлагыг хүлээсэн байдаг. Гэр бүлийн харилцаа бол Христийн сүмтэй харилцах харилцаатай адилхан. Хэрэв эцэг эхчүүд үр хүүхдүүдээ замчлахаас татгалзаж эсвэл замчилсан ч буруу замаар удирдвал тэд хүүхдүүдийнхээ өмнө мөн дэлхийн өмнө Христийн хуурмаг дүр төрхийг харуулж байгаа явдал болно. Бурхан бүх Христэд итгэгч эцэг эхчүүдийг чин сэтгэлээсээ хүүхдүүддээ зааж сурга хэмээн тушаасан байдаг (Дэд хууль 6:7). Хүүхдүүд Бурхан Эзэнд бүх зүрх сэтгэлээрээ хайртай байхыг заах үүрэг нь эцэг эхчүүдэд бий. Бурханаас эмээж, хайраараа мөргөл үйлдэн Түүнд захирагдахыг эцэг эхчүүд л хүүхдүүддээ заах ёстой. Дэд хууль 6:7-дээр Израильчууд үр хүүхдэдээ Бурхан Эзэн өөрийн хүмүүсийн төлөө юу хийсэн талаар заан сургаж, тэдэнд боловсрол олгох үүрэг хүлээсэн. Тухайн үеийн ахмадууд хүүхдүүддээ гайхалтай түүхүүдийг ярих байдлаар сургадаг байсан бол, Христийн загалмайг даган амьдарч байгаа өнөөгийн бидэнд үүнээс ч илүү ярих ёстой агуу түүх байхгүй гэж үү? Тийнхүү бидний өгөх ёстой эдгэрэл буюу сургамж нь Бурханы үнэнийг хүүхдүүддээ цутгадаг, Христтэй хувийн харилцаатай болоход нь бэлтгэдэг идэвхтэй үйл явц юм.

Төгсгөлд нь хэлэхэд хүн нэг бүрт чөлөөт сонголт хийх эрх өгөгдсөн байдаг. Эцсийн эцэст бидний хүүхдүүд өсөж нас биед хүрснийхээ дараа Бурханы өмнө өөрсдөө сонголтоо хийх болно.