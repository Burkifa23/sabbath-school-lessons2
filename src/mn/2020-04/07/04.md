---
title:  Сүнсээр ба Үнэнээр
date:  10/11/2020
---

Шинэ гэрээнд бичигдсэнээр Есүс зүрх нь эмтэрсэн хүмүүст үйлчилж байсан түүхүүдээс хамгийн гайхалтай нэгэн түүх нь Есүс болон худаг дээрх эмэгтэйн уулзалт юм.

`Иохан 4:7–26-г уншаарай. Есүс эмэтэйд мөргөлийн талаар юу гэж хэлсэн бэ? Тэд хэрхэн мөргөлийн тухай ярьж эхэлсэн бэ?`

Эмэгтэй ярианы сэдвийг өөрчлөхийн тулд мөргөлийн тухай ярьж эхэлсэн хэдий ч, Есүс эмэгтэйн арга барилыг ашиглан мөргөлд юу багтдаг тухай, мөргөлийн гүн гүнзгий үнэнийг бидэнд илчлэх болсон.  Бидний яг одоогийн зорилгын хувьд хамгийн чухал хэсэг болох Иохан 4:24-дээр хэлсэн Есүсийн үг буюу “Бурхан бол сүнс, Түүнд мөргөгчид нь сүнсээрээ, үнэнээр мөргөх ёстой гэж айлдлаа” гэдэг үг байж болох юм.

Жинхэнэ мөргөл нь “сүнсээр” буюу Бурханы хайр болон Түүнийг хувьчлан мэдэхээс үүдэлтэй байх ёстой. “Зөвхөн Бурханы үүсгэн бий болгосон шашин л хүмүүсийг Бурхан руу хөтлөх болно. Бид Түүнд үйлчилж сурахын тулд Бурханы Сүнсээр дахин төрөх ёстой. Энэ нь зүрх сэтгэлийг ариусгаж, оюун ухааныг шинэчилж, Бурханыг таньж мэдэж, хайрлах шинэ чадварыг өгөх юм. Ийм өөрчлөлт Бурханы бүхий л шаардлага, тушаалыг дуртайяа биелүүлэх хүсэлтэй болгодог. Үүнийг л жинхэнэ мөргөл гэж нэрлэдэг юм. Энэ бол Ариун Сүнсний үр жимс юм.”—Элен Уайт, Үе үеийн хүслэн, хуудас 189.

Үүний зэрэгцээ мөргөл нь “үнэнээр” байх ёстой. Бурхан хэн болох мөн биднээс юу шаарддаг тухай зөв мэдлэгтэй байх шаардлагатай. Өөрөөр хэлбэл бидний үзэл суртал болсон сургаалуудыг мэдэх хэрэгтэй гэсэн үг. (Жишээлбэл бид хүмүүсийг мөнхийн галд хаяж шатаадаггүй тийм Бурханд мөргөж байгаагаа мэдэх нь ямар их утга төгөлдөр байдгийг бодоод үзээрэй.)

Тиймээс бид мөргөлийн хоёр хүчин зүйлийг эндээс харж болно: Бурханд дуулгавартай байж, түүнийг мэдэхээс үүдэлтэй туршлага болон Бурханы тухай бидэнд илчлэгдсэн бодит үнэн юм. Үнэн байхгүй, зөвхөн сүнсээр байх нь сэтгэл хөдлөлдөө захирагдсан, хаашаа ч халиураад явчих боломжтой тавтиргүй нэгэн болгоно. Харин эсрэгээрээ сүнс байхгүй үнэнээр байх нь амьгүй хэлбэр төдий зүйл болно. Тиймээс бидэнд энэ хоёр хоёулаа зэрэгцэн байх хэрэгтэй.

`Та хэн нэгэнд “үнэнээр ба сүнсээр” байхыг хэрхэн заах вэ? Ямар үед тэр хүн нэгээс нь илүү нөгөөд нь ач холбодол өгөх вэ?`