---
title:  Ариун хүндэтгэл дунд
date:  11/11/2020
---

`1 Шастир 16:1–36-г уншаарай. Үйл явдлыг төсөөлөөд үзнэ үү. Айдас түгшүүртэйгээр төсөөлөгдөж байна уу, эсвэл баяр хөөртэйгөөр төсөөлөгдөж байна уу?  Аль талаараа энэ хоёрын хослол байж болох вэ? Энэ мөргөлийн тухайн хэсгээс бид юуг суралцах вэ мөн хэрхэн бусдад зааж, мөргөлийг өөрөө биеэрээ мэдрэх вэ?`

Мөргөл үйлдэж байгаа газар бол ариун өргөө бөгөөд энэ нь Бурхан эртний Израильчуудтай хамт байж авралын төлөвлөгөөг анх танилцуулсан газар юм. Тэгэхлээр боловсрол болоод мөргөлийн төв нь Есүс ба авралын төлөвлөгөө байх ёстой бөгөөд эдгээр нь ариун өргөөний үйлчлэлд эртнээс дүрслэгдсэн байжээ. Бурхан биднээс магтаал хүндэтгэлийг хүртэх зохистой ямар ч зүйлийг хийсэн бай бидний өмнөөс үхэж өөрийгөө тахил болгосноор ирсэн мөнх амьдралын найдвар байхгүй бол энэ бүхэн хий хоосон зүйл байх байсан.

Түүнчлэн “сайн мэдээ”-г тодотгосон хэсгийг анхаараарай: Бүх дэлхий Израйлийн Бурханыг мэдэх ёстой.

`1 Шастир 16:29-г уншаарай: “Нэрд нь дүйцэх яруу алдрыг ЭЗЭНд өргөгтүн. Өргөлөө авчран Түүний өмнө ир. Ариун хүндэтгэл дунд ЭЗЭНд мөргөгтүн”. Ариун хүндэтгэл дунд? Энэ нь юу гэсэн үг вэ?`

Гайхаж байгаа хүмүүс байвал гэм нүгэл ямар муухай, хор хөнөөлтэй мөн доройтлоор дүүрэн болохыг бодож үзнэ үү. Тухайн үед Израильчуудын эргэн тойронд аймшигтай зан үйлээр дүүрэн, төрсөн хүүхдээс авахуулаад төрөл бүрээр мөргөл үйлддэг бузар үндэстнүүдээр хүрээлүүлсэн байсныг одоо ч гэсэн төсөөлөхөд бэрх юм. Эдгээр үйлдлүүд нь ямарч эргэлзээгүйгээр тэдгээр хүмүүсийн тусгал нь болж байлаа.

Харин Израйлчууд эсрэгээрээ эргэн тойрондох бузар зан үйлээс хол байж, ариун үндэстэн байх ёстой байсан. Тэд зүрхэндээ мөн оюун ухаандаа ариун байж, энэ нь Бурханы өмнө мөргөх тэдний хүндэтгэл ба мөргөлийн утга учир болох байв. Хуучин гэрээний үед зүрх сэтгэл нь Бурханаас холдож, завхралд автагдсан хэрнээ Эзэнд мөргөдөг хүмүүсийн эсрэг эш үзүүлэгчид ахин дахин тэмцэж байсан нь харагддаг.