---
title:  Бид бүгд л ямар нэгэн зүйлд мөргөдөг
date:  08/11/2020
---

Бурханаас бидний мөн чанарт суулгаж өгсөн мөргөлтэй холбоотой ямар нэгэн зүйл бидэнд байдаг хэдий ч, яг л бусад бүх бүтээлийн адил гэм нүглийн улмаас энэ чанар бусниулагдсан. Мэдээж бид юуны түрүүнд мөргөл хүртэх зохистой Нэгэн болох Бүтээгч Эзэндээ мөргөхөөр бүтээгдсэн. Гэвч уналтын улмаас энэ бүхэн бидний төсөөлж байгаагаас ч илүү өргөн хүрээнд өөрчлөгдсөн билээ.

Хүн бүр ямар нэгэн зүйлд эсвэл хэн нэгэнд мөргөдөг нь үнэн. Хүн төрөлхтөн яагаад түүхэн цаг үеийн туршид, мөн өнөө үед ч гэсэн мөргөл үйлдсээр байгааг тайлбарлахад энэ тус болж байна. Эртний Египетийн үед хүмүүс Фараонд мөргөж байв, харин өөр цаг үед, өөр газруудад хүмүүс загасны хөшөөнд, олон толгойтой бурханд, цаашлаад янз бүрийн шашин шүтлэгээсээ хамааран олон төрлийн мөргөл үйлдсээр байсан. Зарим хүмүүс бүр нар, сар, одонд хүртэл мөргөдөг байв.

Өнөөдөр хүмүүс зүгээр нэг мэлхийн хөшөөнд мөргөхөөргүй хэрсүү байгаа ч гэсэн (Мариагийн хөшөөг эс тооцвол) шашингүй үзэлтнүүд юунд ч мөргөдөггүй гэж бодож болохгүй. Тэд мөнгө, хүч чадал, бэлгийн харьцаа, өөрсдөдөө, рок одууд, жүжигчин, улс төрчид гээд олон төрлийн зүйлд мөргөдөг. Хамгийн ихээр хайрлаж, хамгийн ихээр анхаарлаа хандуулж, түүнийхээ төлөө амьдралаа зориулж л байгаа бол үүнийг мөргөл гэж үздэг. Мөн шашингүй үзэлтэн Дэвид Фостер Уоллес нэг удаа хэлэхдээ, хэрэв та буруу зүйлдээ мөргөвөл “тэр нь таныг амьдаар чинь идэх болно” хэмээн хэлсэн байдаг.

`Жинхэнэ мөргөлийн чухал байдлын талаар Даниел 3-р бүлэг дээр гарч буй түүх бидэнд юуг зааж байна вэ?`

Гурван Иудей хөвгүүд хоёр дахь хуулийг (Гэтлэл 20:4-6)  яг л Бурханы чухалчилсан хэмжээнд хүлээн авч, нухацтай авч үзжээ.  Эцсийн эцэст энэ бол хүн бүү ал, хулгай бүү хий гэдэг шиг Бурханы арван хуулийн нэг нь байв. Христийн дахин ирэлтийн өмнөх сүүлчийн цаг үеийн гол асуудал нь мөргөл болдог тул мөргөл маш чухал. Тиймээс Христиан боловсрол нь мөргөлтэй холбоотой бүхий л асуултыг багтаасан байх хэрэгтэй: мөргөл гэж юу вэ? Яаж мөргөдөг вэ? Яагаад чухал юм бэ? Хэнд мөргөх вэ?

`Илчлэлт 14:6–12-г уншаарай. Христийн дахин ирэх сүүлийн цаг үед, мөргөлтэй холбоотой асуултууд хэрхэн гол асуудал болох талаар эдгээр эшлэлүүд бидэнд юуг зааж өгч байна вэ?`