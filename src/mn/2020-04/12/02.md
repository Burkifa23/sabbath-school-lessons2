---
title:  Гайхшрах цаг
date:  13/12/2020
---

Бурхан Эхлэл номны эхний хоёр бүлэгт хоорондоо зохицол бүхий Бүтээн туурвилын хоёр өгүүлэмжийг яагаад бидэнд өгөхөөр сонгосон талаар та бодож байв үү? Эхлэл 1-дүгээр бүлэгт Бүтээлийн долоо хоногийг тайлбарлан дэлхий бий болж амьдрал үүсэн, зургаа дахь өдөр нь хүмүүс бий болсон тухай гардаг. Эхлэл 2-дугаар бүлгийн хувьд яг энэхүү ижил түүхийг арай өөр талаас нь хардаг бөгөөд зургаа дахь өдөрт илүү их ач холбогдол өгсөн байдаг. Адам энэ хэсгийн гол дүр болох ба тэнд байгаа бүхий л зүйлс Адам болон Евагийн төлөө оршиж байгаа мэтээр дүрслэгджээ: цэцэрлэг, гол мөрөн ба амьтад.

Бүтээн туурвилыг нэгхэн ойлголтод багтаахад хэтэрхий гүн гүнзгий билээ. Эхлээд бид төгс үзэсгэлэнг бий болгодог хүчирхэг, уран бүтээлч Бүтээгчийн тухай суралцдаг. Дараа нь бид хүн төрөлхтнийг өөр хоорондоо болон бусад бүх бүтээлүүдэд анхаарал тавьж хайрлахыг хүсдэг харилцааны Бурхантай танилцдаг.

`Эхлэл 1 ба 2 дугаар бүлгүүдийг уншаад анхны Шаббат өдөр (Эхлэл 2:1–3) хэрхэн Бүтээлийн энэ хоёр ойлголттой холбогдож байгааг ажиглаарай. Бурхан Шаббатыг ерөөн ариун болгов гэдгийг ойлгоход таны өөрийн дүгнэлтүүд хэрхэн тусалж байна вэ?`

Өөрийгөө Адам гээд Еватай хамт хамгийн анхны Шаббат өдрөө өнгөрүүлж байна хэмээн төсөөлөөд үзээрэй. Энэ таны амьдарч эхэлсэн эхний өдөр, ханьтайгаа байх эхний өдөр мөн Бурхантай хамт байх эхний өдөр гэсэн үг. Ийм гайхалтай үзэсгэлэнт ертөнцийг бүтээсэн Бурханы тухай та суралцаж эхэлж байна гэхээр ямар гайхалтай боловсрол мэдлэгээр дүүрэн өдөр вэ! Та заан харж нэг гайхшраад, мэлхийг харж нэг гайхшраад бүгдийг нь онцгой цор ганц гэдгийг ухаарах болно. Та зэрлэг үхэр эсвэл анаашийг тонгочин байгааг хараад магадгүй нүүрэндээ инээмсэглэл тодруулан сууна. Та хөг аялгуугаар чимэглэгдсэн олон өнгө, хэлбэрийг бишрэн чимээгүй байх ба өөр өөр баяр баяслын мэдрэмжүүдийг мэдрэн, олон төрлийн амт, үнэрийг та таалан алхах болно.  Та юуны түрүүнд харилцааны тухай суралцах болно: хариуцлага, халамж, хайр. Үүнийг та эхлээд Бүтээгчтэй байхдаа сурах бөгөөд дараа нь бусад бүтээлүүд дээр туршина.

Анхны Шаббат Адам болон Евагийн хувьд мартагдаад өнгөрөх дурсамж биш байв. Энэ бол Бүтээгч ба бүтээлүүдэд анхаарлаа хандуулах Бурханаас өгөгдсөн боломж байсан. Энэ нь тэдний хувьд гайхшрах цаг байсан юм.

`Энэхүү анхны Шаббатаар Адам, Ева хоёрт ямар өөр өөр боловсролын боломжууд байсныг жагсаагаарай. Хэдийгээр өөр хэлбэрээр байж болох ч эдгээр боломжуудын аль нь өнөөдөр ч гэсэн бидэнд хамаатай байгаа вэ? Тэдгээр боломжууд таны Шаббатыг хэрхэн баяжуулж болох вэ?`