---
title:  Үнэт зүйлсээ суралцах цаг
date:  15/12/2020
---

Израйлчуудын Бурхантай хамт өнгөрүүлсэн цаг үеийн уналт ба сэргэлт нь тэдний Шаббаттай хэрхэн холбоотой байснаас шалтгаалж байлаа. Бурхан Израйлчуудыг Шаббатад хүндлэлгүй хандаж байгааг харсан ба энэ нь Бурхан тэдний амьдралд огт хамаагүй гэдгийн тэмдэг болж байсан юм (Иеремиа 17:19–27). Шаббатын тухай амлалт нь тэднийг дахин шинэчлэх сэргээлтийн нэг хэсэг болж, юуг нэн тэргүүнд тавих ёстойг сануулсан дохио болжээ. Исаиа 58 нэгэн сонирхолтой эсрэгцлийг дүрсэлсэн байдаг.

`Исаиа 58:1–14-г уншаарай. Өнөөгийн цаг үед ч хамааралтай ямар зүйлсийг Бурхан энд өөрийн хүмүүстээ хандан хэлсэн байна вэ?`

Израильчууд мөргөл үйлдэж, мацаг барихдаа Бурханы дагалдагч мэт харагддаг байсан ч, мөргөл үйлдсэний дараах амьдралыг нь харвал тэд зүгээр л зөв зан үйлийг мөрдөж байснаас биш Бурханы хуулинд чин сэтгэлээсээ огт ханддаггүй байжээ.

Исаиа 58-р бүлэгт цаашлаад Бурхан өөрийн хүмүүсээс юу хүсдэгийг тодорхойлсон байдаг.

Ингээд дуусаагүй ээ. Исаиа 58:13, 14-г уншаарай. Бурхан энэ бүлгийн төгсгөлд яагаад Шаббат дээр анхаарлаа хандуулсан бэ? Эш үзүүлэгч Исаиа энэ бүлгээс цааших бүлгүүдэд хэрэглэсэн хэллэгүүдтэйгээ адилхан хэллэгийг энэ хэсэгт ашигласан байдаг: “өөрийн таашаалыг үйлдэхээс” татгалзан ; “өөрийн замаар” явалгүй; “үгсийг чалчин таашаалаа хайлгүй”, гэх мэтчилэн тэрээр анхааруулга өгсөн байна. Өөрөөр хэлбэл Шаббат бол зүгээр л нэг мөргөл үйлдээд тэр мөргөлтэйгөө огт хамааралгүй амьдралаар амьдарч бас бодлуудыг боддог өдөр биш. Шаббат өдөр “баяр баясал” болон “хүндлэл”-тэй байх ёстой. Исаиа номын дараагийн бүлгүүд дээр Шаббатын тухай бичихдээ энэ өдөр бол Бурханы зан чанар болон Түүний зорилгыг мэдэх, мөн тэдгээр сурж мэдсэн зан чанар болон зорилгоо бусадтай харилцах харилцаандаа хэрэгжүүлэх өдөр юм гэсэн байдаг. Шаббатаар зөвхөн хэрхэн мөргөл үйлдэж, энэ өдрийн цугларалтын тухай суралцах нь хангалттай биш. Бидний суралцаж байгаа зүйл амьдралд маань нөлөөлөх ёстой. Шаббат бол суралцаад тэдгээрээ нэн тэргүүнд тавин амьдрах өдөр юм.

`Та Шаббат өдөр баяр хөөртэй байдаг уу? Хэрэв үгүй бол үүнийг өөрчлөхийн тулд та юу хийх ёстой вэ? Та Шаббатыг “хүндэтгэх” тухай суралцсан уу? Үүнийг Шаббат хичээлийн ангиараа ярилцаарай. Аль болохоор хэрэгжүүлэгч байхаар хичээгээрэй.`