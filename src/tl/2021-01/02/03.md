---
title:  '“Banal, Banal, Banal” (Isaias 6:1-4)'
date:  04/01/2021
---

Pansinin kung ano ang nangyayari rito sa unang apat na mga talata ng Isaias 6. Namatay ang hari sa panahon ng malaking putitikal na kaguluhan (ang mga Asiriano ay patungo sa pakikidigma). Para kay Isaias, magiging isang nakatatakot na panahon ito kung hindi siya nakatitiyak kung sino ang nasa kontrol.

At pagkatapos-anong nangyari? Samantalang dinala sa isang pangitain, tumitig si Isaias sa nagliliyab na kaluwalhatian ng Diyos na nasa kanyang trono, narinig ang nagpapalitang awit ng nagniningning na serafin (“mga nagliliyab”) isinisigaw ang mga salitang “banal, banal, banal,” naramdaman ang ibinungang ma-lindol na pagyanig ng sahig sa ilalim niya, at inaninag ang umaalimpuyong usok samantalang pinupuno nito ang templo. Marahil ito'y naging isang nakasisindak na karanasan para sa propeta. Tiyak na alam na ngayon ni Isaias kung sino ang may kontrol, sa kabila ng panlabas na mga pangyayari.

`Nasaan ang Panginoon sa pangitaing ito? (Tingnan ang Isaias 6:1.) Bakit nagpapakita ang Panginoon kay Isaias dito, na kataliwas sa kahit saang lugar? (Tingnan ang Exodo 25:8; Exodo 40:34–38.)`

Sina Ezekiel, Daniel, at Juan ay nasa pagkakatapon nang tanggapin ang kanilang mga pangitain sa Ezekiel 1; Daniel 7:9, 10; at Apocalipsis 4, 5. Gaya ni Isaias, kinailangan nila ng natatanging aliw at pampalakas-loob na nangangasiwa pa rin ang Diyos, kahit na nagkakawatak-watak ang mundo. (Sina Daniel at Ezekiel ay mga bihag sa isang paganong nagwasak ng kanilang bansa, at si Juan ay itinapon sa isang mapanglaw na isla ng isang may-galit na pulitikal na kapangyarihan.) Walang duda, tumulong ang mga pangitaing ito upang bigyan sila ng kanilang kinakailangan para manatiling tapat, kahit na sa panahon ng isang malubhang kalagayan.

“Samantalang minamasdan ni Isaias itong kapahayagan ng kaluwalhatian at kamaharlikaan ng kanyang Panginoon, nalipos siya ng isang pagkadaman ng kadalisayan at kabanalan ng Diyos. Gaanong linaw ang paghahambing sa pagitan ng walang-katulad na kasakdalan ng kanyang Manlalalang, at ang makasalanang paraan ng mga, kasama niya, ay napabilang sa mga piniling bayan ng Israel at Juda!”—Ellen G. White, PROPHETS AND KINGs, p. 307.

Ang nangingibabaw na kabanalan ng Diyos, na idiniin sa pangitain ni Isaias, ay isang mahalagang aspekto ng kanyang mensahe. Ang Diyos ay isang banal na Diyos, at hinihingi Niya ang kabanalan mula sa Kanyang bayan, isang kabanalan na Kanyang ibibigay sa kanila kung sila lamang ay magsisisi, tatalikuran ang masasama nilang pamumuhay, at magpapasakop sa Kanya sa pananampalataya at pagsunod.

`Lahat tayo'y nakaranas ng nakapanghihina ng loob na mga sitwasyon, na sa panlabas na tingin ang lahat ay tila napariwara. At kahit hindi ka nakatanggap ng pangitain ng “kaluwalhatian ng Panginoon,” gaya ng kay Isaias dito, isa-isang sabihin ang mga paraan kung paano nakapagbigay-lakas ang Panginoon sa iyo at sa pananampalataya mo sa panahon ng mga krisis na ito. Anong natutuhan mo mula sa mga karanasang ito na maibabahagi mo sa iba?`