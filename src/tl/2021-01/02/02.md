---
title:  Patay na ang Hari. Mabuhay ang Hari!
date:  03/01/2021
---

`Nagpapahayag ang Isaias 6:1 tungkol sa kamatayan ni Haring Uzias. Basahin ang 2 Cronica 26 at pagkatapos ay sagutin ang tanong na ito: Ano ang kabuluhan ng kamatayan ni Haring Uzias?`

May iba't ibang mga pananaw ang maaaring ibigay tungkol sa kamatayan ng haring ito.

1. Bagaman ang paghahari ni Uzias ay mahaba at masagana, “ngunit nang siya'y lumakas, siya'y naging palalo na siya niyang ikinapahamak” (2 Cronica 26:16) at nagtangkang mag-alay ng insenso sa templo. Nang makatuwirang pahintuin siya ng mga pari dahil hindi siya awtorisado gaya sa isang makaparing inapo ni Aaron (2 Cronica 26:18), nagalit ang hari. Sa sandaling ito, nang tinanggihan ng hari ang sumbat, agad siyang hinampas ng Panginoon ng ketong, tinaglay niya “hanggang sa araw ng kanyang kamatayan, at palibhasa'y ketongin ay tumira siya sa isang bahay na nakabukod, sapagkat siya'y itiniwalag sa bahay ng PANGINOON” (2 Cronica 26:21). Anong laking kabalintunaan na nakita ni Isaias ang isang pangitain ng dalisay, imortal, banal na Hari sa kanyang tahanan/ templo sa mismong taon na namatay ang maruming taong hari!
2. May isang kitang-kitang paghahambing sa pagitan nina Uzias at Isaias. May kapangahasang umabot si Uzias sa kabanalan, dahil sa maling dahilan (kayabangan), at sa halip ay naging ritwal na marumi, kaya siya'y inalis mula sa kabanalan. Si Isaias, sa kabilang dako, ay pinahintulutan ang kabanalan ng Diyos na maabot siya. May kababaang tinanggap niya ang kanyang kahinaan at nanabik para sa moral na kadalisayan, na kanyang tinanggap, (Isaias 6:5– 7). Gaya ng maniningil ng buwis sa talinghaga ni Jesus, umalis siyang inuring-ganap: “ ‘sapagkat ang bawat nagmamataas sa kanyang sarili ay ibababa, ngunit ang nagpapakababa sa kanyang sarili ay itataas’” (Lucas 18:14).
3. May kitang-kitang pagkakatulad sa pagitan ng ketonging katawan ni Uzias at ng moral na katayuan ng kanyang bayan: “... walang kagalingan, kundi mga sugat, mga galos, at sariwang latay” (Isaias 1:6).
4. Ang kamatayan ni Uzias nang mga 740 B.C. ay nagmamarka sa isang malaking krisis sa pamumuno sa bayan ng Diyos. Ang kamatayan ng alinmang may-lubos na kapangyarihang hari ay ginawang madaling salakayin ang kanyang bansa sa panahon ng pagbabago ng kapangyarihan. Subalit ang Juda ay nasa isang natatanging panganib, dahil si Tiglath-pileser III ay naupo sa trono ng Asiria ilang taon bago, noong 745 B.C. at agad na pumaroon sa daang patungo sa digmaan na ginawang isang walang-pagkatalong walang kapantay na kapangyarihan ang kanyang bansa na binantaan ang nagsasariling pag-iral ng lahat ng mga bansa sa Malapit na Silangan. Sa panahong ito ng krisis, pinasigla ng Diyos si Isaias sa pamamagitan ng pagpapakita sa propeta na nananatili Siyang may kontrol.

`Basahing mabuti ang 2 Cronica 26:16. Sa anong mga paraan maaaring humarap ang bawat isa sa atin sa gayunding bagay? Paano tayo maiingatan ng pananahan sa Krus mula sa gayong bitag?`