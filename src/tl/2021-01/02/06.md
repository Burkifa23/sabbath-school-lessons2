---
title:  'Nakapangingilabot na Apela (Isaias 6:9-13)'
date:  07/01/2021
---

`Nang muling hinirang ng Diyos si Isaias, bakit binigyan Niya ang propeta nang gayung kataka-takang mensahe para dalhin sa Kanyang bayan? (Isaias 6:9, 10)`

Baka isipin nating mali ang pagkarinig ni Isaias o hindi mahalaga ang mensaheng ito, sinipi ni Jesus ang pahayag na ito para ipaliwanag kung bakit Siya nagturo gamit ang mga talinghaga (Mateo 13:13-15).

Ayaw ng Diyos mamatay ang sinuman (2 Pedro 3:9), na nagpapaliwanag kung bakit isinugo Niya si Isaias sa bayan ng Juda-at si Jesus sa sanlibutan. Ang nais ng Diyos ay hindi pumatay kundi magligtas nang walang hanggan. Subalit samantalang may mga tumutugon na positibo sa Kanyang mga apela, naging mas matibay ang pagkontra ng iba. Gayunman, patuloy ang Diyos sa pag-aapela sa kanila para bigyan sila nang higit at higit pang oportunidad na magsisi. Subalit, kapag lalo silang tumatanggi, mas lalo silang nagiging matigas. Kaya, sa gayong pang-unawa, ang ginagawa ng Diyos sa kanila ay nagreresulta ng pagtigas ng kanilang mga puso, bagaman mas gusto Niyang ang mga kilos na ito'y magpalambot sa kanila. Hindi nagbabago ang pag-ibig ng Diyos sa atin; ang indibiduwal nating tugon sa Kanyang pag-ibig ang kritikal na nagpapabago-bago.

Ang papel ng isang ministro, gaya nina Moises, Isaias, Jeremias, Ezekiel, o kahit si Cristo, ay patuloy na umaapela, kahit na tinatanggihan ng tao ang mensahe. Sinabi ng Diyos kay Ezekiel: “Kung pakinggan man nila o hindi (sapagkat sila'y mapaghimagsik na sambahayan) ay malalaman nilang nagkaroon ng propeta sa gitna nila” (Ezekiel 2:5). Ang papel ng Diyos at ng Kanyang mga lingkod ay para bigyan ang tao ng isang makatarungang pagpili, kaya upang sila'y mayroong sapat na babala (ihambing ang Ezekiel 3:16-21), kahit na mauwi sila sa pagpili sa pagkawasak at pagkatapon (Isaias 6:11-13).

`Taglay ang mga ideyang ito sa isipan, paano natin mauunawaan ang papel ng Diyos sa pagpapatigas ng puso ni Faraon?`

Sa Exodo 4:21, sinasabi ng Diyos, “ 'ngunit aking papatigasin ang kanyang puso.” Ito ang una sa siyam na beses nang sabihin ng Diyos na patitigasin ang puso ni Faraon. Subalit may siyam na beses din na pinatigas ni Faraon ang kanyang puso (bilang halimbawa, tingnan ang Exodo 8:15, 32; Exodo 9:34).

Malinaw na taglay ni Faraon ang ilang uri ng malayang kalooban, kung hindi ay hindi sana niya napatigas ang kanyang puso. Ngunit ang katotohanang pinatigas din ng Diyos ang puso ni Faraon ay nagpapakitang pinasimulan ng Diyos ang mga sitwasyon na tinugunan ni Faraon nang ginawa niya ang mga pagpili, mga pagpiling tanggihan ang mga tandang ibinigay sa kanya ng Diyos. Kung naging bukas ang Faraon sa mga tandang iyon, napalambot na sana ang kanyang puso, hindi napatigas ng mga ito.

`Sa sarili mong karanasan sa Panginoon, nadama mo na ba ang pagtigas ng inyong puso sa Banal na Espiritu? Isiping mabuti ang naging dahilan nito. Kung hindi mo noon nakitang nakatatakot ang konseptong ito (Tutal, iyon ay bahagi ng ibig sabihin ng pagkakaroon ng matigas na puso), paano mo tinitingnan ito ngayon? Ano ang paraan sa pagtakas? (Tingnan ang 1 Corinto 10:13.)`