---
title:  'Bagong Personalidad (Isaias 6:5-7)'
date:  05/01/2021
---

Sa santuwaryo/templo, tanging ang punong pari lang ang makalalapit sa presensya ng Diyos sa Dakong Kabanal-banalan sa Araw ng Pagbabayad-sala at tanging may isang proteksyon ng panabing na usok ng insenso, kung hindi siya'y mamamatay (Levitico 16:2, 12, 13). Nakita ni Isaias ang Panginoon, kahit na hindi siya ang punong pari, at hindi siya ang nagsusunog na insenso! Ang templo na puno ng usok (Isaias 6:4), ay nagpapaalala sa atin sa ulap kung saan nagpakita ang kaluwalhatian ng Diyos sa Araw ng Pagbabayad-sala (Levitico 16:2). Napuspos at iniisip na tapos na siya (ihambing ang Exodo 33:20; Hukom 6:22, 23), humiyaw si Isaias na may pagkilala sa kanyang kasalanan at sa kasalanan ng kanyang bayan (Isaias 6:5), nagpapagunita ng pag-amin ng punong pari sa Araw ng Pagbabayad-sala (Levitico 16:21).

“Nakatayo, gaya ng naroon, sa lubos na liwanag ng maka-Diyos na presensya sa dakong loob ng santuwaryo, natanto niyang kung nag-iisa sa kanyang sariling kasiraan at kawalang-kakayahan, hindi niya lubusang maisasakatuparan ang misyon kung saan siya tinawag."-Ellen G. White. PROPHETS AND KINGS, p. 308.

`Bakit gumamit ang serafin ng isang nagbabaga, o nasusunog, na uling mula sa altar para linisin ang mga labi ni Isaias? (Isaias 6:6, 7)`

Ipinaliwanag ng serafin na sa pamamagitan ng paghipo sa mga labi ng propeta natanggal ang kanyang sala at kasalanan (Isaias 6:7). Hindi binanggit ang kasalanan, ngunit hindi ito kailangang limitado sa maling pagsasalita, dahil ang labi ay nagpapahiwatig hindi lamang ng pagsasalita kundi ng buong pagkatao rin ng bumibigkas nito. Sa pagtanggap ng moral na pagdadalisay, nakapagbibigay na ngayon si Isaias ng dalisay na papuri sa Diyos.

Ang apoy ay isang ahente ng pagdadalisay, dahil sinusunog nito ang karumihan (tingnan ang Bilang 31:23). Ngunit gumamit ang serafin ng isang uling mula sa natatangi, banal na apoy ng altar, na sinindihan ng Diyos at pinanatiling patuloy na nag-aapoy doon (Levitico 6:12). Kaya, ginawang banal ng serafin si Isaias, at dalisay rin. Mayroon pa. Ang pagsamba sa santuwaryo, o sa templo, ang pangunahing dahilan ng pagkuha ng uling mula sa altar ay para sindihan ang insenso. Ihambing ang Levitico 16:12 kung saan kukunin ng punong pari ang insensaryong puno ng uling mula sa altar at gagamitin ito para sindihan ang insenso. Ngunit sa Isaias 6, inilagay ng serafin ang uling kay Isaias sa halip na sa insenso. Samantalang gusto ni Uzias na mag-alay ng insenso, si Isaias ay naging gaya ng insenso! Gaya ng ang pagsisindi ng banal na apoy sa insenso para punuin ang bahay ng Diyos ng banal na halimuyak, sinisindihan nito ang propeta para ikalat ang isang banal na mensahe. Hindi aksidente na sa sumunod na mga talata ng Isaias 6 (Isaias 6:8 at sumusunod) ay isinusugo ng Diyos si Isaias sa Kanyang bayan.

`Basahing may panalangin ang tugon ni Isaias (Isaias 6:5) sa kanyang pangitain tungkol sa Diyos. Paano natin makikita dito ang isang paghahayag ng pangunahing problema, tungkol sa isang makasalanang tao na umiiral sa isang sansinukob na nilikha ng isang “ 'Banal, banal, banal” na Diyos. (Isaias 6:3). Bakit si Cristo sa krus ang tanging posibleng kasagutan sa problemang ito? Anong nangyari sa krus na lumutas sa problemang ito?`