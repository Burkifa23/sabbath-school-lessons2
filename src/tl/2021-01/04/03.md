---
title:  'Mga Nakini-kinitang Bunga (Isaias 7:17–25)'
date:  18/01/2021
---

`Basahin ang mga talata sa itaas. Ano ang sinasabi ng Panginoon na mangyayari sa lupain? Bakit hindi tayo dapat magulat sa kinalabasan?`

“Sunud-sunod na paanyaya ang ipinadala sa nagkakamaling Israelita para bumalik sa kanilang katapatan kay Jehova. Ang pakiusap ng mga propeta ay malumanay; at habang nakatayo sila sa harapan ng mga tao at buong sigasig na hinihimok sila sa pagsisisi at repormasyon, ang kanilang mga salita ay nagbunga sa ikaluluwalhati ng Diyos.”—Ellen G. White, PROPHETS AND KINGS, p. 325.

Kaya, para kay Ahaz, ang tao ng takot sa halip na pananampalataya, ang mabuting balita mula sa Diyos ay malilipol ang Siria at Israel. Ang masamang balita ay ang Asiria, ang kakampi at “kaibigan” na pinili niyang tulungan siya, ay magiging mas malayong panganib na kaaway kaysa ginawa ng Siria at Israel. Sa pamamagitan ng pagtanggi sa malayang alok na pagliligtas ng Diyos, natiyak ang pagkatalo ni Ahaz. Kung inisip ni Ahaz na ang kanyang daigdig ay paguho na ngayon, mas masahol pa ang mangyayari!

“Higit na mabuti ang manganlong sa PANGINOON kaysa magtiwala sa mga pinuno” (Awit 118:9). Paanong pagtitiwalaan ni Ahaz na si Tiglath-pileser III ay masisiyahan sa pagkuha sa mga bansa sa hilaga at igagalang ang Juda? Ang mga sulat ng Asiria, gaya ng mga kasaysayan ng mismong mga hari ng Asiria, ay nagpapatotoo sa katotohanan na ang kanilang pagnanais sa kapangyarihan ay walang kabusugan.

`Basahin ang 2 Hari 16:10–18 at 2 Cronica 28:20–25. Ano ang nangyayari kay Ahaz? Anong espirituwal na prinsipyo ang makikita natin na inilaladlad dito? Bakit hindi tayo dapat magulat sa kanyang mga kilos?`

Buong makapangyarihang binubuod ng 2 Cronica 28:20-23 ang naging bunga ng paghingi ng tulong ni Ahaz sa Asiria sa halip na umasa sa Panginoon.

`Ang natural nating hilig ay magtiwala sa nakikita, nadarama, nalalasahan, nahihipo—mga bagay ng sanlibutan. Gayunman, gaya ng nalalaman natin, mawawala ang lahat ng bagay sa sanlibutan. Tingnan ang 2 Corinto 4:18. Anong sinasabi ng talatang ito sa atin? Paanong magagamit natin ang mensahe nito sa ating pamumuhay? At anong pagkakaiba ang gagawin nito para sa atin kung gagawin natin?`