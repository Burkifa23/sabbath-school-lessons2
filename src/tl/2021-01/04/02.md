---
title:  'Natupad na Propesiya (Isaias 7:14–16)'
date:  17/01/2021
---

Sa Isaias 7:14–16, ang Emmanuel ay isang tanda na nakaugnay sa tiyak na problema ni Ahaz: Bago ang batang Emmanuel ay may sapat na gulang para magpasya sa pagitan ng iba't ibang uri ng pagkain, “iiwan ang lupain ng dalawang haring iyong kinatatakutan.” (Isaias 7:16). Tumutukoy ito sa lupain at mga hari ng Siria at hilagang Israel (tingnan ang Isaias 7:1, 2, 4–9) at iniulit-ulit ang pangako ng Diyos na papawiin na ang kanilang kapangyarihan.

`Bakit binabanggit sa Isaias 7:15 ang “ keso at pulot” na kailangang kainin ng batang lalaki?`

Ang mga pananim at bukirin ng Juda ay sisirain ng mga Asiriano (Isaias 7:23–25). Kaya ang mga tao, kabilang ang Emmanuel ng Lumang Tipan, sinuman siya (Isaias 7:14, 15), ay mapipilitang bumalik sa pagkain ng mga taong lagalag (Isaias 7:21, 22). Ngunit samantalang sila'y magiging dukha, magkakaroon sila nang sapat para mabuhay.

`Kailan natupad ang propesiya tungkol sa Siria at hilagang Israel? (2 Hari 15:29, 30; 2 Hari 16:7–9; 1 Cronica 5:6, 26.) `

Ang propesiyang ito ni Isaias ay ibinigay mga 734 B.C. Bilang tugon sa suhol ni Ahaz, ginawa ni Tiglath-pileser III ang marahil ay gagawin naman niya talaga: winasak niya ang hilagang alyansa, sinakop ang rehiyon ng Galilea at Transjordanian ng hilagang Israel, ipinatapon ang iba sa populasyon, at ginawang mga Asirianong probinsya ang mga teritoryo (734–733 B.C.). Ang natira ng Israel ay nailigtas nang si Hoseas, matapos patayin si Haring Peka, ay sumuko at nagbayad ng buwis. Noong 733 at 732 B.C. ay sinakop ni Tiglathpileser ang Damascus, ang kapitolyo ng Siria. Pagkatapos ay ginawa niya ang Siria na mga probinsya ng Asiria. Kaya, nang 732, sa loob ng mga dalawang taon ng hula ni Isaias, ang Siria at Israel ay tiyak na natalo, at tapos na para sa dalawang hari na tumakot kay Ahaz.

Hindi nagtagal pagkatapos palitan ni Shalmaneser V si Tiglath-pileser III noong 727 B.C., nakagawa si Haring Hoshea ng Israel pulitikal na pagpapakamatay sa pamamagitan ng pagrerebelde laban sa Asiria. Kinuha ng mga Asiriano ang kapitolyong lunsod ng Samaria noong 722 B.C. at ipinatapon ang libu-libong mga Israelita sa Mesopotamia at Media, kung saan sa bandang huli sila'y naihalo sa lokal na populasyon at nawala ang kanilang pagkakakilanlan (tingnan ang Isaias 7:8-sa loob ng 65 years ang Ephraim ay lalo pang hindi na magiging isang bayan). Sinabi ng Diyos ang mangyayari sa mga kaaway ng Juda, subalit ang kanyang punto kay Ahaz ay mangyayari ito ngayon pa man, na hindi kailangang umasa sa Asiria.

`Isipin, kung namumuhay ka sa hilagang kaharian samantalang lahat ng mga ito'y nangyayari, kung gaano kadaling mawala ang pananampalataya. Ano ang maaari nating magawa, ngayon, sa araw na ito, para matutuhang mapanatiling buo ang pananampalataya, upang kapag dumating ang kalamidad sa kinabukasan ay maaari tayong manatiling matatag? (Tingnan ang 1 Pedro 1:13–25.)`