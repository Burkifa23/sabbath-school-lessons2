---
title:  Kapag Gumuguho na ang Mundo Mo
date:  09/01/2021
---

### Basahin Para sa Pag-aaral sa Linggong Ito
Isaias 7:1–9; Isaias 7:10–13; Isaias 7:14.

> <p>Talatang Sauluhin</p>
> “ ‘ “ ‘Kung kayo'y hindi maniniwala, tunay na hindi kayo matatatag’ ” ’ ” (Isaias 7:9).

Minsan isang Sabbath, nagmaneho sina Connie at Roy patungo sa kanilang garahe pagkatapos ng pagpupulong sa iglesya. Isang bantam na manok ang balisang-balisang lumipad pabalagbag sa bakuran sa harapan nila. May problema. Dapat ligtas na nasa kulungan ang kanilang mga alagang ibon pero ito'y nakalabas. Ang mabilis na pagsusuri ay nagpakita ng isang trahedyang nangyayari. Si Beethoven, ang maliit na aso ng kapitbahay ay nakawala rin sa kanyang bakuran at nasa dagat-dagatan na sakmal-sakmal si Daisy. Si Daisy ay isang magandang paitluging manok na may puting mabalahibong buntot. Iniligtas ni Connie si Daisy, ngunit huling-huli na. Ang pinakamamahal niyang alaga, na ngayon ay may gutay-gutay na leeg, ay karakarakang namatay na nasa mga bisig ni Connie. Naupo siya sa bakuran, hawak ang patay na ibon, at humagulgol.

Isa pang alaga ang labis na nabulabog. Isang matangkad na pato na nagngangalang Waddlesworth ang nakakitang hawak-hawak ni Connie si Daisy at parang ipinalagay na pinatay niya ito. Kaya, sa mga sumunod na ilang linggo, tuwing makikita ni Waddlesworth si Connie ay mabangis niya siyang inaatake, masakit na kinukurot gamit ang malakas nitong tuka. Minsan ay mahirap alamin kung sino ang iyong mga kaibigan o kaaway.

Titingnan natin sa linggong ito ang isang hari ng Juda na may ganito ring problema, at sisikapin nating unawain kung bakit ginawa niya ang mga maling pagpili.