---
title:  'Panganib Mula sa Hilaga (Isaias 7:1–9)'
date:  10/01/2021
---

`Anong nakatatakot na krisis ang hinarap ni Haring Ahaz noong maagang bahagi ng kanyang paghahari? (2 Hari 15:37, 38; 2 Hari 16:5, 6; Isaias 7:1, 2.)`

Ang mga kaharian ng hilagang Israel (Ephraim) at Siria (Aram) ay pinagtulungan ang mas maliit na bansa ng Juda, sa timog. Nangyari ito nang napahina ang Juda ng mga atake mula sa mga Edomita at Filisteo. Nang nakalipas, nakipaglaban ang Juda sa Israel, subalit ang alyansa sa pagitan ng Israel at Siria ay nagharap ng nakapangingibabaw na panganib. Lumilitaw na gustong pilitin ng Israel at Siria ang Juda na sumali sa kanila sa isang alyansa laban sa makapangyarihang lakas ni Tiglath-pileser III, ng Asiria (tinawag na “Pul” sa 2 Hari 15:19), na nagpatuloy na nagbanta sa kanila ng kanyang lumalawak na imperyo. Isinantabi ng Israel at Siria ang matagal nilang sagupaan sa isa't isa dahil sa mas malaking panganib. Kung masasakop nila ang Juda at makapaglalagay ng isang tau-tauhang mamumuno roon (Isaias 7:5, 6), magagamit nila ang yaman at tauhan.

`Ano ang solusyon ni Ahas nang gumuguho na ang kanyang mundo? (2 Hari 16:7–9; 2 Cronica 28:16.)`

Sa halip na kilalanin na ang Diyos lang ang tanging Kaibigan na makasasagip sa kanya at sa kanyang bayan, sinubukan ni Ahaz na makipagkaibigan kay Tiglath-pileser III, ang kaaway ng kanyang mga kaaway. Masayang tumupad ang hari ng Asiria sa kanyang kahilingan para sa tulong laban sa Siria at Israel. Hindi lamang tinanggap ni Tiglath-pileser ang isang mayamang suhol mula kay Ahaz, nagkaroon din siya nang mabuting dahilan para kunin ang Siria, na kaagad niyang ginawa (2 Hari 16:9). Nabasag ang kapangyarihan ng alyansa ng Siria at Israel. Sa maiksing panahon, lumilitaw na nailigtas ni Ahaz ang Juda.

Ang kilos na ito sa bahagi ni Ahaz, gayunman, ay hindi dapat dumating na nakagugulat. Siya'y naging isa sa pinakamasamang haring naghari sa Juda hanggang sa puntong iyon. (Tingnan ang 2 Hari 16:3, 4; 2 Cronica 28:2–4.)

`Kapag binasa natin ang tungkol sa kung ano ang gaya ni Ahaz, mauunawaan naman kung bakit ganun ang kanyang naging tugon sa panganib. Anong liksyon ang narito para sa atin sa personal na antas? Kung hindi natin sinusunod ang Panginoon ngayon, ano ang magpapaisip sa atin na magkakaroon tayo ng pananampalatayang magtiwala sa Kanya kapag dumating na ang mga tunay na mga pagsubok? (Tingnan ang Santiago 2:22; Jeremias 12:5.)`