---
title:  'Pagtatangkang Pagharang (Isaias 7:3–9)'
date:  11/01/2021
---

Samantalang tinitimbang ni Ahaz ang kanyang pagpipiliang pulitikal para harapin ang banta mula sa Israel at Siria, may nalalaman ang Diyos na hindi niya alam. Ang isang dahilan ay, ang Diyos ang nagpahintulot sa problemang dumating sa kanya upang disiplinahin at gisingin siya (2 Cronica 28:5, 19). At saka, bagaman ang pag-apela ng tulong kay Tiglath-pileser ay parang lohikal at kaakit-akit mula sa pananaw ng tao, alam ng Diyos na ito'y magdadala sa kaharian ng Juda ni David sa ilalim ng banyagang kontrol kung saan hinding-hindi ito makakabawi.

Ang nakataya ay lubhang napakataas. Kaya, isinugo ng Panginoon si Isaias para harangin ang hari (samantalang iniinspeksyon niya ang panustos na tubig ng Jerusalem bilang paghahanda sa isang pagkubkob) upang hikayatin siyang hindi na makipag-ugnayan sa lider ng Asiria.

`Bakit sinabihan ng Panginoon si Isaias na isama ang kanyang anak na si Shear-jashub? (Isaias 7:3)`

Magugulat si Ahaz kapag binati siya ni Isaias at ipakilala ang kanyang anak na pinangalanang “Ang Nalabi ay Babalik.” Kaninong nalabi? Babalik mula saan? Dahil ang ama ng bata ay isang propeta, ang pangalan ay parang isang may babalang mensahe mula sa Diyos tungkol sa mga taong papunta sa pagkakabihag. O ito ba'y tungkol sa pagbabalik sa Diyos sa kaisipang pagsisisi (ang pandiwang “balik” ay dala-dala rin ang kahulugan ng pagsisisi)? Ang mensahe ng Diyos kay Ahaz ay: Ang kahulugan nito'y yung pakahulugan mo! Talikuran ang mga kasalanan mo o pupunta ka sa pagkakabihag, at mula sa pagkakabihag ay babalik ang isang nalabi. Nasa iyo ang kapasyahan!

`Paanong pinatungkulan ng mensahe ng Diyos ang sitwasyon ng hari? (Isaias 7:4–9.)`

Ang banta mula sa Siria at Israel ay lilipas, at maililigtas ang Juda. Ang mga kapangyarihang sa tingin ni Ahaz ay parang napakalaki, at nag-aapoy na bulkan ay sa tingin lamang ng Diyos ay “parang mga tuod ng puno na umuusok pero walang apoy” (Isaias 7:4). Hindi na kailangan pang umapela ni Ahaz sa Asiria para sa tulong.

Ngunit para makagawa ng tamang desisyon, kailangang magtiwala si Ahaz sa Panginoon at sa Kanyang mga pangako. Kailangan niyang maniwala upang matatatag (Isaias 7:9). Ang mga salita para sa "maniwala" at "matatatag" ay mula sa parehong Hebreong ugat na kung saan ay nanggagaling din ang salita para sa “katotohanan” (yung mapagkakatiwalaan) at ang salitang Amen (pinagtitibay ang totoo/mapagtitiwalaan). Kailangan ni Ahaz maging sigurado para makasigurado; kailangan niyang umasa para maging maaasahan.

`Tingnan ang huling bahagi ng Isaias 7:9. Bakit napakahalaga ng pananampalataya at paniniwala upang “matatag”? Matatag saan? Paano magagamit ang prinsipyong ito sa buhay ng Cristiano?`