---
title:  'Isa Pang Pagkakataon (Isaias 7:10-13)'
date:  12/01/2021
---

Hindi tumugon si Ahaz sa panawagan ni Isaias para sa pananampalataya. Kaya, may awang binigyan ng Diyos ang hari ng isa pang pagkakataon, sinasabi sa kanya na humingi ng isang tanda na “kasinlalim ng Sheol o kasintaas ng langit” (Isaias 7:11). Narito ang isa sa pinakadakilang paanyaya sa pananampalataya sa anumang paraan na naibigay sa tao. Hindi gaya ng mga loteriya at sweepstakes, walang inilagay ang Diyos na paghihigpit sa maliit na letra. Hindi pa nga Niya nilimita ang Kanyang alok sa kalahati ng Kanyang kaharian, gaya ng ginawa ng mga taong namumuno nang naabot nila ang mataas na hangganan ng kanilang pagkamapagbigay (tingnan ang Esther 5:6; Esther 7:2; Marcos 6:23). Siya'y handa at nagnanais na sairin ang lahat ng langit at lupa para sa masamang hari kung maniniwala lamang siya! Bilang tanda, mahihingi ni Ahaz ang isang bundok ng ginto o mga kawal na kasindami ng buhangin ng Mediteraneo.

`Bakit gayon ang naging paraan ng tugon ni Ahaz? (Isaias 7:12.)`

Sa unang tingin, ang sagot ni Ahaz ay tila banal at magalang. Hindi niya ilalagay ang Diyos sa pagsubok, gaya ng mga Israelita daan-daang taong nakaraan, sa panahon ng kanilang mga paglibot sa ilang (Exodo 17:2; Deuteronomio 6:16). Subalit ang kaibahan ay ang Diyos ang nag-anyaya sa hari na ilagay Siya sa pagsubok (ihambing ang Malakias 3:10). Ang pagtanggap sa Kanyang pumupuspos na masaganang regalo ay magpapasaya sa Kanya, hindi pagsubok sa Kanyang pasensya. Ngunit si Ahaz ay hindi nga nahahandang pahintulutan ang Diyos na tulungan siyang maniwala. Hinarangan at kinandaduhan niya ang pintuan ng kanyang puso para saraduhan ang pananampalataya.

`Basahin ang Isaias 7:13. Ano ang sinasabi ni Isaias dito?`

Tinukoy ni Isaias na sa pagtangging subukin ang Diyos, sa panlabas para iwasang pagurin ang Diyos, si Ahaz, sa katotohanan, ay pinagod ang Diyos. Subalit ang pinakanakababagabag na aspekto ng talatang ito'y ang katotohanang tumutukoy dito si Isaias sa "aking Diyos,” sa malinaw na kataliwas sa Isaias 7:11, kung saan hinilingan ng propeta ang hari na humingi ng tanda ng Panginoon na “iyong Diyos.” Nang tanggihan ni Ahaz ang makaDiyos na alok, tinanggihan niya ang Panginoon mula sa pagiging kanyang Diyos. Ang Panginoon ay ang Diyos ni Isaias-ngunit hindi ang kay Ahaz.

`Ano ang itinuturo sa atin ng liksyon sa araw na ito tungkol sa pagtitiyaga at kahandaang dalhin tayong lahat sa kaligtasan? Ano rin ang sinasabi nito sa atin tungkol sa pagiging bulag at katigasan ng puso ng tao kapag hindi lubusang naisuko sa Panginoon? Sa wakas, kahit na binigyan ng Diyos si Ahaz ng anumang tanda na gusto niya, sa tingin mo ba ay maniniwala si Ahaz? Ipaliwanag ang iyong sagot.`