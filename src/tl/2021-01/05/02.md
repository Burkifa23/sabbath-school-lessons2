---
title:  'Katapusan ng Kapanglawan Para sa Galilea (Isaias 9:1–5)'
date:  24/01/2021
---

`Bakit nagpapasimula ang Isaias 9:1 sa salitang (Ngunit/Gayunman) na nagpapahiwatig ng isang pagkakaiba sa nauna rito?`

Inilalarawan ng Isaias 8:21, 22 ang kawalang-pag-asang katayuan ng mga bumaling sa okultismo imbes na sa tunay na Diyos: saan man sila tumingin “ang makikita lamang ay kahirapan at kadiliman, ulap ng hapis, at itataboy sila sa makapal na kadiliman” (Isaias 8:22). Samantala, darating ang panahon na "hindi magkakaroon ng kapanglawan sa kanya na nasa pagkahapis” (Isaias 9:1). Ang mga tao ng rehiyon ng Galilea ay ibinukod dito bilang tumatanggap ng natatanging pagpapala ng isang “dakilang liwanag” (Isaias 9:2). Ang bansa ay madaragdagan at magagalak dahil masisira ng Diyos ang panghampas ng nagpapahirap” (Isaias 9:4).

Ang rehiyon ng Lawa ng Galilea ay inilarawan dito dahil kasama ito sa mga unang teritoryo ng Israel na sasakupin. Bilang tugon sa kahilingan ni Ahaz para sa tulong, kinuha ni Tiglath-pileser III ang Galilea at mga rehiyon ng Transjordan ng hilagang Israel, dinalang mga bihag ang iba sa mga tao, at ginawang mga probinsya ng Asiria ang mga teritoryo (2 Kings 15:29). Kaya, sa mensahe ni Isaias, ang unang sasakupin ay siyang unang makakakita ng pagliligtas.

`Sino ang gagamitin ng Diyos para palayain ang Kanyang bayan? (Isaias 9:6, 7.)`

`Kailan at paano natupad ang propesiya ng Isaias 9:1–5? (Mateo 4:12–25.)`

Hindi aksidenteng sa rehiyon ng Galilea ang unang ministeryo ni Jesus, kung saan Siya nagbigay ng pag-asa sa pamamagitan ng pag-aanunsyo ng mabuting balita ng kaharian ng Diyos at sa pagpapagaling ng bayan, kabilang ang pagliligtas sa mga nademonyo mula sa pagkaalipin sa okultismo (Mateo 4:27).

Dito natin makikita ang isang sakdal na halimbawa kung paano kinukuha ng Biblia ang mga nangyari sa panahon ng Lumang Tipan at ginagamit ang mga ito para isalarawang-diwa ang mga bagay na mangyayari sa panahon ng Bagong Tipan. Pinaghalo ng Panginoon ang mga larawan mula sa isang panahon sa larawan ng iba, gaya ng sa Mateo 24, nang inihalo ni Jesus ang pagkawasak ng Jerusalem noong A.D. 70 sa pagwasak sa katapusan ng daigdig.

`Kung may magtatanong sa iyo, Mula saan ka iniligtas ni Jesus, ano ang isasagot mo? Ano ang personal na patotoo ang maibibigay mo tungkol sa kapangyarihan ni Cristo sa iyong buhay?`