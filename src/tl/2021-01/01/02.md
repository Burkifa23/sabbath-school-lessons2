---
title:  'Dinggin Mo, O Langit! (Isaias 1:1-9)'
date:  27/12/2020
---

Madaling ipinakilala ng aklat ng Isaias ang sarili nito sa pamamagitan ng pagkilala sa may-akda (“anak ni Amoz”), ang pinagmumulan ng kanyang mensahe (isang “pangitain”), at ang kanyang paksa (ang Juda at ang kapitolyo nito, Jerusalem, sa panahon ng paghahari ng apat na hari). Kinikilala rin ng paksa ang pangunahing tagapakinig ni Isaias bilang bayan ng sarili niyang bansa sa panahon kung saan siya nabuhay. Nagsalita ang propeta sa kanila tungkol sa sarili nilang katayuan at kapalaran.

Sa pagbanggit sa mga haring naghahari sa panahong siya'y aktibo, nililimitahan niya ang tagapakinig at ikinakapit ang aklat sa pangkasaysayan at pulitikal na mga pangyayari ng isang tiyak na yugto. Itong balangkas ng panahon ay dinadala tayo sa mga salaysay ng 2 Hari 15–20 at 2 Cronica 26–32.

`Basahin ang Isaias 1:2. Ano ang diwa ng mensahe rito? Ano ang sinasabi ng Panginoon? Paanong ang katulad na ideyang ito'y nakita na sa buong banal na kasaysayan? Masasabi rin ba naman ito tungkol sa Cristianong iglesya ngayon? Ipaliwanag ang iyong sagot.`

Pansinin kung paanong ang mensahe ay nagpapasimula sa mga salitang “Dinggin mo, O langit, at pakinggan mo, O lupa, sapagkat nagsalita ang PANGINOON” (ihambing ang Deuteronomio 30:19; Deuteronomio 31:28). Hindi ipinapahiwatig ng Panginoon na ang langit at lupa, mismo, ay nakaririnig at nakauunawa. Sa halip, ginagawa niya ito para sa pagdidiin.

Kapag ang isang sinaunang Malapit na Silangang hari, gaya ng isang Hiteong emperador, ay gumawa ng isang kasunduang pulitikal sa isang mas mababang pinuno, tinatawagan niya ang kanyang diyos bilang saksi para idiin na anumang paglabag sa kasunduan ay tiyak na mapapansin at maparurusahan. Gayunman, nang ang makalangit na Hari ng mga hari ay nakipagtipan sa mga Israelita sa mga araw ni Moises, hindi siya tumukoy sa ibang mga diyos bilang mga saksi. Bilang nag-iisang tunay na Diyos, tumawag Siya, sa halip, para sa kalangitan at lupa para tuparin ang papel na ito (tingnan din ang Deuteronomio 4:26).

`Maingat na basahin ang Isaias 1:1-9. Buurin sa mga linya sa ibaba ang mga kasalanan ng Juda. Tanging pansinin din, ang mga resulta ng mga kasalanang iyon. Saan may sala ang Juda, at anong nangyari dahil sa kanyang sala? Kasabay nito, anong pag-asa ang inihayag sa Isaias 1:9?`