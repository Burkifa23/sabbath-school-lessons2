---
title:  'Bulok na Ritwalismo (Isaias 1:10-17)'
date:  28/12/2020
---

`Basahin ang Isaias 1:10. Bakit sa palagay mo ginagamit niya ang larawang isip ng Sodoma at Gomorra? Ano ang idinidiin ng Panginoon?`

`Basahin ang Isaias 1:11-15. Ano ang sinasabi ng Panginoon sa mga tao roon? Bakit tinanggihan ng Panginoon ang pagsambang inihahandog sa Kanya ng Kanyang bayan?`

Ang parehong kamay na naghandog ng mga sakripisyo at iniunat sa panalangin ay “puno ng dugo”; ibig sabihin, may sala ng dahas at paniniil sa iba (Isaias 1:15; Isaias 58:3, 4). Sa pagmamaltrato sa ibang kaanib ng komunidad ng tipan, nagpapakita sila ng kawalang-galang sa Tagapag-ingat ng lahat ng mga Israelita. Ang mga kasalanan laban sa ibang tao ay mga kasalanan laban sa Panginoon.

Siyempre, mismong ang Diyos ang nagtatag ng ritwal ng sistema ng pagsamba (Levitico 1-16) at hinirang ang templo sa Jerusalem bilang ang nababagay na lugar para rito (1 Hari 8:10, 11). Subalit ang mga ritwal ay nilayong gumanap sa loob ng konteksto ng tipan na ginawa ng Diyos sa mga taong ito. Ang tipan ng Diyos sa Israel ang nagpaging posible para sa Kanya na tumira sa gitna nila sa santuwaryo/templo. Kaya, ang mga ritwal at panalanging ginagawa roon ay may-bisa lamang kung inihayag nila ang kanilang katapatan sa kanya at sa Kanyang tipan. Ang mga taong naghahandog ng mga hain na walang pagsisisi mula sa walang katarungang gawa sa ibang kaanib ng komunidad ng tipan ay gumagawa ng mga ritwal na kasinungalingan. Sa gayon ang kanilang hain ay hindi lang walang bias- ang mga ito'y kasalanan! Ang kanilang mga ritwal na kilos ang nagsasabi ng kanilang katapatan, subalit ang kanilang gawi ay nagpatunay na kanilang sinira ang tipan.

`Basahin ang Isaias 1:16, 17. Ano ang iniuutos ng Panginoon na gagawin ng kanyang bayan? Paanong ang mga talatang ito, sa kontekstong ito, ay kahanay sa sinabi ni Jesus sa Mateo 23:23–28? Anong mensahe ang masusumpungan natin para sa ating sarili ngayon sa mga talatang ito at sa konteksto kung saan naibigay ang mga ito?`