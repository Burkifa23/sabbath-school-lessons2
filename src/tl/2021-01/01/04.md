---
title:  'Ang Argumento ng Kapatawaran (Isaias 1:18)'
date:  29/12/2020
---

`Basahin ang Isaias 1:18. Matapos basahin ito nang ilang beses, isulat ang pinaniniwalaan mong sinasabi ng Panginoon dito (basahin ang ilang talatang lagpas dito para makuha ang buong konteksto).`

Sinabi ng Diyos ang makapangyarihang patunay na ang mga taga-Judea, ang akusado, ay may sala ng paglabag sa kasunduan (Isaias 1:2–15), at umapela Siya sa kanila na magreporma (Isaias 1:16, 17). Ang apelang ito'y nagmumungkahi na may pag-asa. Matapos ang lahat, bakit hihimukin ang isang kriminal na nararapat bitayin na baguhin ang kanyang pamumuhay? Paanong ang isang presong nasa hanay ng papatayin ay “ituwid ang paniniil; inyong ipagtanggol ang mga ulila ipaglaban ninyo ang babaing balo”? Ngunit nang sinasabi ng Diyos, “Pumarito kayo ngayon, at tayo'y mangatuwiran sa isa't isa” (Isaias 1:18), makikita nating sinisikap pa ng Panginoon na makipagkatwiranan sa Kanyang bayan, nagsisikap pa ring papagsisihin sila at talikuran ang masasama nilang pamumuhay, gaanuman naging makasalanan sila.

Sinasabi sa kanila ng Panginoon na ang Inyong mga kasalanan ay tulad ng matingkad na pula, ang mga ito'y magiging mapuputi. Bakit pula ang mga kasalanan? Dahil pula ang kulay ng “dugo” (dugo ng sala) na kumakalat sa mga kamay ng tao (Isaias 1:15). Ang puti, bilang kataliwas, ay kulay ng kadalisayan, ang kawalan ng dugo ng sala. Dito, nag-aalok ang Diyos na baguhin sila. Ito ang uri ng wikang ginamit ni haring David nang humiyaw siya sa Diyos para sa kapatawaran ng kanyang kasalanan ng pagkuha kay Batseba at pagpatay sa kanyang mister (basahin ang Awit 51:7, 14). Sa Isaias 1:18, ang argumento ng Diyos ay isang alok para patawarin ang kanyang bayan!

`Paanong ang alok ng Diyos ng kapatawaran ay nagsisilbing isang argumento para sa kanila na baguhin ang kanilang pamumuhay? (Ihambing ang Isaias 1:18 sa Isaias 44:22.)`

Ngayon ay nakikita natin ang layunin ng matatalim na mga salita ng Diyos na nagbababala laban sa Kanyang bayan. Ang mga ito'y hindi para tanggihan ang Kanyang bayan kundi para ibalik sila sa Kanya. Ang alok Niya ng kapatawaran ay ang makapangyarihang argumentong sinusuportahan ang kanyang apela para sa mga tao na moral na dalisayin ang kanilang sarili (Isaias 1:16, 17). Ginagawang posible ng Kanyang kapatawaran ang pagbabago sa kanila sa pamamagitan ng Kanyang kapangyarihan. Makikita natin dito ang mga binhi ng “bagong tipan,” na hinulaan sa Jeremias 31: 31-34, kung saan ang kapatawaran ay ang basehan ng isang bagong relasyon sa Diyos. Magpapasimula tayong “bangkarote,” may utang na hinding-hindi natin mababayaran. Mula sa hamak na katayuan ng pagkilala ng ating pangangailangan para sa kapatawaran, handa na tayong tanggapin ang lahat ng mayroong ibibigay sa atin ng Diyos.