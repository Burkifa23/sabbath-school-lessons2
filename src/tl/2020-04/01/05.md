---
title:  Pagbawi sa Bagay na Nawala
date:  30/09/2020
---

Nang pinili ni Adan at Eva na sumunod sa mensahe ng ahas, hinarap nila, kasama ng marami pang ibang bunga, ang pagpapalayas mula sa silid-aralan ng Diyos. Pag-isipan ang bagay na nawala kina Adan at Eva dahil sa kanilang kasalanan. Kapag naunawaan natin ang kanilang pagkakasala, mas mabuti nating mauunawaan ang layunin ng edukasyon para sa atin sa pangkasalukuyang panahon. Sa kabila ng pagpapalayas sa kanila, ang buhay sa isang di-perpektong mundo ay naghatid sa isang bagong layunin para sa edukasyon.

Kung ang edukasyon bago ang pagkakasala ay paraan ng Diyos sa pagpapakilala kina Adan at Eva sa Kanya, sa Kanyang karakter, Kanyang kabutihan, at Kanyang pag-ibig, noon matapos silang mapalayas ang gawain ng edukasyon ay dapat na maging tulong upang muling maipakilala ang sangkatauhan sa mga bagay na iyon, pati na rin ang muling paglikha sa larawan ng Diyos sa atin. Sa kabila ng kanilang pisikal na pagkaalis mula sa presensya ng Diyos, maaari pa ring lumapit sa Kanya ang mga anak ng Diyos upang makilala Siya, ang Kanyang kabutihan, at ang Kanyang pag-ibig. Sa pamamagitan ng pananalangin, paglilingkod, at pag-aaral ng Kanyang Salita, maaari tayong makalapit sa ating Diyos gaya ng ginawa nina Adan at Eva sa Eden.

Ang mabuting balita ay, dahil kay Jesus, at sa panukala ng pagtubos, hindi nawala ang lahat. Mayroon tayong pag-asa ng kaligtasan at ng katubusan. At karamihan sa edukasyong Cristiano ay dapat nagtuturo sa mga estudyante tungo kay Jesus at sa Kanyang ginawa para sa atin at sa pagpapanauling Kanyang iniaalok.

`Basahin ang 2 Pedro 1:3-11. Ayon sa liwanag ng lahat na nawala nang umalis ang tao sa Eden, ang mga talatang ito ay nagbigay ng pampalakas ng loob na marami pa ang maaaring mabawi. Ano ang isinulat ni Pedro na dapat nating gawin upang makahanap ng pagpapanauli ng larawan ng Diyos sa ating mga buhay?`

Sa pamamagitan ni Jesus, nabigyan tayo ng "lahat ng bagay tungkol sa buhay at kabanalan." Napakagandang pangako! Ano ang maaaring ilan sa mga bagay na ito? Mabuti, binibigyan tayo ni Pedro ng listahan: pananampalataya, kahutihan, kaalaman, pagpipigil sa sarili, pagtitiis, at iba pa. Pansinin din, na ang kaalaman ay isa sa mga bagay na binabanggit ni Pedro. Siyempre ang ideyang ito, ay naghahatid ng pagkaunawa sa edukasyon. Ang tunay na edukasyon ay maghahatid sa tunay na kaalaman, ang kaalaman kay Cristo, kaya hindi lamang tayo mas lalong magiging gaya Niya, makatatayo rin tayo upang ibahagi ang ating kaalaman tungkol sa Kanya sa iba.

`Pag-isipan nang sandali ang tungkol sa katotohanan na ang ipinagbabawal na puno ay ang puno ng "kaalaman ng mabuti at masama." Ano ang dapat nitong sabihin sa atin tungkol sa kung bakit hindi lahat ng kaalaman ay mabuti? Paano natin malalaman ang pagkakaiba sa pagitan ng mabuti at masamang kaalaman?`