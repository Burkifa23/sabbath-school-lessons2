---
title:  Ang Unang Paaralan
date:  27/09/2020
---

Bagaman hindi natin iniisip ang Hardin bilang isang silid-paaralan, ito'y angkop lamang na akalain, lalo na ang isang tulad sa Eden, na puno ng di-nasirang kayamanan ng nilikha ng Diyos. Mahirap na isipin mula sa ating pananaw ngayon, kung paanong ang mga di-nagkasalang mga nilalang na ito, sa isang di-nagkasalang sanlibutan, na direktang tinuruan ng kanilang Manlalalang, ay natututo sa "silid-aralan" na iyon.

`Basahin ang Genesis 2:7-23. Ano ang napapansin mo tungkol sa pagkakaroon ng Diyos ng layunin sa paglikha, paglalagay, at pagbibigay ng trabaho kay Adan?`

Nilikha ng Diyos ang lalaki at babae ayon sa Kanyang wangis at binigyan sila ng isang tahanan at isang makahulugang gawain. Kung isasaalang-alang mo ang ugnayan ng guro at estudyante, ito'y isang ulirang ugnayan. Alam ng Diyos ang mga kakayahan ni Adan sapagkat nilikha Niya si Adan. Matuturuan Niya si Adan, dahil alam Niyang mapagtatanto ni Adan ang buo niyang potensyal.

Binigyan ng Diyos ang tao ng resporisibilidad, ngunit gusto rin Niya siyang magkaroon ng kaligayahan. At marahil parte ng mga kaparaanan ng pagbibigay sa kanya ng kaligayahan ay ang pagbibigay sa kanya ng mga responsibilidad. Sabagay, sino ang hindi nakakukuha ng kaluguran—kaligayahan, kahit na—sa pagkakaroon ng mga responsibilidad at matapat na natutupad ang mga ito? Kilala ng Diyos ang puso ni Adan at kung ano ang kailangan niya upang lumago, kaya't binigyan Niya si Adan ng gawain na alagaan ang hardin. "Kinuha ng Diyos ang lalaki at inilagay sa halamanan ng Eden upang ito'y kanyang bungkalin at ingatan," (Genesis 2:15). Mahirap para sa atin na isipin ito, dahil ang nalalaman lamang natin ay isang mundo ng kasalanan at kamatayan, kung ano ang gawaing nakapaloob at mga liksyon na, walang dudang natutuhan ni Adan sa kanyang pagtatrabaho at pag-iingat sa kanilang tahanang hardin.

Sa Genesis 2:19-23, lumikha ang Diyos ng mga hayop na makakasama ni Adan, at Kanya ring nilikha si Eva bilang asawa ni Adan. Alam ng Diyos na kailangan ni Adan ng kasama at tulong ng isang katuwang, kaya lumikha Siya ng babae.

Alam din ng Diyos na kailangang magkaroon ang tao ng malapit na relasyon sa Kanya, kaya lumikha Siya ng isang pribadong lugar sa Eden na nasa loob ng hardin. Lahat ng ito ay nagpapatunay sa pagkakaroon ng layunin ng Diyos sa paglikha at sa Kanyang pag-ibig sa sangkatauhan. Muli, mula sa malaking distansya natin sa Eden, mahirap isipin kung ano ang hitsura nito—gayunman masayang subukang isipin ito, di ba?

`Bagaman matagal na tayong natanggal sa Eden, puwede pa rin nating matutuhan ang mga liksyon mula sa kalikasan. Ano ang ilan sa mga liksyong iyon, at paano tayo makikinabang mula sa mga ito sa ating pagbibigay-kahulugan sa mga ito sa pamamagitan ng mga lente ng Kasulatan?`