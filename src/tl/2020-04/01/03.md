---
title:  Panghihimasok
date:  28/09/2020
---

Isa sa mga malaking kaligayahan para sa maraming mga guro ay ang pagaayos ng kanilang silid-aralan: paglalagay ng mga bulletin boards, pagsasaayos ng mga kagamitan, at pag-aayos ng silid-aralan sa pinakamagandang paraan. Kung susuriin natin ang pangitain ng Diyos para sa silid-aralan na Hardin ng Eden, makikita natin ang ginawa Niyang maingat na paghahanda ng isang kapaligirang pag-aaralan para kina Adan at Eva. Ninais Niyang mapalibutan sila ng kagandahan. Maiisip natin na ang bawat bulaklak, ibon, hayop, at puno ay naghandog ng oportunidad para kina Adan at Eva na matuto nang higit tungkol sa kanilang sanlibutan at tungkol sa kanilang Manlalalang.

Ngunit mayroong biglaang pagbabago mula Genesis 2 hanggang Genesis 3. Naisaalang-alang natin ang lahat ng kabutihan na nilikha ng Diyos na may banal na layunin. Subalit sa Genesis 3:1 tayo rin ay napukaw sa probisyon ng Diyos para sa malayang kalooban. Ang presensya ng ahas bilang "mas higit na tuso kaysa alinman sa mga hayop sa parang" ay isang pag-alis mula sa salitang ginamit noong una. Ang mga salitang gaya ng "napakabuti" at "hindi nahiya" at "nakalulugod" ay mga salitang pang-uri na ginamit para ilarawan ang nilikha ng Diyos sa naunang mga kapitulo. Ngayon, gayunman, dahil sa ahas, nagkaroon ng pagbabago ng tono. Ang salitang "tuso" ay isinalin din sa ibang mga bersyon bilang "mapandaya." Biglang-bigla, isang negatibong elemento ang naipakilala sa isang nasa kasakdalan lamang.

Sa kaibahan, ipinakikita sa Genesis ang Diyos bilang kabaligtaran ng "mapandaya." Lubhang maliwanag ang Diyos tungkol sa Kanyang mga inaasahan sa mag-asawa sa hardin. Alam natin mula sa utos ng Diyos sa Genesis 2:16, 17 na itinatag Niya ang isang pangunahing utos na dapat nilang sundin, at iyon ay ang hindi pagkain mula sa ipinagbabawal na puno.

Kahit ano pa ang makukuha natin mula sa kuwentong ito, isang bagay ang kapansin-pansin: sina Adan at Eva ay nilikha bilang malayang moral na mga nilalang, mga nilalang na may kakayahang pumili sa pagitan ng pagsunod at pagsuway. Kaya, sa simula pa lang, kahit na sa isang mundong di-nagkasala, makikita natin ang reyalidad ng malayang kalooban ng tao.

`Sa Genesis 3:1-6, suriin ang mga paglalarawang ginamit ng ahas at iyonginulit ni Eva. Ano ang mapapansin sa impormasyong inialok ng ahas kay Eva? Ano ang napapansin mo tungkol sa kung paano noon isinasaalang-alang ni Eva ang puno ng pagkakilala sa mabuti at masama?`

Sa Genesis 2:17, sinabi ng Panginoon kay Adan na kung siya'y kakain mula sa puno. siya'y "tiyak na mamamatay." Nang ulitin ni Eva ang utos sa Genesis 3:3, hindi niya lubhang idiniin ito, inalis pa niya ang salitang "tiyak." Sa Genesis 3:4, ibinalik ng ahas ang salita ngunit sa isang lubos na kabaligtaran ng sinabi ng Diyos. Tila kahit na naturuan ng Diyos si Eva sa Hardin ng Eden, hindi niya sineryoso ang natutuhan niya gaya nang dapat niya sanang gawin, sa makikita natin sa mismong wikang ginamit niya.