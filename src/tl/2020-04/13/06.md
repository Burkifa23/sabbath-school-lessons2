---
title:  Ang Dakilang Guro
date:  24/12/2020
---

Gaya ng nakita natin sa buong tatlong buwang ito, isang pangunahing aspekto ng ministeryo ni Cristo rito sa lupa ang pagiging isang guro. Mula sa pasimula ng Kanyang ministeryo, kahit ito man ay sa pamamagitan ng ikinilos o ginawa, si Jesus ay patuloy na nagtuturo sa Kanyang mga tagasunod ng mga katotohanan tungkol sa Kanyang sarili, tungkol sa Ama, tungkol sa kaligtasan at tungkol sa pag-asang naghihintay sa atin (tingnan ang Mateo 5:2; Marcos 4:2; Lucas 19:47; Juan 6:59).

Tunay nga na ang dapat mo lang gawin ay mabilisang basahin ang isang ebanghelyo, anumang ebanghelyo, at sa lahat ng ito makikita mo ang mga aral ni Jesus. At bagaman, kahit na ngayon, sa pamamagitan ng Kanyang Salita, ang Panginoon ay nagpapatuloy na magturo sa atin, sa bagong mundo ang aral na ito ay magpapatuloy din. Ngunit isipin kung gaano ito magiging kakaiba sa isang pag-iral na hindi nabahiran ng kasalanan at ng lahat ng mga limitasyon na inilalagay nito sa atin.

`“At sasabihin ng isa sa kanya, ‘Ano itong mga sugat sa pagitan ng iyong mga bisig?’ kung magkagayon siya’y sasagot, ‘Ang mga ito’y sugat na tinanggap ko sa bahay ng aking mga kaibigan’” (Zacarias 13:6). Ano sa palagay mo ang pinag-uusapan sa talatang ito?`

"Ang mga taon ng walang hanggan, habang lumilipas ito, ay magdadala ng mas masagana at mga mas maluwalhati pang paghahayag ng Diyos at ni Cristo. Sa pagsulong ng kaalaman, lalago rin ang pag-ibig, pagpipitagan, at kaligayahan. Kung gaano kahigit na nakikilala ng mga tao ang Diyos, mas humihigit din ang kanilang nagiging paghanga sa Kanyang karakter. Sa pagbukas ni Jesus sa kanila ng mga kayamanan ng pagtubos at mga kahanga¬-hangang nagawa sa dakilang tunggalian laban kay Satanas, matutuwa ang mga puso ng tinubos na may maalab na pagtatalaga, at may masidhing kaligayahan nilang patutugtugin ang mga gintong alpa, at milyun-milyon at libu-libong mga tinig ang magkakaisa upang paghusayin ang dakilang koro ng papuri.

Nagtapos na ang dakilang tunggalian. Wala na ang kasalanan at mga makasalanan. Malinis na ang buong sansinukob. Isang pintig ng pagkakaisa at kagalakan ang pumipintig sa napakalawak na nilikha. Mula sa Kanya na lumikha ng lahat, ay dumadaloy ang buhay at liwanag at kagalakan, sa buong nasasakupan ng di-masukat na kalawakan. Mula sa pinakamaliit na atomo hanggang sa pinakamalaking mundo, lahat ng bagay, mga may buhay at walang buhay, sa kanilang walang lambong na kagandahan at sakdal na kaligayahan, ay nagpapahayag na ang Diyos ay pag-ibig."—Ellen G. White, THE GREAT CONTROVERSY, p. 678.

`Sa lahat ng mga kamangha-manghang katotohanan na matututuhan natin sa buong walang hanggan, walang higit na makatatawag ng pansin sa atin kaysa sakripisyo ni Cristo para sa ating kabutihan. Pag-isipan kung gaano ito magiging kalalim at kayaman na ating pag-aaralan ito sa buong walang hanggan. Kahit na ngayon, paano mo matututuhang mas mabuting pasalamatan ang ginawa ni Jesus para sa atin sa pamamagitan ng Krus?`