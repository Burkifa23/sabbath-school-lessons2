---
title:  Ang Paaralan sa Kabilang-buhay
date:  23/12/2020
---

"Sapagkat inihahanda tayo nitong magaan at panandaliang kapighatian para sa walang hanggan at di-masukat na kaluwalhatian, sapagkat hindi kami tumitingin sa mga bagay na nakikita, kundi sa mga bagay na hindi nakikita, sapagkat ang mga bagay na nakikita ay may katapusan, subalit ang mga bagay na hindi nakikita ay walang hanggan" (2 Corinto 4:17-19).

`Anong pag-asa ang inihahandog sa atin ng mga talatang ito? Ano ang ilan sa mga hindi at walang hanggang bagay ang maaaring ating hinihintay, na ipinangako sa atin sa pamamagitan ni Jesus? Tingnan din ang Apocalipsis 21:1, 2; Apocalipsis 2:7; Apocalipsis 7:14-17.`

Gaano man katotoo ang mga pangakong inihandog sa atin ni Jesus, gaano man karami ang mabubuting dahilang mayroon tayo para maniwala sa mga ito, nananatili ang katotohanan na nagbibigay ang Biblia sa atin ng mga pahiwatig, mga sulyap, kung ano ang naghihintay sa atin. Gayunman, isang bagay ang matitiyak natin, ito'y magiging dakila, dahil pag-isipan na lamang kung gaano magiging dakila ang buhay sa isang pamumuhay na walang pagpinsala ng kasalanan!

Ang lahat ng ating kirot, ang lahat ng ating paghihirap, ang lahat ng bagay na sinasagupa natin dito ay mula sa kasalanan at sa mga bunga nito. Dumating si Cristo para pawalang-bisain ang lahat ng ito, at muli Niyang ibabalik ang lupa sa orihinal na layunin ng Diyos dito bago pumasok ang kasalanan. Sa katunayan, mas magiging mabuti ito, dahil sa kalagitnaan ng lahat ng kaluwalhatiang ito ay maaari nating pagmasdan ng walang hanggan ang mga pilat sa mga kamay at paa ni Jesus, ang halaga ng ating pagtubos.

"Doon, kapag aalisin na ang lambong na nagpapadilim ng ating mga paningin, at mamamasdan ng ating mga mata ang kagandahan ng mundo kung saan ngayon ay masusulyapan natin sa pamamagitan ng mikroskopyo; kapag tayo'y tumingin sa kaluwalhatian ng langit, na sa gayon ay sinusuri sa pamamagitan ng teleskopyo; kapag, naalis ang dumi ng kasalanan, lalabas ang buong lupa ayon sa 'kagandahan ng Panginoon nating Diyos,' napakalawak ng larangan na bukas para sa ating pag-aaral! Doon maaaring basahin ng mga estudyante ng siyensya ang mga talaan ng nilikha at wala silang mawawatasang alaala ng kautusan ng kasamaan. Maaari niyang mapakinggan ang musika ng mga tinig ng kalikasan at walang mapansin na himig ng pag-iyak o mababang tinig ng kalungkutan. Sa lahat ng mga bagay na nilikha ay maaari niyang mabakas ang isang sulat kamay—sa malawak na sansinukob ay makikita ang pangalan ng Diyos na malaking nakasulat,'at wala sa lupa o dagat o kalawakan ang makikitaan ng kahit isang tanda ng natitirang pagkakasakit."—Ellen G. White, EDUCATION, p. 303.

`Subukang ilarawan kung ano ang hitsura ng mabuhay nang walang hanggan sa isang lubos na bagong sanlibutan, isang buhay na wala ang lahat ng bagay na nagpapahirap dito. Ano ang iyong iniisip na magiging hitsura nito? Ano ang mga bagay na iyong partikular na inaasam?`