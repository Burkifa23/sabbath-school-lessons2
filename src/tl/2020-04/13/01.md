---
title:  Langit, Edukasyon, at Walang Hanggang Pag-aar al
date:  19/12/2020
---

### Basahin Para sa Pag-aaral sa Linggong Ito
Juan 3:16, 1 Juan 5:13; 1 Timoteo 1:16; 1 Corinto 13:12; Zacarias 13:6.

> <p>Talatang Sauluhin</p>
> “Hindi nakita ng mata, hindi narinig ng tainga, at hindi pumasok sa puso ng tao, ay ang mga bagay na inihanda ng Diyos para sa kanila na nagmamahal sa kanya” (1 Corinto 2:9).

Isang makata, na takot sa kamatayan, ang nagtanong kung paano mabubuhay ang isang tao na hindi "tiyak na nalalaman kung ano ang bukang-liwayway, kung ano ang kamatayan, kung ano ang kapahamakan, na naghihintay sa kamalayan sa kabila ng libing?" Nilikha niya sa kanyang tula ang kanyang tinatawag na IPH, ang Institute of Preparation for the Hereafter (ang Paaralan ng Paghahanda Para sa Kabi1ang-buhay). Ngunit paano makapaghahanda para sa kabila kung hindi alam ng isang tao kung ano ang mangyayari sa taong naroroon?

Sa kabutihang-palad, binigyan tayo ng Biblia ng malawak na kaalaman tungkol sa paksa ng langit, ang bagong lupa, at ang kaalaman at pamumuhay na gagawin natin sa buong walang hanggan. Gaya ng nakita natin sa buong tatlong buwan, ang IPH ay narito at ngayon na, sa buhay na ito, at sa lahat ng ating edukasyon—kahit na ano pa ang ating pinag-aralan—ito'y dapat maghanda sa atin para sa "kabilang-buhay" na iyon.

Sa katunayan, anumang paaralan ay maaaring makapagpasa ng maraming mabuting impormasyon, maraming mabuti, praktikal, at nakatutulong na karunungan. Ngunit ano ang kabutihang magagawa nito kung makuha ng isang tao ang lahat ng karunungan ngunit mawala sa kanya ang buhay na walang hanggan? Sa linggong ito susuriin natin kung ano ang sinasabi sa atin ng inspirasyon tungkol sa panghuling graduate school, isang paaralang nagpapatuloy sa walang hanggan at kung saan tayo mag-aaral at lalago sa buong walang hanggan. Sa paaralang ito sa kabilang-buhay, matututuhan natin, sa pangkasalukuyang mundong ito, ang mga bagay na hindi natin kayang guni-gunihin.