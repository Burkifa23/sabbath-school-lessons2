---
title:  Ang Maraming Bahagi ng Trabaho
date:  06/12/2020
---

"Nalalaman ko, na walang mas mabuti para sa kanila kundi ang magsaya at masiyahan habang sila'y nabubuhay. At kaloob ng Diyos sa tao na ang bawat isa ay kumain, uminom, at masiyahan sa lahat ng kanyang pinagpaguran" (Eclesiastes 3:12, 13).

"Work"—ito'y isang purong Anglo-Saxon na salita na walang palamuti. Isang pantig sa English, ngunit marami itong maaaring maging kahulugan. Dahil sa pangangailangan, gumagawa tayo para magkaroon ng pagkain sa ating mga hapag-kainan, mabayaran ang mga bayarin, at makaipon ng kaunti para sa oras ng pangangailangan. Ang mawalan ng trabaho ay madalas na mas masahol pa kaysa mailagay sa isang mahirap na kalagayan sa trabaho.

Ang trabaho ay makapagbibigay sa isang tao ng pagkadama ng kahalagahan. Ang trabaho ay isang karaniwang paraan para masagot ang tanong na "Ano ang ginagawa mo?” o kahit na ang "Ano ka?” Karamihan sa mga taong retirado ay nagpapatuloy na nagtatrabaho ng part-time hangga't makakaya nila, kahit na para mabayaran o bilang isang boluntaryo. Ang isang trabaho ay nagbibigay ng isang dahilan para gumising sa umaga. Bigyan ng trabaho ang kabataan, mas magiging kaunti ang magiging kandidato sa delingkuwensya.

`Basahin ang Genesis 3:19. Ano ang konteksto rito, at ano ang sinasabi nito sa atin tungkol sa kabilang bahagi ng trabaho, para sa ilang tao?`

Sa isang iglap ang trabahong ibinigay bago ang Pagbagsak ay nagbago pagkatapos ng Pagbagsak. Narito ang isang reperensya sa isa pang bahagi ng trabaho. Para sa ilan, ang trabaho ay isang pahirap sa araw-araw na gawain, na magtatapos sa kamatayan. Sila'y gumagawa sa gawaing kanilang hinahamak, umaasang magretiro habang sila'y malusog pa. Para sa iba, ang trabaho ay maaaring sumakop sa buhay ng isang tao, na nagiging sentro ng kanyang buhay, at nagiging kabuuan ng kanyang pinagkukunan ng sariling pagkakakilanlan. Kung hiwalay sa kanilang trabaho, sila'y nakadarama ng depresyon o walang patutunguhan, na hindi sigurado kung ano ang kanilang gagawin o saan sila babaling. Sa pagreretiro, maaari silang magkasakit sa katawan o sa isipan, at madalas na namamatay nang wala sa oras.

Kailangang matutuhan ng mga Cristiano kung paano magtrabaho ayon sa paraan ng Diyos. Ang trabaho ay higit pa sa pangangailangan para mabuhay. Ang tao'y higit pa sa isang empleyado, kung tama ang pagkaunawa, ang gawain ng isang tao ay isang daan, tungo sa paglilingkod, isang paghahayag ng kanyang relasyon sa Panginoon. Ang isang bahagi ng gawain ng isang guro ay tulungan ang mga estudyante na makahanap ng trabaho kung saan ang kanilang mga kakayahan at kagustuhang ibinigay sa kanila ng Diyos ay magtatagpo sa mga pangangailangan ng mundo.

`Ano ang ginagawa mo? Iyon ay, ano ang iyong tinatrabaho sa iyong buhay, at paano mo mas mabuting maluluwalhati ang Diyos sa paggawa nito?`