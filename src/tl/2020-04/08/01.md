---
title:  Ang Edukasyon at Pagtubos
date:  14/11/2020
---

### Basahin Para sa Pag-aaral sa Linggong Ito
Genesis 1:26, 27; Isaias 11:1-9; 2 Timoteo 3:14-17; 1 Hari 4:29-34; Juan 14:17; 1 Coninto 2:1-16.

> <p>Talatang Sauluhin</p>
> " Ang lahat ng mga kasulatan ay kinasihan ng Diyos at mapapakinabangan sa pagtuturo, sa pagsaway, pagtutuwid, at sa pagsasanay sa katuwiran " (2 Timoteo 3:16).

Nagsasabi ang Biblia ng isang mahabang kuwento tungkol sa Diyos at sa Kanyang bayan. Minsan ito'y nakikita bilang isang kuwento ng pag-ibig na napalihis, gayunman ay pansamantala lamang. O ito'y maaaring makita bilang isang kuwento ng isang ama at ng Kanyang mga suwail na anak na kalaunan ay nanumbalik.

Ngunit para sa mga layunin ng pagtuturo sa linggong ito, tutuklasin natin sa kuwento sa Biblia ang isa pang tema, samakatuwid baga, sa isang guro at sa kanyang mga estudyante. Palagi silang bumabagsak sa mga pagsusulit, pero matiyaga pa rin niyang itinuturo ang kanilang aralin nang paulit-ulit, hanggang sa wakas, may ilang natuto.

Ang kuwento sa Biblia ay hindi iba sa mga kilalang-kilala nating kuwento ng mga tao. Ang kuwento ng Diyos at ng Kanyang bayan ay may kasiguraduhan sa magandang pagtatapos, ng pagkamit sa layunin nito. Ang biyaya ng Diyos para sa Kanyang bayan ang tumitiyak ng resultang ito. Ang responsibilidad ng tao sa relasyong ito ay madalas na di-nauunawaan at kinasisindakan pa nga ng maraming nag-iisip na ito'y mabigat. Ngunit sa katotohanan, ang kuwento sa Biblia ay talagang isang paanyaya para makilala ang Diyos at maunawaan ang Kanyang kalooban. Tunay nga, na ang pagkatutong kilalanin ang Diyos ay ating pinakapangunahing tugon sa Kanyang biyaya. Hindi natin mapagsisikapan ang ganitong biyaya, subalit puwede natin itong matutuhan, at ano nga ba ang edukasyong Cristiano kung, sa kaibuturan nito, ito'y hindi nagtuturo tungkol sa biyayang ito?