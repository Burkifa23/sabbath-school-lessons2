---
title:  Ang Edukasyon sa Naunang Iglesia
date:  19/11/2020
---

Isa sa mga kahanga-hangang prinsipyo ng edukasyon sa Kasulatan ay lumalabas samantalang si Jesus, ang Punong Guro, ay naghahandang iwan ang Kanyang mga estudyante o mga alagad. Sila'y nakasama Niya sa loob ng tatlong taon at kalahati, halos kasing haba ng taon na ipinagkakaloob natin sa edukasyon sa mataas na paaralan o kolehiyo. Sa pagtatapos ng alinmang pagtuturong ito, depende sa tao, itinuturing na handa na ang mga estudyante na kumilos sa kanilang sarili.

Ngunit mas mabuti ang nalalaman ni Jesus, kaya pinagkalooban ni Jesus ang Kanyang mga tagasunod ng patuloy na edukasyon sa ilalim ng pagtuturo ng Banal na Espiritu. Sa iba ang guro o tagapaggabay ay kinilala bilang Mang¬aaliw o Tagapamagitan (sa Griyego ay paracletos), na permanenteng ibibigay sa mga tagasunod ni Jesus (Juan 14:16, 17). Siya'y kinilala bilang Espiritu ng Katotohanan. Bagaman hindi kinilala ang Banal na Espiritu bilang isang guro, ang gawain ng Espiritu ay tunay na ukol sa pagtuturo, dahil ito'y partikular na tumutukoy sa pagsasaliksik at paghahanap ng katotohanan.

`Basahin ang 1 Corinto 2:1-16. Ano ang sinasabi ni Pablo na napakahalaga ayon sa konteksto ng edukasyon?`

Nagsisimula si Pablo sa pagpapaala-ala sa iglesia ng Corinto na nang siya'y unang nagpunta sa kanila ay wala siyang sinabi kundi si Jesu-Cristo at ang kanyang pagkapako sa krus (1 Corinto 2:2)—walang tusong karunungan, tanging paghahayag lamang ng ebanghelyo. Ngunit hindi ito ang katapusan nito (1 Corinto 2:6), dahil sa oras na mahinog ang mga bagong Cristianong ito, babalik ang mga apostol para turuan sila ng karunungan, mga bagay na itinago ng Diyos bago magsimula ang sanlibutan (1 Corinto 2:7), kahit na ang malalalim na bagay ng Diyos, (1 Corinto 2:10), lahat ay pag-aaralan sa ilalim ng pamamatnubay ng Espiritu ng Diyos samantalang Kanyang sinasamahan ang espiritu ng mag-aaral.

`Gaano kalalim ang magiging pag-aaral na iyon, at gaano ang dami ng matututuhan ang mabubuksan sa mga taong pinatnubayan ng Espiritu? Nagtatapos ang kapitulo sa isang sipi mula kay propeta Isaias: "Sinong pumatnubay sa Espiritu ng Panginoon, o bilang tagapayo ay nagturo sa kanya?" (Isaias 40:13). Ang propetang nagsasalita sa mga karaniwang tao noong panahon niya ay magsasabing walang sinuman ang makagagawa noon. Ngunit itinuwid ni Pablo ang iniisip na iyon sa pamamagitan ng panghuling pananalita na, "Nasa atin ang kaisipan ni Cristo," na nangangahulugan na ang Cristianong puno ng Espiritu ay may daan kahit na sa isipan ng Diyos, at kung gayon ay sa anumang dami ng kaalaman at kaunawaan (1 Corinto 2:10-13) na kakailanganin para malaman ang daan ng katuwiran.`