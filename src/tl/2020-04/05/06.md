---
title:  Ang Unang mga Mag-aaral ng Punong Guro
date:  29/10/2020
---

Sa isang sandali, sila'y isang grupo ng mga ordinaryong pastol na nag-¬aalaga ng karaniwang kawan ng tupang nasa labas ng isang maliit na bayan. Sa sumunod na sandali, sila'y mga tagatanggap ng isang kahanga-hangang pagpapakita ng mga anghel na may dalang nakagugulat, kahanga-hanga, at nakatatawag-pansing mga balita. Dahil sa kinilos ng pagpapakitang iyon, hinanap nila ang sanggol na ibinalita ng mga anghel.

`Isipin mo kung nakatayo ka sa mga pastol at minamasdang mabuti ang sabsaban. Ano ang makikita mo? Lucas 2:8-20.`

Dapat nating hangaan ang mga unang mag-aaral ng Punong Guro—sina Jose at Maria at ang mga pastol. Ang mababang katayuan ng pagkapanganak ni Jesus ay hindi nagbibigay ng pahiwatig ng kahanga-hangang kapanganakan¬ na, sa Persona ng Sanggol na ito, ang Diyos ay naging Isang kasama ng sangkatauhan. Gayunman, sa tulong ng mga pangitain, mga panaginip, at mga anghel, nakaya ng Kanyang mga unang estudyanteng ito na tingnan ang lagpas pa sa panlabas na hitsura ng kapanganakan ni Jesus. Ibinalita ng mga pastol sa iba ang pagkakakilanlan ng sanggol na ito, na Siya'y " 'Tagapagligtas, na Siya ang Cristo, ang Panginoon,'" (Lucas 2:11; ihambing ang Lucas 2:17).

`Paano tumugon ang mga Pantas na Lalaki sa balita ng pagkakatawang-tao ni Jesus? Paano tumugon si Herodes? Mateo 2:1-12.`

Bago niya sinalita ang Kanyang unang talinghaga o isinagawa ang Kanyang unang milagro, ang Punong Guro ay karapat-dapat ng ating pagsamba dahil sa kung sino Siya. Upang lubos na mapahalagahan ang sumunod na ministeryo ng pagtuturo ni Jesus, dapat nating samahan ang mga unang mag-aaral na ito, ang mga Pantas na Lalaki, sa kanilang pagsamba sa Punong Guro. Siyang hinahangaan natin sa Kanyang mga turo ay higit pa kaysa isang pantas na tagapagturo. Siya'y Diyos na tumira kasama ng sangkatauhan. Ang edukasyong Cristiano ay nakaugat sa pagsamba kay Cristo.

Kasama ng mga Pantas na Lalaki, mga pastol, at mga anghel, tayo'y tinatawagan upang sambahin si Cristo, ang bagong silang na Hari—at upang makita sa sanggol na si Jesus ang reyalidad ng mismong Diyos.

`Pag-isipan kung ano ang kahulugan ng kapanganakan ni Jesus tungkol sa karakter ng Diyos. Ang Manlilikha ng buong sansinukob, na lubhang malawak na anupa't hindi natin kayang isipin ito—ang Diyos na ito ay "nagpakumbaba ng Kanyang sarili" sa pamamagitan ng pagdating sa sangkatauhan, pamumuhay bilang Jesus, at pagkamatay sa krus, na pinasan sa Kanyang sarili ang parusa para sa ating mga kasalanan. Bakit napakagandang balita nito?`