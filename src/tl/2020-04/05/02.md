---
title:  Paghahayag sa Ama
date:  25/10/2020
---

`Ano ang mga pinakamahalagang puntos na ginawa ng mga apostol tungkol kay Jesus sa pasimula ng Sulat sa mga Hebreo? (Hebreo 1:1-4).`

Laging binibigyang-pansin ng mga manunulat ng Bagong Tipan ang isang mahalagang ideya: dumating si Jesus sa lupa upang ipakita sa mga tao kung sino ang Ama. Sa mga nakalipas na panahon, ang pagpapahayag ng Diyos ay dumating nang paunti-unti sa pamamagitan ng mga propeta; gayunman kay Jesus, dumating ang panghuli at kumpletong paghahayag ng Diyos.

At, sa Kanyang persona, si Jesus ang "larawan ng kaluwalhatian ng Diyos" (Hebreo 1:3). Bilang mga makasalanang tao, hindi natin kayang tiisin ang lubos na pagharap sa kaluwalhatian ng Diyos. Bilang isang ipinanganak na Anak, ipinakita ni Jesus ang kaluwalhatiang iyon. Ito'y natakpan ng pagkatao ni Cristo upang makita natin ito at malinaw na maunawaan ang karakter ng Diyos.

Si Jesus din ang "tunay na larawan ng kanyang likas" (Hebreo 1:3). Ang salitang ginamit dito, ang salitang Griyego na character, ay ginagamit minsan sa bakas na ginagawa ng pantatak na gawa sa wax o sa selyong representasyon sa barya. Kaya si Jesus ang "isang eksaktong kahawig ng mismong persona ng Diyos."

Kung gusto nating makilala ang Ama, kailangan nating maingat na makinig sa kung ano ang sinasabi ng Punong Guro tungkol sa Kanya. At kailangan din nating pagmasdan ang Punong Guro. Ang Ama ay nakita sa Anak.

`Ihambing ang Hebreo 1:1-4 sa 2 Corinto 4:1-6. Sa 2 Corinto 4:1-6, Sino si Jesus, at ano ang matututuhan natin mula sa Kanya?`

Habang tinuturuan nila ang iba tungkol sa Diyos, si Pablo at ang kanyang mga kamanggagawa ay nagsisikap na ipakita ang paraan ng pagtuturo ni Jesus tungkol sa Kanyang Ama. Bilang "larawan ng Ama" (2 Corinto 4:4), dinala sa atin ni Jesus ang kaalaman tungkol sa Diyos Ama. Tulad nito, iniwasan ni Pablo ang pandaraya at pagbabaluktot sa Salita ng Diyos, at sa halip, ay malinaw na ipinahayag ang katotohanan (2 Corinto 4:2).

Kung paanong ginamit ng Diyos, sa paglalang, ang liwanag upang alisin ang kadiliman, ibinigay Niya sa atin ang Kanyang anak, si Jesus, upang alisin ang mga maling pananaw tungkol sa Kanya at ipakita sa atin ang katotohanan tungkol sa Diyos. Magkakaroon tayo ng pinakamalinaw na kaalaman tungkol sa Diyos mula "sa mukha ni Jesus" (2 Corinto 4:6).

`Eksaktong ipinakita ni Jesus ang Ama, isang bagay na tinawag din tayong gawin dahil tayo'y inanyayahang "tumulad sa Diyos, gaya ng mga anak na minamahal" (Efeso 5:1). Ano ang kahulugan nito, at ano ang matututuhan natin mula kay Jesus tungkol sa pagiging "manunulad" sa Diyos?`