---
title:  Pagbasa sa Isipan ng Punong Guro
date:  27/10/2020
---

`Anong pasanin ang nasa puso ni Pablo tungkol sa komunidad ng mga Cristiano sa Filipos habang isinusulat niya ang liham para sa kanila? Filipos 2:1-4; Filipos 4:2, 3.`

Ang Filipos 2:1-11 ay isa sa malalalim na talata sa buong Biblia. Tinatalakay ang preexistence ni Cristo, ang Kanyang pagka-Diyos, ang Kanyang pagkakatawang-tao, ang Kanyang katauhan, at ang Kanyang pagtanggap sa kamatayan sa krus. Inilalarawan dito ang mahaba, mahirap, at pababang daan na tinahak ni Jesus mula sa langit tungo sa Kalbaryo (Filipos 2:5-8). At inilalarawan nito kung paano itinanghal ng Ama si Jesus sa isang posisyon ng pandaigdigang pagsamba (Filipos 2:9-11). Maraming kahanga-hangang katotohanan ang nakapaloob sa mga talatang iyon.

`Paano sinimulan ni Pablo ang Filipos 2:5–11? Sa mga pangyayari sa buhay ni Jesus, alin sa palagay mo ang inaasahan Niyang makita sa kanilang sariling mga buhay? Filipos 2:6-11.`

Inaasahan ni Pablo sa mga mananampalataya sa Filipos, na mga nakikipagtalo, ang matututo mula kay Jesus at sa Kanyang kapanganakan. Kung kinuha ni Jesus ang pagkakatawang-tao--"kinuha ang anyong alipin na naging katulad ng tao" (Filipos 2:7)—at nagpasakop sa pagkapako sa krus, gaano na higit pa silang magpasakop sa isa't isa dahil sa pag-ibig?

Tayo'y pinaalalahanan na mayroon pang maraming matututuhan mula sa Punong Guro na si Jesus. Matututuhan natin mula sa mga mensahe na Kanyang ibinahagi noong Kanyang ministeryo sa lupa. Matututo tayo mula sa mga milagrong Kanyang ginawa at sa mga paraan ng Kanyang pakikitungo sa iba. Maaari nating sikaping gayahin ang ating pakikipagrelasyon sa iba mula sa Kanyang dakilang halimbawa at sa pagbubulay-bulay ng Kanyang kusang¬-loob na pakikipagpalit ng kaluwalhatian ng langit sa isang sabsaban (isang dakilang liksyon para sa atin!). Sa paghahambing, mas madalas na nag-iimbita ang ating mundo sa atin na itaas ang ating mga sarili, at ipagmayabang ang ating mga nagawa. Sa sabsaban sa Bethlehem at mula sa Punong Guro, natutuhan natin ang kakaibang liksyon¬ na ang dakilang gawa ng edukasyon at kaligtasan ng Diyos ay nabuo hindi sa pamamagitan ng pagtataas ng ating mga sarili kundi sa pagpapakumbaba ng ating mga sarili sa harap ng Diyos at maging mga lingkod sa iba.

`Anong sitwasyon ang iyong kinakaharap, kahit na sa ngayon, kung saan ang iyong pagpapakumbaba ay makapagbibigay sa iyo ng makapangyarihang oportunidad upang ipakita si Cristo sa iba?`