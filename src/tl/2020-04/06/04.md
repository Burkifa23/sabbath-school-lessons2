---
title:  Ang Gurong si Jesus
date:  03/11/2020
---

Sa lahat ng mga pasimulang kapitulo sa bagong Tipan, walang higit na kilala maliban dito: "Sa simula ay ang Salita, at ang Salita ay kasama ng Diyos, at ang Salita ay Diyos" (Juan 1:1). At sandali lamang ay dadalhin ka ng Juan 1 sa di-makalilimutang talata: "At naging tao ang Salita at tumahang kasama namin, at nakita namin ang kanyang kaluwalhatian, kaluwalhatiang gaya ng sa tanging Anak ng Ama, puspos ng biyaya at katotohanan" (Juan 1:14).

`Basahin ang Juan 1:1-14. Ano ang sinasabi ng mga talatang ito kung sino si Jesus at ano ang ginagawa Niya rito? Ano ang dapat masabi nito sa atin tungkol kay Jesus bilang isang dakilang halimbawa ng isang guro?`

Ang mismong Diyos na nagsalita kina Adan at Eva sa hardin, at kay Jacob sa gitna ng liblib na lugar, ay nagpakita ngayon bilang isang persona. Ang Diyos, sinasabi ng Bagong Tipan, ay nabigyang katauhan kay Jesus. Sa pamamagitan ni Jesus, matututuhan natin ang kalooban at paraan ng Diyos sapagkat si Jesus ay Diyos.

Nagpapatuloy ang kapitulo sa pagsasabi kung paanong si Juan na Tagapagbautismo ay naging nakapanghihimok na mangangaral na kahit na mga relihiyosong namumuno mula sa Jerusalem ay nagdudang baka siya'y isang espesyal. Ngunit inihahanda niya ang daan para sa isang mas dakila pa kaysa kanya. Malapit nang dumating ang Isang lubhang espesyal, at siya, Si Juan na Tagapagbautismo, ay magiging di-karapat-dapat na "magkalag ng panali ng kanyang sandalyas" (Juan 1:27).

Nang sumunod na araw, nakita niya si Jesus at ipinahayag na Siya ang "Anak ng Diyos." Sa araw na iyon, at sa araw na sumunod, tinawag niya si Jesus na "ang Kordero ng Diyos."

At, dalawa sa mga tagasunod ni Juan na Tagapagbautismo ay nagdesisyon sa kanilang mga sarili na sumunod kay Jesus. At nang tanungin ni Jesus kung ano ang kanilang hinahanap, tinawag nila Siyang "Rabbi" (na kung isasalin ay Guro)" (Juan 1:38).

Si Jesus, kung gayon, ay isang rabbi, isang guro, ngunit hindi kailanman nagkaroon ng isang guro na gaya Niya, dahil, muli, Siya'y Diyos. Sa ibang salita, ang Diyos ay bumaba sa sangkatauhan na nasa anyo ng isang tao, at sa anyong ito ay gumawa Siya bilang isang rabbi, isang guro. Hindi nakapagtatakang tinawag ni Ellen White si Jesus bilang "pinakadakilang gurong nakita ng mundo kailanman."â€”SIGNS OF THE TIMES, June 10, 1886. Sabagay, ang Gurong ito ay Diyos.

`Sa pagsasaalang-alang kung sino si Jesus, bakit mas makahulugang matuto mula sa Kanya ng mga pinakamabubuting paraan sa pagtuturo ng mga espirituwal na katotohanan? Ano ang matututuhan natin mula kay Jesus tungkol sa kung bakit hindi tamang mahalaga ang ating sinasabi sa pagtuturo, kundi pati rin ang ating ginagawa?`