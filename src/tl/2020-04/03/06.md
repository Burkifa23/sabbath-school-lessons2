---
title:  Si Jesus, ang Ating Halimbawa
date:  15/10/2020
---

Ipinamuhay ni Jesu-Cristo, ang Anak ng Diyos, ang tanging buhay ng tao na nasa sakdal na pagsunod sa Ama, sa sakdal na pagsunod sa kautusan ng Diyos. Ginawa Niya ito upang hindi lamang Siya maging kapalit natin, na nangyari nga, kundi para maging halimbawa din natin, na nagawa rin Niya.

`Basahin ang mga sumusunod na mga talata: Lucas 2:51, 52; Filipos 2:8; Hebreo 5:8; Juan 8:28, 29. Paano ipinapaalala ng mga ito sa atin ang pagsunod ni Cristo sa buong buhay Niya?`

Marahil, pinakamabuti itong naisulat ni Juan nang isulat niya ito: "Ang nagsasabing nananatili siya sa kanya ay nararapat ding lumakad gaya ng kanyang paglakad" (1 Juan 2:6). Kapag itinuon natin ang ating paningin kay Jesus at sa Kanyang paglilingkod sa lupa, madaling makita kung paano Niya napaluguran ang Ama sa Kanyang pagkamasunurin. Tinupad ni Jesus ang propesiya, at itinanghal Niya ang kautusan ng Diyos sa Kanyang buong buhay.

Kung paanong sinabi ng Diyos kay Moises na isulat ang Kanyang utos upang ito'y maging saksi sa Israel, si Cristo ang buhay na sagisag ng pagsaksi sa Kanyang mga apostol, alagad, at sa mga makasalanan at mga banal. Ngayon, sa halip na magkaroon lamang ng itinakdang mga batas na susundin, mayroon tayong halimbawa ni Jesus, isang laman-at-dugo na taong nabuhay, na susundan din.

Bilang mga guro, mayroon pa bang mas mabuting modelong maaari nating iharap sa mga estudyante kaysa modelo ni Jesus at kung paano Niya sinunod ang Ama?

"Ang kung tawagi'y pananampalataya kay Cristo na nagpapanggap na magpalaya sa tao mula sa obligasyon ng pagsunod sa Diyos, ay hindi pananampalataya, kundi pagpapalagay. 'Sa pamamagitan ng biyaya kayo ay ililigtas sa pamamagitan ng pananampalataya.' Kundi 'ang pananampalataya, kung wala itong gawa, ay patay.' Efeso 2:8; Santiago 2:17. Sinabi ni Jesus tungkol sa Kanyang sarili bago Siya nagtungo sa lupa, 'Kinaluluguran Kong sundin ang Iyong kalooban, O Diyos Ko; ang Iyong kautusan ay nasa loob ng Aking puso' Awit 40:8. At bago lang Siya muling umakyat sa langit Kanyang ipinahayag, 'Aking tinupad ang utos ng Aking Ama, at Ako'y nanatili sa Kanyang pag-ibig.' Juan 15:10. Sinasabi ng kasulatan, 'At sa ganito'y nalaman natin, kung tinutupad natin ang kanyang mga utos. . . . Ang nagsasabing siya'y nananatili sa Kanya ay dapat nararapat ding lumakad gaya ng kanyang paglakad.' 1 Juan 2:3-6."--Ellen G. White, STEPS TO CHRIST, p. 61.

`Ano ang magagawa mo para mas mabuting makasunod sa halimbawa ni Cristo sa lahat ng bahagi ng iyong buhay at sa gayon ay maging isang mas mabuti ring guro sa iba? Bagaman ito'y mukhang luma na at karaniwang ideya, bakit ang ginagawa natin—ang ating mga kilos—ay nagsasalita nang napakalakas sa ating sinasabi?`