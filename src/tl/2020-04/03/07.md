---
title:  Karagdagang Kaisipan
date:  16/10/2020
---

" Ang pag-ibig, na batayan ng paglikha at pagtubos, ang batayan ng tunay na edukasyon. Nilinaw ito sa kautusan na ibinigay ng Diyos bilang gabay ng buhay. Ang una at dakilang utos, 'Iyong iibigin ang Panginoon mong Diyos ng iyong buong puso, at ng buo mong kaluluwa, at ng iyong buong lakas, at ng iyong buong pag-iisip.' Lucas 10:27. Ang ibigin Siya, na walang hanggan at nakaaalam ng lahat ng bagay, nang buong lakas, isipan, at puso, ay nangangahulugan ng pinakamataas na pag-unlad ng bawat kapangyarihan. Nangangahulugan ito na sa buong pagkatao—sa katawan, sa isipan, gayundin sa kaluluwa—dapat mapanauli ang larawan ng Diyos.

"Gaya ng una ay ang ikalawang utos—'Iyong iibigin ang iyong kapwa gaya ng iyong sarili.' Mateo 22:39. Ang kautusan ng pag-ibig ay nananawagan ng pagtatalaga ng katawan, ng isipan, at ng kaluluwa sa paglilingkod sa Diyos at sa kapwa-tao. At ang paglilingkod na ito, habang ginagawa tayong pagpapala sa iba, ay nagdudulot ng pagpapala sa ating mga sarili. Ang hindi pagiging makasarili ang dahilan ng tunay na pag-unlad. Sa pamamagitan ng dimakasariling paglilingkod, natatanggap natin ang pinakamataas na pagpapalago ng bawat kakayahan. Mas higit at higit na lubos tayong nagiging kabahagi ng makalangit na likas. Tayo'y iniangkop para sa langit, sapagkat natanggap natin ang langit sa ating mga puso." Ellen G. White, EDUCATION, p. 16.

**Mga Tanong Para sa Talakayan**:

`Gaya ng Israel noong una, dapat nating ibigin at katakutan ang Diyos nang magkasabay (Mateo 22:37; Apocalipsis 14:7). Sa klase, higit pang pag-usapan ang tungkol sa kung paano natin magagawa ang dalawang ito. At, sagutin ang tanong na, Bakit hindi magkasalungat sa isa't isa ang dalawang mga utos na ito?`

`Ano ang pagkakaiba ng pagtatakda ng isang pamantayan o paggawa ng isang tuntunin? Sa iyong karanasan, ang pagiging Adventista ba ay higit na nag-aalala sa pagtatakda ng matataas na pamantayan sa loob ng komunidad ng mga mananampalataya nito o sa paggawa ng mga batas na nagpapaging-isa sa komunidad nito? Ano ang sinasabi ng Kasulatan tungkol sa pagtatakda ng matataas na pamantayan para sa sarili nito? Sa sariling pamilya? Sa sariling iglesia?`

`Paano natin mababalanse ng tama ang pagpapakita ng kahalagahan ng pagsunod sa kautusan ng Diyos, at kasabay nito, ang pagpapakita kung bakit hindi ang pagsunod na ito ang pinagmumulan ng kaligtasan?`

`Basahin ang buong Awit 119 at pansinin kung ilang beses na binanggit ang isipang pagsunod, kalayaan, kautusan, tuntunin, at utos. Ano ang gustong ipahayag ng manunulat ng Awit 119 tungkol sa mga temang ito?`