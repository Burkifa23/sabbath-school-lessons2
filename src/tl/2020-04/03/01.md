---
title:  Ang Kautusan Bilang Isang Guro
date:  10/10/2020
---

### Basahin Para sa Pag-aaral sa Linggong Ito
Deuteronomio 6:5; Deuteronomio 31:9-27; Roma 3:19-23; Apocalipsis 12:17; 14:12; Marcos 6:25-27; Hebreo 5:8.

> <p>Talatang Sauluhin</p>
> " At iibigin mo ang Panginoong mong Diyos ng iyong buong puso, at ng iyong buong kaluluwa, at ng iyong buong lakas" (Deuteronomio 6:5).

Sa pag-aabiso sa mga taga-Galacia laban sa legalismo, isinulat ni Pablo: "Sapagkat kung ibinigay ang isang kautusan na makapagbibigay-buhay, samakatuwid, ang katuwiran ay sa pamamagitan ng kautusan." (Galacia 3:21). Siyempre, kung ang anumang kautusan ang "makapagbibigay-buhay," ito'y ang kautusan ng Diyos. Ngunit ang punto ni Pablo ay, para sa ating mga makasalanan, hindi kayang makapagbigay-buhay ang kautusan ng Diyos. Bakit? "Subalit ibinilanggo ng kasulatan ang lahat ng mga bagay sa ilalim ng kasalanan, upang ang ipinagako sa pamamagitan ng pananampalataya kay Jesu-Cristo ay maibigay sa mga sumasampalataya." (Galacia 3:22).

Gayunman, kung hindi kayang makapagbigay-buhay ng kautusan sa mga makasalanan, ano ang layunin nito, maliban sa ipakita sa atin ang ating pangangailangan ng biyaya? Kung gayon, ang kautusan ba ay may negatibo lang na tungkulin, na nariyan lamang upang ipakita sa atin ang ating mga kasalanan?

Hindi; naroroon din ang kautusan upang ituro tayo sa daan ng buhay, na matatagpuan lamang kay Jesus. Ito rin ang dapat patungkulan ng tunay na edukasyon, na itinuturo tayo sa isang buhay ng biyaya, ng pananampalataya, at ng pagsunod kay Cristo. Kaya nga sa linggong ito, pag-aaralan natin ang papel ng kautusan ng Diyos sa buong usapin ng edukasyong Cristiano. Sa paggawa natin nito, tingnan natin kung ano pa rin ang maituturo sa atin ng kautusan, bagaman hindi ito makapagliligtas sa atin, tungkol sa pananampalataya, tungkol sa biyaya, at tungkol sa pag-ibig ng ating Diyos para sa nagkasalang sangkatauhan.