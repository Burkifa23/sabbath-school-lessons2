---
title:  Ang Umibig at Matakot sa Diyos
date:  11/10/2020
---

Ang aklat ng Deuteronomio ay naglalaman ng mga huling salita ni Moises sa Israel sa harap ng isang bagong henerasyon, sa henerasyong papasok sa Lupang Pangako. Ngunit bago nila gawin ito, mayroon siyang isang maliwanag na mga salita at mga tagubilin para sa kanila.

`Basahin ang Deuteronomio 31:9-13. Ano ang kahulugan ng matakot sa Panginoon?`

Sinadya ng Diyos ang mga paraang Kanyang ginamit sa pagbibigay ng Kanyang kautusan. Ginawa Niya ang lahat ng probisyon para lang hindi makalimutan ang Kanyang mga kautusan. Sa paraang ito, ang Diyos ay isang matiising tagapagturo. Siya'y nagtuturo at nag-uulit at nagsusugo ng mga propeta at gumagamit ng mga lingkod upang ibahagi ang Kanyang mensahe. At ginawa Niya itong paulit-ulit. Tunay nga, hindi ba ang karamihan sa mga mensahe ng Lumang Tipan ay walang iba kundi ang pagsisikap ng Diyos na turuan ang Kanyang bayan na sumunod sa paraan ng buhay?

Pansinin sa mga talatang ito kung paano idinidiin ni Moises ang kahalagahan na ang kautusan ay matutuhan ng mga hinaharap na henerasyon. Inilarawan ito ni Moises bilang isang prosesong may dalawang hakbang. Una, maririnig ng mga bata ang kautusan, at pagkatapos, ay "matututo silang matakot sa Panginoon ninyong Diyos" (Deuteronomio 31:13).

Una, nakapakinig sila, at pagkatapos, natuto silang matakot sa Diyos. Iyon ay, ang pagkatuto ng kautusan ay nagsasapantaha na ang pagkatakot ay hindi magiging isang natural na resulta ng pagkaalam ng kautusan. Ang proseso ng pagkatakot sa Diyos ay dapat matutuhan. Ipinahihiwatig ni Moises na ang kaalaman at ang takot ay isang proseso, hindi isang agarang sanhi-at-epektong kaugnayan.

At, ano ang ibig sabihin ng "matakot sa Diyos" kung sinabihan din ang mga tao na "iibigin mo ang Panginoon mong Diyos ng iyong buong puso, at ng iyong buong kaluluwa, at ng iyong buong lakas" (Deuteronomio 6:5)? Marahil ay maihahambing natin ito sa paraan kung paanong umiibig at natatakot ang isang bata sa isang mabuting ama, isang amang nagpapahayag ng kanyang pag-ibig at pagkalinga sa pamamagitan ng pagpapakita na sinasabi niya ang kanyang tinototoo at tinototoo ang kanyang sinasabi. Sa ganitong klaseng ama, kapag nakagawa ka nang mali, tunay ngang pagdudusahan mo ang mga resulta ng kamalian. Oo, kaya natin, at dapat natin, magkasabay ibigin at katakutan ang Diyos. Ang mga ito'y hindi magkasalungat na mga ideya. Kapag mas marami tayong natutuhan sa Diyos, mas higit tayong iibig sa Kanya dahil sa Kanyang kabutihan; at kasabay pa nito, kapag mas higit tayong nakakilala sa Diyos, mas higit din tayong matatakot sa Kanya, dahil nakikita natin kung gaano Siya kabanal at kamatuwid at kung gaano tayo kamakasalanan at kahindi matuwid sa kaibahan, at kung paanong tanging sa pamamagitan ng biyaya—hindi karapatdapat na merito—na tayo ay hindi nalipol.

`Paano mo nauunawaan kung ano ang ibig sabihin na sabay na umibig at matakot sa Diyos?`