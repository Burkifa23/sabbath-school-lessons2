---
title:  Pagbahagi ng Ating Buhay
date:  26/11/2020
---

`Basahin ang 1 Tesalonica 2:6-8. Ano ang sinasabi ni Pablo dito na maaari at kailangan nating ipakita sa ating mga paaralan at iglesia?`

Sa pagharap sa pagkawasak ng komunidad ng lipunan, nabubuhay tayo sa isang panahon kung saan ang biblikal na pagkaunawa ng iglesia ay napakamakahulugan. Gaya ng ipinaalala sa atin ng Mateo 18:20: "Sapagkat kung saan nagkakatipon ang dalawa o tatlo sa Aking pangalan, ay naroroon Ako sa gitna nila." Ang pangitain ng Bagong Tipan tungkol sa kung ano ang iglesia at komunidad ay pangunahing nahubog sa mga tahanan ng mga mananampalataya. Dito nagtagpo ang komunidad bilang maliliit na pulutong, na nananalangin, umaawit, nagdiriwang ng Huling Hapunan, natututo at nagbabahagi ng mga salita ni Jesus sa bawat isa.

Ang mga sumasambang grupong ito rin ang naging unang mga paaralan ng iglesia, dahil dito ipinakikilala ang mga bagong miyembro sa Biblia at sa bagong buhay na ito na natagpuan kay Jesus. Ang mga sinulat ni Pablo, gaya ng Roma 12:2, "Huwag ninyong tularan ang sanlibutang ito; kundi magbago kayo sa pamamagitan ng inyong pag-iisip," ay nagmumungkahing lubhang seryosong isinagawa ng iglesia ang gawaing ito ng edukasyon.

Nadiskubre agad ng mga unang mananampalatayang ito na pinakamabuting maipamumuhay aug ebanghelyo sa komunidad. Sa komunidad, mayroon tayong dahilan para umawit nang mas malakas, manalangin nang mas maningas, at mas maging mapagkalinga at maawain. Kapag naririnig natin ang iba na nagsasalita tungkol sa kabutihan ng Diyos, nadarama natin kung gaano Siya kabuti sa atin; kapag naririnig natin ang pakikipagpunyagi at pagdurusa ng iba, nadarama natin ang pagpapagaling ng Diyos sa sarili nating mga buhay, at nararanasan natin ang isang nabagong pagnanais na maging mga instrumento ng Kanyang biyaya at pagpapagaling.

Sa mga talata sa araw na ito, iginigiit ni Pablo na ang ebanghelyo ng Diyos ay lahat ng bagay: ang kapangyarihan ng krus, ang muling pagkabuhay ng Panginoon, at ang pangako ng Kanyang pagbabalik. Wala ng iba pang mas mabuting balita sa buong mundo, at lubos na ginugol ni Pablo ang kanyang buhay sa hamon sa una at pangunahing pagbabahagi ng kuwento ni Jesus na mayroong katapatan at pagtatalaga.

Ngunit iminumungkahi rito ni Pablo na ang mensahe ng ebanghelyo ay pinakamabuting mauunawaan, pinakamabuting mararanasan, sa pamamagitan ng pagbabahagi ng buhay na magkakasama. Hindi natin dapat kailanman kalimutan na masidhing nagbabantay ang mga tao upang makita kung ang ating buhay ay naglalarawan sa mensahe ng biyayang matatagpuan sa Biblia.

`Pag-isipan ng malalim ang tungkol sa paraan ng iyong pamumuhay, at tanungin ang iyong sarili: Anong klase ng saksi ako sa mga nasa paligid ko?`