---
title:  Mamuhay Bilang mga Alagad
date:  24/11/2020
---

Kung seryoso ang iglesia tungkol sa pagiging isang puwersa para sa edukasyong Cristiano, nararapat na tayo'y magsimula kay Jesus. Tumawag si Jesus ng mga alagad. Sinanay Niya silang gawin ang misyon sa pamamagitan ng paglalakad na kasama Niya. Pinagkalooban sila ni Jesus ng pagkakataong maging kabahagi sa buhay ng mga taong kanilang paglilingkuran at mamahalin. At araw-araw, hinahamon sila ni Jesus sa pamamagitan ng Kanyang pangitain kung anong posibleng mangyari sa mundo kapag nagsimulang tratuhin ng mga tao ang bawat isa bilang mga kapatid na lalaki at babae.

`Basahin ang Lucas 4:18-23. Ano ang mensahe ni Cristo para sa ating lahat, bilang Kanyang mga tagaunod?`

Sa loob ng tatlong taon nagmasid ang mga alagad habang isinasakabuhayan ni Jesus, na kanilang guro, ang mga mithiin ng kaharian—mga mithiing inanunsyo sa Kanyaug unang sermon sa sinagoga sa Nazaret. Ang pagpapatawad, biyaya, at pag-ibig ay gumagawang magkasama sa kalungkutan, pagtatalaga, at kahirapan. Kung mayroong liksyong dapat matutuhan, ito'y liksyon na hindi dapat balewalain ang pagiging alagad. Ikaw ay isang alagad habang-buhay-¬hindi lamang para sa isang araw.

"Ang utos ng Tagapagligtas sa mga alagad . . . ay kasama ang lahat ng mananampalataya hanggang sa katapusan ng panahon. . . . Ang lahat na dinatnan ng inspirasyon ng langit ay pinagkatiwalaan ng ebanghelyo. Ang lahat ng tumanggap ng buhay ni Cristo ay ibinukod na gumawa para sa kaligtasan ng kanyang kapwa tao. Para sa gawaing ito itinatag ang iglesia, at ang lahat ng tumanggap para sa kanilang mga sarili ng banal na pangako ay sumusumpang maging kamanggagawa ni Cristo."—Ellen G. White, THE DESIRE OFAGES, p. 822.

Bilang mga alagad ni Jesus, dapat nating tiyakin ngayon na si Jesus ang laging nasa sentro ng ating pagsasama-sama at ating pagsamba. Mabuting alalahanin natin na si Jesus ang lumikha ng pagiging alagad. Bagaman nakaakit ang mga rabbi noong Kanyang panahon ng mga tagasunod, si Jesus ang tumawag sa mga lalaki at babae na sumunod sa Kanya. Hindi kailanman naisip ng mga rabbi ang isang panawagan na lubhang kakaibang imungkahi na ang pagiging kasama ni Jesus ay mas mahalaga kaysa alinmang mga utos.

At, bilang mga alagad ni Jesus, tayo'y hindi lamang may respeto sa lahat ng mga tao, kundi gagawa para makapagbigay ng uri ng lugar kung saan maaaring lumago at umunlad ang mga tao.

Kaya, lahat ng edukasyong Cristiano ay dapat magkaroon ng ganitong pagkadama ng misyon, ng layunin, hindi lamang para kumita para sa ikabubuhay kundi upang magawa sa sarili nating saklaw ang tinawagan tayo ni Jesus na gawin: ang sumunod sa Kanyang mga yapak ng paglilingkod sa mga nangangailangan, at ang pagbahagi sa kanila ng magandang balita ng ebanghelyo.