---
title:  Pagsaliksik sa Katotohanan
date:  25/11/2020
---

Si Albert Einstein na madalas na ituring na ama ng modernong pisika ay sumulat: "Mahalagang bagay ang hindi pagtigil sa pagtatanong. May sariling dahilan ang kuryosidad para umiral. Hindi mapipigilan ng isang tao na humanga tuwing naiisip niya ang mga misteryo ng walang hanggan, ng buhay, at ng kahanga-hangang kayarian ng reyalidad. Sapat na kung susubukan lamang ng isang tao na unawaan ng kaunti ang misteryong ito araw-araw."

Tayo'y nabubuhay sa isang mundo ng misteryo, di ba? Nagpakita sa atin ang makabagong siyensya ng di kapani-paniwalang kaguluhang umiiral sa halos lahat ng antas sa pamumuhay. At kung ganito nga sa pisikal na mga bagay lamang, gaano pa kaya sa mga espirituwal na bagay?

`Basahin Ano ang sinasabi sa atin ng mga talatang sumusunod tungkol sa paghahanap ng katotohanan at ng mga sagot? Jeremias 29:13; Mateo 7:7; Gawa 17:26, 27, Awit 25:5; Juan 16:13; Juan 17:17.`

Ang Biblia ay puno ng mga kuwento ng mga mausisang tao na kaparehong-¬kapareho ng bawat isa sa atin—mga lalaki at babaeng may mga tanong, takot, pag-asa, at kaligayahan, mga tao na sa kanilang sariling pamamaraan ay naghahanap ng katotohanan, naghahanap ng mga sagot sa pinakamahihirap na tanong sa buhay.

"Ginawa niya ang bawat bagay na maganda sa kapanahunan niyon; inilagay rin niya ang walang hanggan sa isipan ng tao, gayunma'y hindi niya malalaman ang ginawa ng Diyos mula sa pasimula hanggang sa wakas." (Eclesiastes 3:11). Ano ang ibig sabihin ni Solomon dito? Isinalin ng ilan ang salitang Hebreo na 'olam bilang "walang hanggan" at ang iba naman ay bilang "kaisipan tungkol sa nakaraan at hinaharap," kaya ayon sa talatang ito, naglagay ang Diyos sa puso at isipan ng tao ng isang kaisipan tungkol sa nakaraan at sa hinaharap, ang mismong walang hanggan. Iyon ay, bilang mga tao, nakakayanan nating mag-isip tungkol sa tinatawag na "malalaking katanungan" tungkol sa buhay at sa ating pagkabuhay sa pangkalahatan.

At siyempre, dito gumaganap ang Kasulatan ng pangunahing papel. Sino tayo? Bakit tayo nandito? Paano tayo dapat mamuhay? Ano ang nangyayari kapag tayo'y namatay? Bakit mayroong kasamaan at pagdurusa? Ang mga ito ay mga tanong na itinatanong ng mga naghahanap ng katotohanan simula pa ng nakatalang kasaysayan. Isang napakalaking pribilehiyo, at napakagandang responsibilidad, na makatulong na maituro ang mga naghahanap na ito sa ilang mga sagot ngayon. Ano ang saysay ng edukasyong Cristiano kung hindi ito nagtuturo sa mga tao sa mga sagot na ito, na matatagpuan sa Salita ng Diyos?

`Bakit kailangang gumanap ng pangunahing papel ang Kasulatan sa pagsagot ng malalaking tanong sa buhay?`