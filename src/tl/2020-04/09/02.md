---
title:  Tunay na Edukasyong Cristiano
date:  22/11/2020
---

Mayroong isang kuwentong sinabi tungkol sa isang rabbi na sa pagtingin sa inaantok na mata ng isang kabataang lalaki na nakaupo sa kanyang klase ay nagtanong, "Mga estudyante, kailan malalaman ng isang tao kung natapos na ang gabi at nagsimula na ang umaga?"

May ilang mga estudyante ang maingat na nagtaas ng kanilang mga kamay. "Rabbi," ang tanong ng isa, "ito po ba ay kapag masasabi mo na ang pagkakaiba sa pagitan ng puno ng igos at ng puno ng olibo?"

"Hindi."

Isa pang estudyante ang nagtaas ng kanyang kamay: "Rabbi, ito po ba ay kapag masasabi mo na ang pagkakaiba sa pagitan ng tupa at ng kambing?"

Matapos makinig sa maraming mga sagot, ipinahayag ng rabbi, "Mga estudyante, malalaman ng isang tao na nagtapos na ang gabi at nagsimula na ang umaga sa oras na kaya mo nang makatingin sa isang mukha na hindi mo pa kailanman nakita noon at kilalanin ang dayuhan bilang isang kapatid na lalaki o babae. Hanggang sa sandaling iyon, gaano man kaliwanag ang umaga, ito'y gabi pa rin."

`Basahin ang Lucas 10:30-37. Ano ang ipinupunto ni Jesus sa kuwentong ito? At ano ang dapat nitong sabihin sa atin tungkol sa kung ano dapat ang bahagi ng anumang tunay na edukasyong Cristiano?`

Bilang mga Seventh-day Adventist tayo'y pinagpala ng masaganang liwanag at katotohanan ng doktrina (ang katayuan ng mga patay, ang Sabbath, ang 1844 at ang paghuhukom, ang dakilang tunggalian, ang mga ito'y ilan lamang sa mga binanggit na turo) na hindi pa rin nauunawaan kahit ng karamihan sa mundo ng mga Cristiano. Ngunit, gaano man kahalaga ang mga katotohanang ito, anong kabutihan ang magagawa nito sa atin kung hindi tayo mabuti sa mga tao, kung nagpapakita tayo ng masamang palagay sa iba, at kung hinahayaan nating maging dahilan ang mga kultural at sosyal na pagkiling para tratuhin nating mas mabababa ang iba?

Ang tunay na edukasyong Cristiano, kung wala ng iba pa, ay dapat maging dahilan ng ating pagtaas sa mga haka-haka ng tao at mga kasamaan, at ng pagkakita sa iba gaya ng pagkakita ni Jesus sa kanila; mga taong dahilan ng Kanyang kamatayan, mga taong ang mga kasalanan ay Kanyang binata sa krus, mga taong tinubos Niya ng walang hanggang halaga. Kung itinataas natin ang krus, gaya ng dapat nating gawin, makikita natin ang kahalagahan at kasaysayan ng bawat tao at, tamang-tamang tratuhin ayon sa tunay na nararapat sa kanila, sa pag-iingat sa halagang inilagay sa kanila ng Diyos. Ang edukasyong Cristiano ay dapat magkaroon ng ganitong pagtuturo, dahil kung hindi ganito, hindi ito karapat-dapat sa pangalang "Cristiano."

`Anong maling palagay ang itinuturo ng iyong kultura at lipunan, ito man ay nakatago o harapan, na bilang isang Cristiano, ay dapat mong iwan?`