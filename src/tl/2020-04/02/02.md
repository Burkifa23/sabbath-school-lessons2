---
title:  Ang Unang Pamilya
date:  04/10/2020
---

Hindi pa tayo nabigyan ng maraming detalye—wala talaga—sa mga unang pahina ng Kasulatan tungkol sa uri ng edukasyon ng pamilya na naganap sa mga pinakaunang araw ng kasaysayan ng tao, bagaman maaari tayong makatiyak na sa istraktura mismo ng pamilya naganap ang edukasyon noong panahong iyon.

"Ang sistema ng edukasyon na itinatag sa Eden ay nakasentro sa pamilya. Si Adan ay 'anak ng Diyos' (Lucas 3:38), at mula sa kanilang Ama na ang mga anak ng Kataas-taasan ay nakatanggap ng pagtuturo. Ang mga ito, sa tunay na kahulugan, ay isang paaralan ng pamilya."—Ellen G. White, EDUCATION, p. 33.

At bagaman hindi natin eksaktong nalalaman kung ano ang itinuro, maaari tayong makasigurado na ito'y may kinalaman sa mga kababalaghan ng paglikha at, pagkatapos ng kasalanan, ang panukala ng pagtubos.

`Ano ang itinuturo ng mga sumusunod na talata, at bakit ang mga ito'y tunay na naging parte ng edukasyon na itinuro ni Adan at Eva sa kanilang mga anak? Genesis 1-2; Genesis 3:1-15; 2 Corinto 4:6; Lucas 10:27; Galacia 3:11; Apocalipsis 22:12.`

"Ang sistema ng edukasyon na itinatag sa simula ng mundo ay dapat maging isang modelo para sa tao sa lahat ng oras. Bilang isang ilustrasyon ng mga prinsipyo nito, itinatag sa Eden ang isang modelong paaralan, ang tahanan ng ating unang mga magulang."—Ellen G. White, EDUCATION, p. 20.

Ang edukasyong Cristiano ay isang pagtatalaga para sa pagtuturo sa mga pamilya at mga miyembro sa doktrina, pagsamba, pagtuturo, pakikisama, panghihikayat ng kaluluwa, at paglilingkod. Tahanan ang lugar kung saan ka makapaglilingkod sa mga miyembro ng pamilya tungkol sa pag-ibig at mga pangako ng Diyos. Dito naipakikilala si Jesus sa mga anak bilang kanilang Tagapagligtas at kaibigan, at kung saan ang Biblia ay itinataguyod bilang Salita ng Diyos. Sa pamilya mo maimomodelo kung ano ang hitsura ng isang malusog na relasyon sa ating Amang nasa langit.

Sa Genesis 4:1-4, makikita natin ang magkapatid na sina Cain at Abel na nagdadala ng kanilang mga handog sa Panginoon. Tiyak na maaari nating isipin na natutuhan nila ang kahulugan at kahalagahan ng mga handog bilang bahagi ng edukasyon ng kanilang pamilya tungkol sa plano ng kaligtasan. Siyempre, tulad ng ipinakikita ng kuwento, ang isang mabuting edukasyon ay hindi laging humahantong sa uri ng resultang inaasahan natin.

`Anuman ang sitwasyon ng iyong tahanan, anong mga pagpili ang maaari mong gawin upang ito'y maging isang kapaligiran kung saan naituturo at naisasakabuhayan ang katotohanan?`