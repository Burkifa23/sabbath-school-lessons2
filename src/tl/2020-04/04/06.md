---
title:  Ang Utos ng Diyos
date:  22/10/2020
---

Sa Pransya, maraming taon na ang nakararaan, nagdebate ang bansa tungkol sa pinakamabigat na parusa: kung ito'y dapat bang aalisin? Ang mga kumakampi para alisin ito ay kumausap sa isang kilalang manunulat at pilosopong Pranses na may pangalang Michel Foucault at hinilingan siyang magsulat ng editorial para sa kanila. Gayunman, ang ginawa niya, ay kinatigan, hindi lamang sa pag-alis ng parusang kamatayan, kundi ang pag-alis ng buong sistema ng bilangguan at hayaan ang mga bilanggo na makalaya.

Bakit? Sapagkat para kay Michel Foucault ang lahat ng sistemang moral ay likha lamang ng mga tao, mga ideya ng tao na inilagay ng mga taong nasa kapangyarihan upang makontrol ang mga tao. Kaya, ang mga batas na moral ay hindi tunay.

Gaano man ang tindi ng kanyang posisyon, ang nakikita natin ay isang lohikal na bunga ng isang problema na hindi na totoong bago. Nakaharap ito ni Moises sa matandang Israel libong taon na ang nakararaan. " 'Huwag ninyong gagawin ang mga bagay na ating ginawa dito sa araw na ito, na ginagawang bawat isa ang matuwid sa kanyang paningin'" (Deuteronomlo 12:8; tingnan din ang Hukom 17:6; Kawikaan 12:15).

Gayunman, kung hindi natin gagawin kung ano ang tama lamang sa ating paningin—iyon ay, kung tayo mismo ay di-matuwid, banal, at sapat na tapat upang maunawaan natin kung ano ang moral na tama—sa ganon ano ang dapat nating gawin? Siyempre ang sagot ay, ang Panginoon na lumikha sa atin ay nagbigay din ng isang moral na kautusan para maging patnubay. Marahil hindi natin ito maunawaan nang tama, ngunit ang Diyos ay laging tama.

`Ano ang itinuturo ng mga talatang ito sa atin tungkol sa moral na pag-uugali? Deuteronomio 6:5, Marcos 12:29-31; Apocalipsis 14:12.`

Kung gagawin nating sentro ang pagtubos sa ating Cristianong pananaw sa sanlibutan, kung gayon, (gaya nang nakita natin noong nakaraang linggo) ang utos ng Diyos, ang Sampung Utos, ay dapat din maging sentro. Kung tutuusin, saan tayo tinubos kung hindi sa kasalanan, na siyang paglabag sa kautusan (Roma 3:20)? Ang ebanghelyo ay mawawalan ng kabuluhan kung ito'y hiwalay sa kautusan ng Diyos, na ito ang isang dahilan kung bakit ang kautusan ay dapat pa rin nating sundin ngayon, sa kabila ng walang kakayahan nitong iligtas tayo. (Ito ang dahilan kung bakit kailangan natin ang ehanghelyo.)

Samakatuwid, dapat idiin ng lahat ng edukasyon ng Seventh-day Adventist kung ano ang tinawag ni Ellen G. White na "pananatili ng kautusan" (THE GREAT CONTROVERSY, p. 63), na kasama rito ang Sabbath. Kung ang edukasyon ay tutulong sa pagpapanumbalik sa atin ng larawan ng Diyos hangga't sa maaabot nito sa buhay na ito, kung gayon kahit na sa pinakapanimulang antas ay dapat maitaas ang kautusan ng Diyos, sa liwanag ng halimbawa ni Cristo, gaya ng ipinakikita sa atin ng kautusang moral tungkol sa kung ano ang tunay na matuwid sa mata ng Diyos.