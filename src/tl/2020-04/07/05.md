---
title:  Ang Kagandahan ng Kabanalan
date:  11/11/2020
---

`Basahin ang 1 Cronica 16:1-36. Subukang ilarawan ang eksena. Naiisip mo ba ito bilang banal, nakatatakot, o masaya at maligaya? Sa anong paraan puwede itong maging kombinasyon ng dalawa? Ano ang matututuhan natin mula sa eksenang ito tungkol sa pagsamba at paano natin dapat ituro at danasin ang pagsamba?`

Ang tabernakulo ay lugar ng pagsamba, kung saan nanahan ang Diyos kasama ng sinaunang Israel at kung saan inihayag sa kanila ang panukala ng kaligtasan. Kung gayon, dapat maging sentro sa pagsamba at sa edukasyon sa pagsamba si Jesus at ang plano ng kaligtasan, ang lahat ng ito ay inaaninuhan ng gawain sa tabernakulo. Anupaman ang ginawa ng Diyos para sa atin na dapat bigyan ng papuri at pagsamba, ang lahat ng ito'y walang halaga kung wala ang pag-asa ng buhay na walang hanggan na inialay sa atin sa pamamagitan ng Kanyang handog at pamalit na kamatayan sa krus.

Pansinin din ang isinusulong na "pangangaral" ng mga talata: dapat malaman ng buong mundo ang tungkol sa Diyos ng Israel.

`Basahin ang 1 Cronica 16:29: "Iukol ninyo sa Panginoon ang kaluwalhatiang marapat sa kanyang pangalan; magdala kayo ng handog, at magsiparoon kayo sa harap niya. Inyong sambahin ang Panginoon sa banal na kaayusan! "Sa banal na kaayusan? Ano ang maaaring maging kahulugan nito? `

Para sa una, isipin kung gaano kapangit, gaano nakasisira, gaano nakahihiya ang kasalanan. At mahirap na ating isipin ngayon kung gaano kasama, nakatatakot, at nakahihiya ang mga kaugaliang ginagawa sa pagsamba ng mga nakapaligid na mga bansa sa paligid ng Israel, mga gawain na kasama ang, sa lahat ng bagay, pag-aalay ng bata. At, walang duda, ang mga gawaing ito'y nagpapakita kung ano ang hitsura ng mga taong gumagawa nito.

Sa kaibahan, ang sinaunang Israel ay dapat maging isang banal na bansa, na hiwalay sa mga masamang gawain na nakapaligid sa kanila. Sila'y dapat maging banal sa kanilang mga puso at isipan; ito ang nagbibigay ng kabuluhan at kagandahan ng kanilang pagsamba sa harapan ng Diyos. Paulit-ulit na dumaing ang mga propeta sa Lumang Tipan laban sa mga taong sumamba sa Panginoon samantalang nakikibahagi sa katiwalian at samantalang ang kanilang mga puso ay malayo sa Kanya.