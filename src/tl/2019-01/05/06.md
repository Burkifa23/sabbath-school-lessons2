---
title:  Ang Pagbubukas ng Ikaanim na Tatak
date:   31/01/2019
---

Sa ikalimang tatak, nakita natin ang bayan ng Diyos na nagdurusa ng kawalan ng katarungan sa isang kakontrang sanlibutan, humihiyaw para sa pamamagitan ng Diyos para sa kanila. Ang panahon ay dumating na para mamagitan ang Diyos bilang tugon sa mga panalangin ng Kanyang bayan.

`Basahin ang Apocalipsis 6:12-14 kasama ang Mateo 24:29, 30 at 2 Tesalonica 1:7-10. Ano ang ibinubunyag dito?`

Ang huling tatlong tanda ng ikaanim na tatak ay inihula ni Jesus sa Mateo 24:29, 30. Ang mga ito ay mangyayari sa nalalapit na katapusan ng “malaking kapighatian” (Apocalipsis 7:14) noong 1798, bilang tagapagbabala ng Ikalawang Pagparito. Tulad ng propesiya ni Cristo sa Mateo 24, ang araw, buwan, “mga bituin” (bulalakaw), at langit ay literal dito. Ang paggamit ng mga salitang gaya or katulad ay nagpipinta ng isang larawan ng aktuwal na bagay o pangyayari – ang araw ay umitim na gaya ng damit na sako, ang buwan ay naging gaya ng dugo, at ang mga bituin ay nahulog sa lupa gaya ng puno ng igos na nalalaglag ang kanyang mga bungang bubot. Kinilala ng mga Cristiano sa Kanlurang daigdig ang katuparan ng mga salita ni Jesus ayon sa pagkakasunud-sunod ng bawat isa sa mga palatandaang ito: ang lindol sa Lisbon noong 1755; ang madilim na araw ng Mayo 19, 1780, na naranasan sa daking silangan ng New York at katimugang New England; at ang kagila-gilalas na pag-ulan ng bulalakaw sa Daga t Atlantico noong Nobyembre 13, 1833. Ang katuparan ng propesiyang ito ay naghatid sa sunod-sunod na mga rebaybal at pagkatantong ang pagdating ni Cristo ay malapit na.

Basahin ang Apocalipspis 6:15-17. Basahin din ang Isaias 2:19, Hoseas 10:8, at Lucas 23:30. Ang mga eksena ay naglalarawan sa mga taong nasa iba’t ibang kalagayan ng buhay na nasisindak at nagsisikap na magtago mula sa malaking kilabot ng kaguluan sa pagdating ni Cristo. Humihiling sila sa mga bato at bundok na takpan sila para maprotektahan sila mula sa “’mukha ng nakaupo sa trono, at mula sa poot ng Kordero’” (Apocalipsis 6:16). Ang panahon ay dumating na para ipamahagi ang katarungan samantalang dumarating si Cristo “upang luwalhatiin sa kanyang mga banal” (2 Tesalonica 1:10). Ang katapusan ng masasama ay inilalarawan sa Apocalipsis 19:17-21.

Natatapos ang mga eksena sa isang retorikang tanong ng kinikilabutang masasama: “’Dumating na ang dakilang araw ng kanilang pagkapoot, at sino ang makakatagal?’” (Apocalipsis 6:17; tingnan din ang Nahum 1:6; Malakias 3:2). Ang sagot sa tanong na iyon ay ibinigay sa Apocalipsis 7:4 – yung makatatagal sa araw na iyon ay ang tinatakang bayan ng Diyos.