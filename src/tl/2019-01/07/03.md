---
title:  Ang Kahulugan ng mga Trumpeta
date:   11/02/2019
---

Sa paglalarawan ng mga pamamagitan ng Diyos sa kapakanan ng Kanyang bayan, ginagamit ng Apocalipsis ang larawan ng mga trumpeta sa Lumang Tipan. Ang mga trumpeta ay isang mahalagang bahagi sa araw-araw na buhay ng matandang Israel (tingnan ang Bilang 10:8-10 at 2 Cronica 13:14, 15). Ang kanilang tunog ay nagpapaalaala sa bayan ng pagsamba sa templo; ang mga trumpeta ay hinihipan din sa digmaan, sa panahon ng pag-aani, at sa panahon ng mga kapistahan.

Ang pag-ihip ng trumpeta ay magkakapit-kamay sa panalangin. Sa panahon ng pagsamba sa templo o sa panahon ng mga kapistahan, ang trumpeta ay “pinaalalahan” ang Diyos ng Kanyang tipan sa Kanyang bayan. Pinaaalalahanan din nito ang taong maging handa para sa “araw ng Panginoon” (Joel 2:1). Sa panahon mg digmaan, ang tunog ng trumpeta ay nagbibigay ng susing tagubilin at babala, at nananawagan sa Diyos na iligtas ang Kanyang bayan. Ang konseptong ito ang senaryo para sa mga trumpeta sa Apocalipsis.

`Basahin ang Apocalipsis 8:13; 9:4, 20, 21. Sino ang mga pakay ng mga paghuhukom ng pitong trumpeta?`

Ang mga pangyayaring pinasimulan ng mga trumpeta sa Apocalipsis ay nangangahulugan ng pamamagitan ng Diyos sa kasaysayan bilang tugon sa mga panalangin ng Kanyang bayan. SAmantalang ang mga tatak ay pangunahing nauukol sa mga nagpapahayag na bayan ng Diyos, ang mga trumpeta ay nagbabalita ng mga paghuhukom laban sa mga nananahan sa lupa (Apocalipsis 8:13). Kasabay nito, ang mga ito’y mga babala para sa mga tumatahan sa lupa upang dalhin sila sa pagsisisi bago pa mahuli ang lahat.

Sinasaklaw ng pitong trumpeta ang takbo ng pangyayari mula sa panahon ni Juan hanggang sa pagtatapos ng kasaysayan ng lupa (Apocalipsis 11:15-18). Hinihipan ang mga ito samantalang ang pamamagitan ay nangyayari sa langit (Apocalipsis 8:3-6), at ang ebanghelyo ay ipinapangaral sa lupa (Apocalipsis 10:8-11:14). Ang mga paghuhukom ng mga trumpeta ay bahagi lang; inaapektuhan lang nito ang ikatlong bahagi ng sangnilikha. Ang ikapitong trumpeta ay inaanunsyong ang panahon ay dumating na upang akuin ng Diyos ang Kanyang makatwirang paghahari. Ang pitong trumpeta ay umaaplay sa halos parehong panahon na sakop ng pitong iglesia at ng pitong tatak:

a. Ibinabalita ng unang dalawang trumpeta ang mga paghuhukom sa mga bansang nagpako kay Cristo sa krus at umusig sa unang iglesia: ang rebeldeng Jerusalem at ang Imperyo ng Roma.

b. Inilarawan ng ikatlo at ikaapat na trumpeta ang paghuhukom ng langit laban sa lubusang pagtalikod ng Cristianong iglesia sa panahon ng medieval.

c. Inilalarawan ng ikalima at ikaanim na trumpeta ang naglalaban na mga pangkat sa loob ng mundo ng relihiyon sa panahon ng late medieval at post-Reformation. Ang mga panahong ito ay nailalarawan sa pamamagitan ng dumaraming aktibidad ng demonyong sa pinakahuli ay inihahatid ang mundo sa labanan sa Armagedon.

`Walang dudang ang kasaysayan ay madugo at puno ng hapdi at kapighatian. Paano dapat makatulong ang malungkot na reyalidad na ito sa atin na mapagtanto kung gaano kamangha-mangha ang naipangako sa atin sa pamamagitan ni Jesus?`