---
title:  Karapat-dapat ang Kordero
date:   23/01/2019
---

`Basahin ang Apocalipsis 5:8-14 kasama ang Efeso 1:20-23 at Hebreo 10:12. Magkakasama, anong sinasabi ng mga ito na dapat magbigay sa atin ng dakilang pag-asa at aliw sa gitna ng isang mundong sa sarili nito ay nagaalok ng napakakaunti ng alinman?`

Samantalang ang Korderong si Cristo ay papalapit sa trono, kinuha Niya ang aklat. Ang kilos na ito ay nagpapakitang ang lahat ng awtoridad at kataas-taasang kapangyarihan ay nauukol sa Kanya (tingnan ang Mateo 28:18; Efeso 1:20-22). Sa sandaling iyon ay kikilalanin ng buong sansinukob ang makatwirang paghahari ni Cristo sa buong lupa. Ang nawala kay Adan ay nabawi na sa pamamagitan ni Cristo.

Kapag kinuha na ni Cristo ang aklat, nagpapakita itong hawak-hawak na Niya sa kanyang mga kamay ang kapalaran ng buong sangkatauhan. Ang apat na nilalang na nabubuhay at ang 24 matatanda ay nagpatirapa sa harap Niya at sumamba, gaya ng ginawa nila sa Apocalipsis 5:9: “’Ikaw ay karapat-dapat na kumuha sa aklat at magbukas ng mga tatak ito, sapagkat ikaw ay pinatay.’” Sa pamamagitan ng ganitong kilos ng pagsamba, pinagtibay ng mga dinakilang anghel at mga representante ng tinubos na sangkatauhan ang sakripisyo ni Cristo sa kapakanan ng sangkatauhan. Sa pamamagitan ng Kanyang dugo ay nabayaran Niya ang pagtubos para sa nagkasalang tao at iniaalok sa kanilang lahat ang pag-asa ng katubusan at pangako ng isang kinabukasang halos di natin akalain.

Ang apat na nilalang na buhay at ang matatanda ay sinamahan ngayon ng dimabilang na mga anghel na nakapalibot sa trono at ipinapatungkol ang mga papuri sa Korderong pinatay at ngayon ay “nabubuhay” para maging tagapamagitan ng nagkasalang lahi (Hebreo 7:25). Ang mga nasa silid ng trono ay sabay-sabay na nagsabi ng may malakas na tinig: “’Ang Kordero na pinaslang ay karapat-dapat tumanggap ng kapangyarihan, kayamanan, karunungan, kalakasan, karangalan, kaluwalhatian, at kapurihan’” (Apocalipsis 5:12).

Sa puntong ito ang lahat ng sangnnilikha sa langit at sa lupa ang magsasama sa paghahandog ng maharlikang pagsamba sa Ama at kay Cristo: “’Sa kanya na nakaupo sa trono at sa Kordero ay kapurihan, karangalan, kaluwalhatian, at kapangyarihan, magpakailanpaman’” (Apocalipsis 5:13). Ang kanilang papuri ay sinalubong ng “’Amen’” ng apat na nilalang na buhay at ang pagpapatirapa ng 24 matatanda, sa gayon tinatapos itong masidhing pagsamba sa loob ng makalangit na silid ng trono.

`Inaakala ng mga pisisistang isang araw ang sansinukob ay matutupok, guguho sa sarili nito, o basta lang magkakahiwalay. Ito’y kataliwas sa hinaharap na inihahayag ng Salita ng Diyos! Paano tayo makapagpapasimulang magsaya, kahit ngayon, sa hinaharap na nag-aantay sa atin?`