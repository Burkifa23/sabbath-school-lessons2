---
title:  Ang Mensahe ni Cristo sa Sardis
date:   15/01/2019
---

Nagkaroon ng isang maluwalhating kasaysayan ang Sardis. Subalit nawala ang katanyagan ng lunsod na ito sa Romanong panahon. Bagaman ang lunsod ay tumatamasa ng kasaganahan, ang kaluwalhatian nito ay nakaugat sa nakaraang kasaysayan sa halip na sa kasalukuyang reyalidad. Ang sinaunang lunsod ay naitayo sa tuktok ng isang matarik na burol na dito’y halos walang makadadaig. Ang mga pader sa lunsod ay hindi maingat na binabantayan dahil sa pakiramdam ng mga mamamayan sila’y ligtas na ligtas na.

`Basahin ang Apocalipsis 3:1-6 kasam ang Mateo 24:42-44 at 1 Tesalonica 5:1-8. Anong tatlong bagay ang hinimok ni Jesus na gawin ng Sardis bilang gamot sa kanilang espiritwal na katayuan? Paanong ang babala ni Jesus na “magbantay” ay tumutugma sa kasaysayan ng lunsod?`

Bagaman kinikilala ni Jesus na tapat ang ilang mga Cristiano, patay sa espiritwal ang karamihan sa kanila. Ang iglesia ay hindi pinaratangan ng hayag na kasalanan o pagtalikod (gaya ng mga nasa Pergamo at Tiatira), kundi ng espiritwal na pananamlay.

Propetikong naaangkop ang mensahe sa iglesia sa Sardis sa espiritwal na sitwasyon ng mga Protestante sa panahon ng post-Reformation, mula humigitkumulang 1565-1740, samantalang ang iglesia ay nanghina sa walang buhay na pormalismo at sa katayuan ng espiritwal na kakampantehan. Sa ilalim ng epekto ng bumabangong panahon ng rasyonalismo at sekularismo, humina ang pokus sa nagliligtas na biyaya ng ebanghelyo at pagtatalaga kay Cristo, nagbibigay daan sa kredo at walang-siglang pilosopikong pangangatwiran. Ang iglesia ng panahong ito, bagaman tila buhay, ay patay sa espiritwal.

Ang liham ay angkop din sa bawat henerasyon ng mga Cristiano. May mga Cristianong palaging nagsasalita sa maluwalhating termino ng nakaraan nila katapatan kay Cristo. Sa kasamaang palad, kakaunti lang ang kanilang naibabahagi tungkol sa kasalukuyang karanasan nila kay Cristo. Sa pangalan lang ang kanilang relihiyon at nagkukulang sa tunay na relihiyon ng puso at totoong pagtatalaga sa ebanghelyo.

`Laging pinananatili sa ating harapan ang dakilang katotohanan ng kaligtasan sa pamamagitan lang ng pananampalataya kay Cristo, sa anong mga paraan na masasabi natin na ang ating mga gawa ay hindi pas nasumpungang “sakdal” sa harapan ng Diyos? Anong kahulugan nito, at paano natin “pasasakdalin” ang ating mga gawa sa harapan Niya? Tignan ang Mateo 5:44-48. `