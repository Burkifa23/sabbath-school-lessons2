---
title:  Ang mga Cristiano sa Laodicea
date:   17/01/2019
---

Ang huling iglesiang pinatungkulan ni Jesus ay nasa Laodicea, isang mayamang lunsod na nasa isang pangunahing daan ng kalakalan. Ito’y tanyag sa isang industriya ng paggawa ng lana, ang kanyang mga bangko (na may malalaking bilang ng ginto), at isang paaralang medikal na gumagawa ng pamahid sa mata. Ang kasaganaan ng Laodicea ay nagpuno ng kasarinlan sa mga mamamayan. Humigit-kumulang A.D. 60, nang winasak ng isang lindol ang lunsod, tinanggihan ng mga mamamayan ang alok na tulong mula sa Roma, nagsasabing mayroon sila ng lahat na kakailanganin para gawin ang tungkulin. Dahil sa ang lunsod ay nagkukulang sa tubig, ito’y pinupunuan sa pamamagitan na isang malaking tubo mula sa maiinit na bukal sa Hierapolis. Dahil ang pinagmumulan ay malayo sa Laodicea, maligamgam na ang tubig pagdating doon.

`Basahin ang Apocalipsis 3:14-17 kasama ang Hoseas 12:8. Paano nakaaapekto ang espiritung nagasasarili ng lunsod sa mga Cristiano sa Laodicea?`

Hindi sinaway ni Jesus ang mga Cristiano sa Laodicea dahil sa isang matinding kasalanan, erehiya, o pagtalikod. Sa halip, ang kanilang problema ay ang kakampantehan na nauuwi sa espiritwal na pananamlay. Gaya ng tubig na umaabot sa lunsod, sila’y hindi alinman sa nakagiginhawang malamig o mainit, kundi maligamgam. Inaangkin nilang sila’y mayaman at walang pangangailangan ng anuman; ngunit sila’y mga dukha, hubad, at bulag sa espiritwal na katayuan.

Ang iglesia sa Laodicea ay sumisimbolo sa espiritwal na katayuan ng iglesia ng Diyos sa nalalapit na pagwawakas nitong kasaysayan ng daigdig bilang tiyak na mga kaugnayan sa mga bahagi ng palabas ng Apocalipsis. Ang isa sa mga kaugnayan na ito na ibinigay sa parenthetical na babala ni Jesus sa Apocalipsis 16:15 ay tumutukoy pabalik sa “’”mapuputing damit”’” ng katuwiran ni Cristo na kailangan ng espiritwal na hubad na Laodicea (tignan ang Apocalipsis 3:18).

Ang babalang ito upang panatilihin ang mga damit at hindi lumakad nang hubad ay lumilitaw sa gitna ng isang pagtukoy sa espiritwal na labanan ng Armagedon.

Ang tiyempo ng babala ni Jesus ay maaaring tila kakaiba sa simula dahil hindi na posibleng matanggap ang mga kasuotan na ito. Bukod pa rito, ang probasyon ay sarado na para sa lahat. Ngunit lumilitaw na ang babala upang panatilihin ang mga damit ay may kaugnayan sa ikaanim na salot at Armagedon sapagkat nais ni Jesus na paalalahanan ang Laodicea na maging handa nang maaga sa kakila-kilabot na labanan na iyon – bago pa magpakailanmang mahuli ang lahat. Kaya, binabalaan ng Apocalipsis 16:15 ang mga taga-Laodicea na kung hindi nila masunod ang payo ni Jesus at sa halip ay piliin na manatiling hubad (Apocalipsis 3:17, 18), sila’y mawawala at mapapahiya sa Kanyang pagdating (tingnan ang 1 Juan 2:28-3:3).

Tinitiyak ni Jesus sa mga taga-Laodicea na minamahal Niya sila. Hiniling Niyang magsisi sila (Apocalipsis 3:19). Tinatapos Niya ang Kanyang apela sa paglarawan ng sarili bilang isang mangingibig sa Awit ng mga Awit 5:2-6, nakatayo sa may pintuan at kumakatok at nakikiusap na papasukin (Apocalipsis 3:20). Lahat ng magbubukas ng pintuan at magpapapasok sa Kanya ay pinangakuan ng kapalagayang-loob na hapunan kasama Niya, at, sa katapusan ay maghaharing kasam Niya sa Kanyang trono (tingnan ang Apocalipsis 20:4).

`Basahin ang Apocalipsis 3:18-22. Ano ang ibinibigay na payo ni Jesus sa mga taga-Laodicea? Ano ang sinisimbolohan ng ginto, putting damit, at pamahid ng mata (tingnan ang 1 Pedro 1:7; Isaias 61:10; Efeso 1:17, 18)? Ano ang sinasabi ng payong ito sa atin, bilang mga Seventh-day Adventist na nakikita ang sarili bilang iglesiang Laodicea?`