---
title: Ti Linteg kas Mannursuro
date:  10/10/2020
---

### Basaen Agpaay Adal ita a Lawas
Deut. 6:5; Deut. 31:9-27; Rom. 3:19-23. Apo. 12:17, 14:12; Marcos 6:25-27; Heb. 5:8.

> <p>Paset a Mayulo</p>
> “Ket sica ayatemto ni Jehova a Diosme iti isu-amin a pusom, ken iti isu-amin a cabaelam” (Deuteronomio 6.5).

Iti panangballaag ni Pablo kadagiti taga Galacia a maibusor iti ligalismo, insuratna: "Ti linteg ngarud adda a maisalungasing cadagiti cari ti Dios? Ni caanoman: ta no naited coma ti maysa a linteg, a macabalin a mangted ti biag, pudno a ti pannacapalinteg magun-odan coma gapu iti linteg" (Gal. 3:21). Pudno unay, no adda man ti linteg a "mangted ti biag," dayta ket masapol a linteg ti Dios. Ngem ti ponto ni Pablo ket, kadatayo a managbasol, uray pay ti linteg ti Dios ket saan a makaited iti biag. Apay? "Ngem ti Surat impupocna ti amin a banag iti babaen iti basol, tapno ti cari a maigapu iti pammati ken Jesu-Cristo, maited coma cadagiti mammati." (Gal. 3:22).

Nupay kasta, no ti linteg ket saan a mangted iti biag kadagiti managbasol, ania ti panggep dayta, malaksid iti panangipakitana kadatayo iti pannakasapultayo iti parabur? Ti kadi ngarud linteg, ket saan a nasayaat ti pakaaramatanna, nga adda laeng tapno mangipakita kadagiti basbasoltayo?

Saan; ti linteg ket adda tapno itudona met kadatayo ti dalan ti biag a masarakan laeng ken Jesus. Daytoy met koma ti kaipapanan iti pudno nga edukasyon, mangitudo kadatayo iti maysa a biag ti parabur, ti pammati, ken ti panagtulnog ken Cristo. Dayta ti gapu no apay nga ita a lawas ket intayo adalen ti paset ti linteg ti Dios iti sibubukel a saludsod ti na-Cristianoan nga edukasyon. Kabayatan nga aramidentayo, intayo kitaen no ania ti maisuro ti linteg, nupay saannatayo a maisalakan, maipapan iti pammati, maipapan iti parabur, ken maipapan iti ayatti Diostayo nga agpaay itinatnag a sangkataoan.

_*Adalen ti adal ita a lawas tapno maisagana agpaay ti Sabado, Oktobre 17._