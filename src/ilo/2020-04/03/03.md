---
title: Maysa A Saksi a Maikaniwas Kadakayo
date:  12/10/2020
---

Idi ammon ni Moises nga asidegen a matay, pagaammona unay ti kasasaad a mapanawanna. Ammona a kalpasan ti ipapatayna dagiti Israelitas ket sumrekdan iti Naikari a Daga ti Canaan. Ammona pay nga agbalinda a nasukir iti kanito a makadanonda iti nabayagen a sinapsapulda a papanan.

`Basaen ti Deuteronomio 31:14-27. Ania dagiti panagsagsagana nga inaramid ni Moises sakbay ti ipapatayna? Ania idi dagiti kangrunaan a pakaseknan ni Moises, ken kasano ti panangtamingna kadagidiay a pakaseknan?`

Ti langa ni Moises ditoy ket agparparang a kas la iti maysa a mannursuro nga agsagsagana nga agpaay iti maysa a suno. Ammona a dagiti ad-adalanna ket naglokolokoda iti imatangna iti silid a pagadalan, isu ket saan a naallilaw a nangpanunot a dida agsukir iti kaawanna. Binilinna dagiti Levitas nga isu a nangawit iti lakasa ti tulag nga ikabilda ti Libro ti Linteg iti abay ti lakasa tapno agbalin a maysa a “saksi." Ni Moises ket saan laeng a mangiyal-allatiw iti maysa a plano ti adal (lesson plan) nga agpaay iti kasukatna. Isu ket iyal- allatiwna iti maysa a saksi. Ni Moises ket sarsaritaenna ti Libro ti Linteg a kas maysa a sibibiag a tao nga addaan iti pannakabalin a mangbabalaw kadagiti puspuso dagiti tattao.

`Utoben ti maipapan iti linteg a kas maysa a "saksi a maikaniwas" kadakuada. Kasano ti pannakaawattayo iti daytoy a kapanunotan idiay Baro a Testamento? Kitaen Rom. 3:19--23. Dayta ket, kasano ti panangitudo ti linteg kadatayo a kasapulantayo ti parabur?`

Iti Deuteronomio 31, ti Dios ket binilinna ni Moises nga isuratna ti maysa a kanta nga insuro ti Dios kenkuana. Ni Moises ngarud ket insurona ti kanta kadagiti Israelitas tapno, kas naibaga iti bersikulo 19, ket" isunto ti maysa a sacsi caniac a maicaniwas cadagiti annac ti Israel." Manen makitatayo dagiti bilbilin ti Dios nga intakderan ti langa ti tao. Maysa a kanta, a no kantaen, ket ad-adda a maibingay ken maiwaras. Ken no ti kanta ket maysa a saksi, dayta ket addaan iti kabaelan a mamagbalin kadagiti tattao a kumita kadagiti mismo a bagbagida ket makitada no ania ti ibagana maipapan kadakuada.

`Uray pay kabayatan a sapulentayo a tungpalen ti linteg ti Dios iti amin nga inted ti Dios a pigsatayo, ania dagiti wagas a ti Lintegna ket agkurri a kas maysa a “sacsi a maicaniwas" kadatayo? Ania ti isuro kadatayo daytoy a saksi maipapan iti pannakasapultayo iti evangelio?`