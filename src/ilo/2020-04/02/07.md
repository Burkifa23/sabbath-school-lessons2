---
title: Adalen Pay
date:  09/10/2020
---

Basaen ti surat ni Ellen G. White, "Preparation," pp. 275-282 oi iti EDUCATION, "Cooperation," pp. 283-286 iti EDUCATION; "Discipline, "pp. 287-297 iti EDUCATION.

"Naipabaklay kadagiti amma ken kasta met kadagiti inna ti maysa a pagrebbengan nga agpaay iti nasapa kasta met iti maud-udi a pannakaisuro ti ubing, ken ti panagkasapulan iti naannad ken napasnek a pannakaisagana ket napateg unay kadagiti agpadpada a nagannak. Sakbay nga alaenda kadagiti bagbagida ti posibilidad ti kinaama ken kinaina, dagiti lallaki ken babbai ket maammoanda koma dagiti linlinteg ti napisikalan a pannakapasayaat... maawatanda koma pay dagiti linlinteg ti pannakapasayaat ti isip ken namoralan a sursuro."–Ellen G. White, EDUCATION, p. 276.

"Ti trabaho ti panagtutunos ket masapul a mangrugi a mismo iti ama kenina, iti biag ti pagtaengan. Addaanda iti nagtipon a pagrebbengan iti panangisuro kadagiti annakda, ket kankanayon koma a trabahoda ti panagtimpuyogda a dua. Ipasakopda dagiti bagbagida iti Dios, ken sapulenda ti tulong manipud Kenkuana a mangtarawidwid iti tunggal maysa kadakuada.... Dagiti nagannak nga isu a mangited iti daytoy a sursuro ket ad-adda a saan nga isuda koma dagiti masarakan a manguy-uyaw iti mannursuro. Mariknada a daytoy ket maipaay iti pannakapasayaat dagiti annakda, ken ti justicia iti eskuelaan ket sapulenna nga inggana a kabuelanda ket tarawidwiden ken raemenda dagiti makibingbingay iti pagrebbenganda." – Ellen G. White, EDUCATION, p. 283.

**Salsaludsod a Paglinnadalan**

`1. Uray pay no adda annaktayo wenno awan, addaantayo amin iti aniamana kita ti pagtaengan, ket makilanglangentayo amin kadagiti sabsabali. Ania ti nasursurom manipud iti adal ita a lawas a makatulong kenka iti inka pannakilangenlangen, wenno uray pay iti inka panagsaksi kadagiti sabsabali, mabalin nga iti lugar a paggigiyanam wenno iti sadinoman?`

`2. Agduyostay a mangkita iti edukasyon a kas maysa a naimbag a banag. (Ta kalpasan ti amin, asino ngay iti maibusor iti edukasyon?) Ngem daytoy kadi ket kankanayon a pudno? Ania nalabit dagiti pagwadan ti edukasyon a naballikog ken naiturong iti sumagmamano a banag a dakes? Ania ti maadaltayo manipud kadagidiay saan a nasayaat a pagwadan a mabalin a makatulong kadatayo a mangaramid iti edukasyon a maysa a naimbag a banag?`

`3. Kas naibaga iti adal idi Mierkoles, datayo amin ket naikkan iti nasagradoan a sagut ti wayawaya nga agpili. Iti saan nga agbayag, inton dagiti ubbing ket agtutubon wenno mataenganen, aramidendanto metten dagiti bukodda a pangngeddeng maipapan iti Dios a naisuro kadakuada iti amin a kinaubingda. Apay a masapul nga amin a nagannak-ken asinoman a mangibingbingay iti evangelio kadagiti sabsabali ket masapul a kankanayon a laglagipenna daytoy napateg a kinapudno maipapan iti wayawaya nga agpili?`