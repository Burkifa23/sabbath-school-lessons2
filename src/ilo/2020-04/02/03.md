---
title: Ti Kinaubing ni Jesus
date:  05/10/2020
---

Ti Sursurat ket mangted kadatayo iti bassit unay a pannakaibinsa-binsa maipapan iti kinaubing ni Jesus. Adu kadagidiay a tawtawen ti agtalinaed a palimed. Nupay kasta, naikkantayo iti sumagmamano a kapanunutan iti kababalin dagiti naidagaan a nagannakna, da Maria ken Jose, ket ti maadaltayo maipapan kadakuada ket mabalin a tumulong a mangilawlawag kadatayo maipapan iti kinaubingna ken ti immuna nga edukasyonna.

**Ania ti isure dagitoy a teksto kadatayo maipapan kada Maria ken Jose ken no kasano nalabit ti panangtedda kadatayo iti kapanunutan no kasano a ni Jesus ket nasursuroan babaen kadagiti nagannakna?**

`Lucas 1:26-38`

`Lucas 1:46-55`

`Mat. 1:18-24`

Babaen kadagitoy a teksto makitatayo nga agpadpada a da Maria ken Jose ket matalek a Judio, a sapsapulenda ti biag a natulnog kadagiti linlinteg ken bilbilin ti Dios. Ket pudno unay, idi napan ti Apo kadakuada ken imbagana ti mapasamak kadakuada, simamatalekda a nangaramid amin nga imbagana.

"Tiubing a Jesus ket saanna a naawat tisursuro kadagiti eskuelaan ti sinagoga. Ti inana ket isu ti immuna a nataoan a mannursurona. Manipud kadagiti bibig ni inana ken manipud kadagiti nalukot a pagbasaan dagiti mammadto, Isu ket nasursurona dagiti nailangitan a banbanag. Dagiti mismo a sasao nga insaona ken Moises nga agpaay iti Israel ket itan naisuro Kenkuana iti kinaubingna babaen kenni inana. Kabayatan iti panagdur-asna manipud kinaubing agingga iti kinaagtutubo, Isu ket saanna a sinapul dagiti eskuelaan dagiti mannursuro (rabbis). Isu ket saanna a kasapulan a gun-oden ti edukasyon manipud kadagita a paggapuan; ta ti Dios ket isu idi ti mangisursuro Kenkuana."-Ellen G. White, THE DESIRE OF AGES, p. 70.

Awan duadua a naimbag ken matalekda a mannursuro iti ubing ngem, kas iparangarang ti istorya idiay Lucas 2:41-50, adu dagiti maipapan iti Anakda a dida naawatan, agsipud ta ni Jesus ket naaddaan iti pannakaammo ken sirib a naibingay Kenkuana laeng ti Dios.

`Basaen manen ti naadaw ken Ellen G. White iti ngato. Kasano a maawatantayo iti insuratna ditoy maipapan iti panagadal ni Jesus idi ubing isuna kenni inana kadagiti sasao nga isuna a mismo met laeng ti dati a nangibaga? Ania ti ibaga daytoy kadatayo maipapan iti nakaskasdaaw nga ayat ti Dios? Kasano koma ti panangsubadtayo, datayo a natnag ken managbasol a parsua.`