---
title: Dagiti Paset ti Nagannak
date:  07/10/2020
---

**"Ket dacayo nga amma, dicay ruroden dagiti annacyo, no di ket idalanyo ida iti alagaden ken pammagbaga ti Apo" (Efe. 6:4).**

**"Ti natalunggadingan a babai asino ti macasarae? Ta ti pategna nangatngato ngem rubrubi" (Prov. 31.10).**

Dagiti nagannak ket addaanda iti maysa a nakaam-ames a pagrebbengan. Ti ama ket isu ti olo ti pamilya, ken ti pamilya ket isu iti pagtagibian ti iglesia, eskuelaan, ken sociodad. No ti ama ket nakapuy, saan a mapagpiaran, ken di-mapagtalkan, ti pamilya ket sagrapenna dagiti supapak. Dagiti amma ket sapulenda koma nga ipaduyakyak ti bunga ti Espirituâ€”"ayat, rag-o, talna, mabayag a panagitured, kinaanus, kinalaing, kinamanagtalec, kinaemma, panagteppel" (Gal. 5:22, 23).

Kasta met dagiti inna ket nalabit nga addaanda iti kapapatgan a paset iti amin a sociodad. Addaanda iti naindaklan nga impluwensya iti panangsukog kadagiti kababalin dagiti annakda ken panangipasdek iti ug-ugali ken katataoda iti pagtaengan. Dagiti amma ket masapul nga aramidenda ti amin a kabaelanda a makipagtrabaho kadagiti inna iti pannakasursuro dagiti annakda.

`Ania ti maadal dagiti amma ken inna manipud kadagitoy a teksto? Efe. 5:22, 23, 25, 26; I Cor. 11:3, 2 Cor. 6:14; Rom. 13:13, 14; 2 Ped. 7:5 7; Fil. 4.8.`

Dagiti na-Cristianoan a nagannak ket addaan iti maysa a namoralan nga obligasyon a mangipaay iti pagwadan a naibatay iti Biblia ken Cristo ken ti iglesia babaen kadagiti kababalinda. Ti panagkayamet ti agassawa ket maysa a kayarigan ti panagkayamet ni Cristo iti iglesia. No dagiti nagannak ket agkedkedda a mangidalan, wenno mangidalanda iti maysa a nasungit a wagas, ket mangipinpintada iti saan a pudno a ladawan ni Cristo nga agpaay kadagiti annakda ken iti lubong. Ti Dios bilinenna amin a na-Cristianoan a nagannak nga isuroda a sipapasnek dagiti annakda (kitaen ti Deul. 6:7). Dagiti nagannak ket addaanda iti pagrebbengan a mangisuro kadagiti annakda tapno ayatenda ti Dios iti amin a pusoda. Isuroda koma ti panagbuteng iti Apo, maysa a naan- anay a napudno a panangayat ken isusuko Kenkuana.

Idiay Deuteronomio 6:7, dagiti annak ti Israel ket naikkanda kadagiti matudtudo a bilbilin maipapan iti panangisuroda kadagiti annakda maipapan kadagiti naindaklan a banbanag a naaramidan ti Apo nga agpaay kadagiti tattaona. Uray pay no kasano ti kinapintas dagiti istorya nga ibaga dagiti lallakay kadagiti annakda, datayo a nagbiag kalpasan ti krus ni Cristo, ket addaan iti nasaysayat nga ibaga, saan kadi?

Gapuna, ti pannakaagas wenno sursuro nga itedtayo ket maysa nga agtultuloy ken aktibo a pasamak nga isu nga intayo ibokbok ti kinapudno ti Dios kadagiti annaktayo ken isagana ida nga agpaay iti bukodda a pannakaikayamet ken Cristo.

Ngem, iti kamaudiananna, naikkantayo amin iti nasagradoan a sagut ti wayawaya nga agpili. Inton agangay, no mataengandan, dagiti annaktayo ket sungbatandanto dagiti mismo a bagbagida iti sangoanan ti Dios.