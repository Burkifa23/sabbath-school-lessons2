---
title:  Komonikasyon
date:  06/10/2020
---

Iti maysa a napaypayso unay a panangkita, ti edukasyon iti aniaman a tukad ket komonikasyon. Ti mannursuro ket isu ti addaan iti pannakaammo, sirib, impormasyon, dagiti kinapudno, ken aniaman a maidanon iti estudyante. Ti maysa a tao nga addaan iti adu a pannakaammo ket masapul a kabaelanna nga idanon dayta kadagiti sabsabali; ta no saan, ania ngay ti serbi dayta nga ammo dayta a lalaki wenno babai, no saanna a maisuro?

Nupay kasta, iti sabali a tukad, ti kinalaing nga agisuro a naimbag ket saan laeng nga iti kinalaing a makipagkomonikar. Ti napateg pay iti sibubukel a proseso ket ti panangbangun iti maysa a panagkayamet. "Ti pudno a mannursuro ket mabalinna nga ibingay kadagiti estudyantena dagiti sumagmamano a sagsagut a nakapatpateg unay a kas iti sagut ti bukodna a pannakikadua kadakuada. Dayta ket pudno kadagiti lallaki ken babbai, ken nangnangruna pay kadagiti agtutubo ken ubbing, a no laeng danunentayo ida babaen iti pannakipagrikna a mabalin a maawatantayo ida; ket masapul a maawatantayo ida tapno sibebertud ti pannakaipaay ti pagimbaganda. Ellen G. White, EDUCATION, p. 212.

Iti sabali a pannao, ti naimbag a panangisuro ket iramanna met ti emosyonal ken iti napersonalan a tukad. Iti kasasaad ti pamilya a kas maysa nga eskuelaan, daytoy ket nakapatpateg unay. Ti maysa a naimbag a panagkayamet ket mabangun koma iti nagbaetan ti mannursuro ken estudyante.

Dagiti panagkakayamet ket maipasdekda ken mapasayaat babaen iti komonikasyon. No dagiti Cristiano ket saanda a makisao (makikomonikar iti Dios, kas iti panagbasa iti Biblia wenno panagkararag, ti panagkayametda iti Dios ket sumardeng. Dagiti pamilya ket kasapulanda ti nadiosan a pannakaibagnos no kayatda ti dumakkel iti parabur ken pannakaammo ken Cristo.

`Basaen dagiti sumaganad a teksto. Ania ti maadaltayo manipud kadakuada no kasano ti mangbangun iti napigsa a panagkakayamet ti pamilya (wenno iti aniaman a kita ti panagkakayamet)? Sal. 37:7-9; Prov. 10:31, 32, Prox. 27:17; Efe. 4:15; 7 Juan 3:18, Tito 3:1, 2; Santiago 4:11.`

Iti panangipaay iti tiempo a panagmula kadagiti umiso a bukbukelti komonikasyon ket saanna laeng nga isagana dagiti kamkameng ti pamilya iti maysa a napersonalan a pannakaikayamet ken Cristo, no di pay ket tumulong a mangpasayaat iti nalangenan a panagkakayamet iti uneg ti pamilya. Dayta ket manglukat kadagiti kalasugan ti komonikasyon a maragsakankanto a nabukelmon iti kanito a madanon dagiti ubbingmo iti kinaagtutubo ken kinanataengan. Ken uray pay no awananka iti anak, dagiti principio a masarakan kadagitoy a teksto ket maaramat kadagiti amin a kita ti panagkakayamet.

`Utoben pay no apay a saan laeng a no ania ti ibaga ti napateg unay, no di ket uray pay no kasano ti panangibagatayo dayta. Ania ti nasursurom manipud kadagiti kapadasam a ti wagas iti panangibagam ket kasta unay iti panangdadaelna iti imbagam, uray pay no ti imbagam ket husto?`