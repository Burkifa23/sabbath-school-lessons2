---
title: Ti Cristiano ken Trabaho
date:  05/12/2020
---

### Basaen Agpaay Adal ita a Lawas
Gen. 3:19; Deut. 16:15; Exo. 25:10–30:38; Gal. 5:22-26Ecles. 9:10; 1 Cor 10:31.

> <p>Paset a Mayulo</p>
> “Gapuna, ay-ayatec a cacabsat; agtaengeayo a sititibker, saan a magaraw, nga aduancayo laeng iti aramid ti Apo, nga ammoyo a ti aramidyo addanto capapay-anna iti Apo" (1 Corinto 15:58).

Ti trabaho ket kapanunotan ti Dios. Iti pagwadan a lubong sakbay ti basol, inted ti Dios kada Adan ken Eva ti trabaho a mangaywan iti minuyongan (Gen. 2:15). Kas iti Namarsuada, nga iti ladawanna ti nakaaramidanda, naisaadda iti nabunga a panagtrabaho ken naayat a panagservi. Dayta ket, uray pay iti maysa a saan a natnag a lubong, maysa a lubong nga awanan basol, patay, ken rigrigat, ti sangkataoan ket masapul nga agtrabaho.

Iti daytoy "nagbaetan a tiempo" (kalpasan ti pagwadan a lubong ken sakbay ti maysa a naikari), naawistayo a mangkita iti trabaho a kas maysa kadagiti bendicion ti Dios. Kadagiti Judio, tunggal ubing idi ket nasursuroan iti maysa a trabaho. Kinaagpaysoanna, naibaga a ti maysa nga ama a saan a mangisuro iti anakna iti maysa a trabaho ket mabalin a mangpatanor iti maysa a kriminal. Kabayatanna, ni Jesus, ti Anak ti Dios, ket ginastarna dagiti adu a tawtawen a nangaramid iti pagayatan ti Amana iti napudno a panagtrabaho a kas maysa a nalaing nga agaramid, a nalabit a mangipapaay kadagiti tattao iti Nazaret kadagiti kasapulanda nga al-alikamen ken arruaten iti panagtalon (Marcos 6:3). Daytoy ket paset amin ti panagsursuro a mangisagana Kenkuana nga agpaay iti masakbayan a panagministrona. Ni apostol Pablo ket agar-aramid idi iti trabaho ti Apo kabayatan a nakipagtrabaho kada Aquila ken Priscila nga agar-aramid iti tolda iti maysa ken kagudua a tawtawen kabayatan a makisupsuppiat iti Sabado idiay sinagoga (Aramid 18:1-4; 2 Tes. 3.8-12). Ita a lawas, intayo kitaen ti sibubukel a saludsod ti trabaho ken ti pasetna iti na-Cristianoan nga edukasyon.

_*Adalen ti adal ita a lawas tapno maisagana agpaay ti Sabado, Diciembre 12._