---
title: Trabaho ken Kinaespirituan
date:  09/12/2020
---

"No agbiagtayo gapu iti Espiritu, magnatay met coma gapu iti Espiritu" (Gal. 5:25). Ti trabaho ken kinaespirituan ti maysa ket saanda a mapagsina. Ti kina-Cristiano ket saan a maysa a kawes a mabalin nga ikawes ken ussoben kabayatan a ti maysa ket agbaliw ti rikriknana wenno lumasat kadagiti nadumaduma a tukad ti biag. No di ket, ti kina-Cristiano ket pataudenna ti maysa a baro a tao nga isu a mangipaduyakyak iti bagbagina iti amin a suli ti biagna ken uray pay iti trabahona.

`Basaen ti Galacia 5:22-26. Ania dagiti sagsagut nga inladawan ni Pablo a mangiladawan met kenka ken ti trabahom?`

Ti The Expository Dictionary of New Testament Words ket iladawanna ti "espiritual" a tao a kas "maysa a mangipaduyakyak kadagiti bungbunga ti Espiritu iti bukodna a wagas." Manipud daytoy, mabalin a dagdagupentayo a babaen iti pannakaisilputayo ken Cristo, datayo a tattao ket agtignay a kas mamati iti amin a paset dagiti biagtayo.

Maysa a pasyente ket agbogbogsot idiay Florida Hospital kabayatan a banbantayan dagiti nasinged a gagayyemna iti sibay ti pagiddaanna. Dagiti nars ket rummuar umunegda iti silid a mangipapaay iti pannakaaywan dagiti kasapulan ti pasyente. Tapno agtultuloy ti tongtongan, daytoy a gayyem dinamagna dagiti nars no sadino ti nagadalanda. Adu kadakuada ti nangibaga a nagadalda idiay Florida Hospital College.

Daytoy ket nangted iti dakkel nga impresyon iti daytoy a gayyem. Kalpasanna ngarud ket namin-adu a sinarungkaranna ti Florida Hospital College tapno makitana no kasano ti langana. Apay? Agsipud ta imbagana kadagiti tattao a dagiti nars a nasursuroan iti daytoy nga eskuelaan ket, para kenkuana, kankanayon a mangmangted iti naay-ayat a panangaywan iti matmatay a gayyemna ngem dagidiay nars a nasursuroan kadagiti dadduma a pagadalan. Dayta ket, nakitana ti dakkel a nakaidumaanda kadagiti sabsabali no maipapan iti kababalinda iti gayyemna a matmatay.

Gapuna, isu ket dinamagna dagiti adu a salsaludsod maipapan iti kolehiyo ken iti trabahona, ket iti ud-udina nangibati iti sagut a 100,000 a mangisuro iti ad-adu pay a nars a kas kadagidiay nakitana. Wen, ti kinaespirituan ket maysa a wagas ti biag.

`Kasano ti panangipaduyakyakmo iti bukodmo a kinaespirituan kadagiti inaldaw-aldaw a trabahom iti biag? Ania a kita ti impresyon ti pagarupem a maimalditmo (agsipud ta, iti kamaudianan, mangimalditka iti maysa nga impresyon)?`