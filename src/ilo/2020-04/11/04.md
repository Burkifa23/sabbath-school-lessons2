---
title: Trabaho ken Kinatan-ok
date:  08/12/2020
---

`Napardas a basaen ti Exodo 25:10-30:38. Kasano ti kinaespesipiko ti Dios idi dinawatna ken Moises a mangipatakder iti maysa a tabernakulo a pagdaydayawan? Ania ti ibaga daytoy kadatayo maipapan iti kababalin ti Dios?`

Idi imbaga ti Dios ken Moises a mangpatakder iti maysa a tolda nga agpaay Kenkuana," mabalin koma a kinuna ni Moises, "Saan a problema, Apo! Nanipud pay idi ket agipatpatakderakon kadagiti tolda idi a pimmanawak manipud Egipto kalpasan iti 40 a tawtawen... Ikkannak laeng iti maysa a kanito!" Asinoman a tao nga agbibiag iti dayta nga aldaw iti kultura ti Midian nga agalis-alis, ti panangipatakder iti tolda ket nalaka laeng a banag. Mabalinna koma nga inaramid dayta uray nakapiring dagiti matana, a dagiti nairuam nga imana laeng ti aggunay, uray pay ti panunotna ket panpanunutenna dagiti sabali nga ad-adda a napatpateg a banbanag. Ti saan a ninamnama ni Moises ketti maysa a detalyado unay a naikabil a plano (a maipaay iti simple laeng koma a balabala ti arkitektura) mainayon pay ti maysa a nakaat-atiddog a listaan no kasano ti panangaramid iti tunggal piesa ti alikamen iti uneg, kasta met kadagiti kawes ti padi nganngani 150 a ponto-por-ponto a bilbilin. Ni Moises ket masapul a surotenna ti pito nga addang a panangsangal iti panangaramidna iti maysa a lamisaan laeng (Exo. 25:23-30).

Ti panangikaso iti detalye nga impakita ti Dios iti panangbangun iti toldana (kasta metten kadagiti simmarsaruno a bilbilin nga agpaay kadagiti nainsakripicioan nga al-alagadan) ket ipakitana ti maysa nga agraraira nga espiritu ti kintan-ok, maysa a tarigagay a mangpataud iti saan a basbassit ngem iti maysa a kapipintasan a naaramid. Dagiti materiales ket kangangatoan iti kalidadda, ti planona ket awan pagkuranganna, ket ti trabaho ket masapul a kapipintasanti mensahe ket nalawag: "Iti Dios, ti sinsinan a trabaho ket saan a maawat!"

Nupay kasta, uray no ti pagrukodan ket nagparang a nangato, ti Dios a mismo ti nangipaay saan laeng nga iti mangparegta iti trabaho no di pay ket dagiti kasapulan a tattao iti panangleppas iti dayta. Mabasatayo idiay Exodo 31:1-6, 35:30-36:1 a ti Dios a mismo ti nangted kadagiti tattao kadagiti kasapulan a laing. Dagitoy a tattao ket "napnoda iti Espiritu," nga intedna kadakuada ti kabaelan ken pannakaammo iti amin a kita ti aramid, tapno ti pannakabangun iti tabernakulo ken dagiti al-alikamenna ket maaramidda a kas "mayannurot iti amin nga imbilin idi ni Jehova" (Exo. 36:1). Mainayon pay, dagiti dua a nalaing nga agaramid ket naikkanda iti "kabaelan a mangisuro" (Exo. 35.34) tapno ti pannakaammo ken laingda ket agtultuloy nga agtaeng iti uneg ti komonidad ti Israel. Nupay dagitoy laeng dua a tattao dagiti nainaganan iti istorya a kas pangpangulo a pinili ti Dios, dadduma pay a tattao ili nakaawat kadagiti umas-asping a sagsagut ken timmiponda iti trabaho (Exo. 36:2).

Gapuna, kas tao a natnag, ti kinamanagbasol dagiti tattao ket saan a maawat a pambar iti panangtratar iti aniaman a trabaho a basbassit ngem ti kangangatoan a kinapasnek. Ti Dios ket kankanayon a namnamaenna nga aramidentayo ti kaimbagan a kabaelantayo, babaen iti panangikabil kadagiti taltalugadingtayo, dagiti laingtayo, tiempo, ken edukasyontayo iti naimbag a pannakaaramat nga agpaay iti dadakkel a trabaho.