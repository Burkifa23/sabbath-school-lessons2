---
title: Dagiti Adu a Kita ti Trabaho
date:  06/12/2020
---

**"Ammoc nga awan ti aniaman a naimimbag a maipaay cadacuada, ngem ti panagrag-o ken iti panagaramidda ti naimbag iti bayat ti panagbiagda. Ket casta met a tunggal tao mangan coma ken uminum, ken agrag-o iti kinaimbag iti amin a pagbannoganna, isu a sagut ti Dios" (Ecles. 3:12, 13).**

"Trabaho"-dayta ket maysa a natibker a sao nga awan ti nayonna nga ar-arkos. Maysa a pannakaiyebkas iti Inglis (work), ngem addaan kadagiti adu a kaipapanan. Gapu iti panagkasapulan, agtrabahotayo tapno maaddaan iti taraon kadagiti lamisaantayo, mabayadan dagiti gastosen, ken tapno makaidulin iti bassit agpaay kadagiti tiempo ti panagrigat. Iti pannakapukaw ti trabaho ket masansan a dakdakes pay ngem ti panangan-anos iti maysa a narigat a trabaho.

Ti trabaho ket mabalinna nga ited iti maysa a tao ti maysa a rikna ti kinapateg. Ti trabaho ket maysa a kadawyan a wagas a mangsungbat iti saludsod nga "Ania ti ar-aramidem?" wenno "Ania ka?" Kaaduanna a retirado ket agtultuloyda nga agtrabaho a kas part-time inggana kabaelanda, mabalin a mabayadan wenno disnudo a panagtrabaho. Ti maysa a trabaho ket ipaayna ti gapu a bumangon iti agsapa. Ikkam ti trabaho ti maysa nga agtutubo, ket maksayan ti natagubaya kadagiti agtutubo nga agbalin a nasukir [delingkuente]

`Basaen ti Genesis 3:19. Ania ti lawagna (kontekstona] ditoy, ken ania ti kunana kadatayo maipapan iti sabali a kita ti trabaho, kadagiti dadduma?`

Kellaat a ti trabaho a naited sakbay iti Pannakatnag ket nagbaliw kalpasan ti Pannakatnag. Ditoy ket ibagbagana ti sabali a kita ti trabaho. Kadagiti dadduma, ti trabaho ket kaipapananna laeng ti makautoy nga inaldaw a trabaho, a ti patinggana ket patay. Agtartrabahoda kadagiti trabaho nga umsienda, a manginanamada nga agretiroda kabayatan a nasalun-atda pay. Kadagiti dadduma, ti trabaho ket mabalin nga isu ti biagda, nga isu ti agbalin a sentro ti kaaddada, ken uray pay ti agbalin a mangsaklaw iti a amin a paggapuan iti kinasiasinoda. No adayuda iti trabahoda, dagitoy a tattao ket mariribok ti riknada wenno dida ammo ti turongenda, a dida ammo ti aramidenda wenno sadino ti papananda. Iti panagretiro, mabalin a maawananda iti mammaay iti napisikalan ken iti nakem, ket masansan a matayda a nasapsapa.

Dagiti Cristiano ket masapul a masursuroda no kasano ti agtrabaho ili wagas ti Dios. Ti trabaho ket saan laeng nga iti panagkasapulan ti ekonomiya. Ti tao ket saan laeng a maysa a trabahador. No umiso a maawatan, ti tungpal biag a trabaho ket maysa a wagas ti panagministro, maysa a panangipakita iti pannakaikayamet iti Apo. Paset ti trabaho ti maysa a mannursuro ket mangtulong kadagiti estudyante a makasarak iti trabaho nga idiay a dagiti paglainganda ken dagiti inted ti Dios nga iteresda ket maaramat kadagiti pagkasapulan ti lubong.

`Ania ti ar-aramidem? Dayta ket, ania ti ar-aramidem iti biagmo, ken kasano a nasaysayaat a maidaydayawmo ti Apo babaen iti panangaramidmo dayta?`