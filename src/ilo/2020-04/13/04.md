---
title: Naananayton ti Pannakaammok
date:  22/12/2020
---

**"Ti langit ket maysa nga eskuelaan; ti lugar a pagadalanna, ti universo; ti mannursurona, ti Maysa nga awan patinggana. Ti sanga daytoy nga eskuelaan ket naipasdek idiay Eden; ket, gapu ta ti plano ti pannakasubbot ket nagun-od, ti edukasyon ket maalanto manen idiay eskuelaan ti Eden."Ellen G. White, EDUCATION, p. 301.**

No kas ka kadagiti kaaduan a tattao, addaanka kadagiti adu a salsaludsod- salsaludsod maipapan iti basol, rigrigat, saksakit, patay, maipapan no apay a napasamak daytoy, apay a napasamak dayta, ken no apay a dagiti dadduma a banbanag ket napasamakda.

Adda dagiti salsaludsodtayo maipapan iti lubong tinatoralesa, ken amin dagiti palpalimedna. Iti amin a nakaskasdaaw a panagdur-as nga inaramid ti siensya a tumulong kadatayo nga ad-adda a makaawat maipapan iti intero a lubong ken universo, adu pay laeng ti kaskasdi nga adda iti baksay ti pannakaawattayo.

Manipud iti kasisimpliyan a langlanga ti biag agingga iti tangatang iti ngatoen dagiti olotayo, manipud kadagiti panaggunay dagiti babassit a banbanag agingga kadagiti agwerwerret a galaksi a naiwaraswaras iti langit, sangoentayo ti maysa a kinapaypayso (realidad] a dakdakkel nga amang ken naun-uneg ngem dagiti matukod dagiti panpanunottayo, nangnangruna iti bassit a tiempo nga adda kadatayo ditoy ken ita a mangadal kadagitoy a banbanag kadagiti mismo a bagbagitayo.

Iti sabali a bangir, no addaanka iti kinaagnanayon nga agadal, awan duadua nga adu kadagiti palpalimed ti marisot nga agpaay kadatayo.

**Ania ti ibaga dagiti sumaganad a teksto kadatayo no ania ti maadaltayo iti kanito a daytoy sibubukel a nakaay-ay-ay a pakasaritaan ti basol ken panagrigrigat ken patay ket agpatingga iti kamaudianan?**

`1 Cor. 13:12`

`1 Cor. 4:5`

Naikari kadatayo a maikkantayto iti maysa a pannakaawat kadagiti banbanag nga ita ketagtalinaed a nailemmeng kadatayo. Anian a nakaskasdaaw a namnama, nga iti kanito a makita ken maawatantayo dagiti banbanag nga ita ket kas la nakarigrigat, awanto a pulos ti banag nga aramidentayo no di agdaydayaw iti Dios! Ti tulbektayo ita ket kumpettayo iti pammatitayo, agtalek kadagiti karkari ti Dios, pagbiagan ti lawag nga adda kadatayo, ken agibtor agingga iti panungpalan. Ket ti naimbag a damag ket mabalinantayo "dagiti amin a banbanag gapu iti daydiay mamapigsa" kadatayo (Fil 4:13).

`Ania dagiti nadagsen a salsaludsod a mangpadagsen ita pusom? Ania dagiti banbanag ita a kas la dimo maawatan? Kasano nga iti panangsursuro nga agtalek iti Dios kadagiti banbanag a maawatam ket makatulong kenka kadagiti banbanag nga, ita, ket dimo maawatan?`