---
title: Tiempo tapno Masdaaw
date:  13/12/2020
---

Nagsiddawka kadin no apay a pinili ti Dios nga ited kadatayo ti dua a natunos a pakasaritaan ti Panamarsua idiay umuna a dua a kapitulo ti Genesis? Ti Genesis 1 ket lagipenna ti lawas ti Panamarsua ken ti nakaskasdaaw a panagdur-as ti daga kabayatan a naikkan iti langa ken kalpasanna biag, nagleppas iti panamarsua iti lalaki ken babai iti maikanem nga aldaw. Ti Genesis 2 ket kitaenna ti isu met laeng a pakasaritaen ngem manipud iti maysa a naiduma a panangkita, nga addaan iti naisangsangayan a pannakaisentro iti maikanem nga aldaw. Ni Adan ket adda itan iti sentro ti ladawan, ket isuamin a banbanag ket nailadawan nga adda idiay nga agpaay kenkuana ken ti babai: ti minuyongan, dagiti karayan, dagiti an-animal, ken, pudno unay, ti babai.

Ti Panamarsua ket nauneg unay nga agpaay iti maymaysa nga istorya. Umuna, maadaltayo ti mannakabalin, nalaing a Namarsua nga Isu nga addaan iti mata nga agpaay iti naan-anay a pintas. Kalpasanna ket masarakantayo ti Dios ti panagkakayamet, nga Isu a kayatna a ti sangkataoan ket ayatenna ken aywananna iti tunggal maysa ken dagiti dadduma a parsua.

`Basaen ti Genesis 1 ken 2 ket kalpasanna utoben no kasano a ti immuna a Sabado (Gen. 2:1-3) ket maisilpu iti immuna nga istorya ti Panamarsua ken agtultuloy iti maikadua a pakasaritaan ti Panamarsua. Kasano a dagiti panangdagdagupyo ket matulongannakayo a makaawat iti mabalin a kaipapanan ti panangbendicion ti Dios iti Sabado ken panamagbalinna iti dayta a nasantoan?`

Panunotemman a sika ni Adan wenno ni Eva iti dayta immuna a Sabado. Dayta ti umuna nga aldawmo a nabiag, ti umuna nga aldaw a kaduam ti asawam, ken ti umuna nga aldaw a kaduam ti Dios. Anian nga aldaw ti edukasyon! Mangrugi a maadalmo ti maipapan iti Dios nga Isu a makabael a mamarsua iti kasta a pintas. Masdaawka kabayatan a makakitaka iti elepante iti maysa a kanito ken sumaruno ket ti maysa a tukak, tunggal maysa kadakuada ket naisalsalumina. Umisemka kabayatan a makitam ti langa ti giraffe wenno buffalo. Naulimekka a siĞ°aripapa kadagiti adu a maris ken sukog, naay-ayoka gapu kadagiti natunos nga un-uni; nagragsakka kadagiti makaay-ayo a raman ken angot ket ninanammo a sinukimat dagiti makaay- ayo a nadumaduma a langa. Kangrunaanna amin, mangrugi a masursurom ti maipapan iti panagkakayamet: pagrebbengan, panangilala, ken ayat. Mapadasam dayta iti pannakikaduam iti Namarsuam; ken irugim nga aramiden dayta kadagiti dadduma a naparsua.

Ti immuna a Sabado ket saan a mabalin a maysa nga aglabas laeng a kapadasan kada Adan ken Eva. Dayta ket maysa idi a gundaway a pinarsua ti Dios nga agpaay kadakuada tapno maisentroda ti isipda iti Namarsuada ken ti naparsua. Maysa daytoy a tiempo tapno masdaawda.

`Ilista dagiti nadumaduma a gundaway a naited idi kada Adan ken Eva iti dayta immuna a Sabado agpaay iti edukasyon. Ania kadagitoy a gundaway ti mabalin a kaskasdi a maiyataday pay laeng ita nga aldaw uray pay no iti maysa a naiduma a langa? Kasano a parang-ayen dagitoy ti Sabadom?`