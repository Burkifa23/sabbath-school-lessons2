---
title: Adalen Pay
date:  23/10/2020
---

"Ti pudno a panggep ti edukasyon ket tapno mangisubli iti ladawan ti Dios iti kararrua."-Ellen G. White, PATRIARCHS AND PROPHETS, p. 595. Bayat a panpanunuten daytoy, makitatayo no apay a ti natibker a na-Cristianoan a panangkita iti lubong ket nasken iti edukasyon ti Adventista. Ta kalpasan ti amin, kas napaliiwtayo nga immun-una, ti edukasyon iti uneg ken iti mismo a bagbagina ket saan a kankanayon a naimbag. Dagiti tattao ket mabalin a makaadalda, uray pay iti kangatoan nga adal, kadagiti kapanunotan ken kababalin a maisupadi kadagiti principio a masarakan diay Biblia. Dayta iti gapuna no apay, kas Adventista Del Septimo Dia, ti sistema ti edukasyontayo ket masapul a naibatay iti na-Cristianoan a panangkita iti lubong. Kayat ngarud a saoen daytoy, nga amin a kaaduan a paset ti edukasyon, siensya, historya, moralidad, kultura, ken dadduma pay ket maisuroda manipud iti dayta a panangkita, a kas maisupadi iti maysa a mangsuppiat wenno uray pay iti di panangikaso dayta. Kasta met, kas immun-una a naibaga ngem maikari a maulit-ulit: awan iti banag a kas neutral a panagkita, amin ti biag, amin a kinapaypayso, ket makita babaen kadagiti "sagatan (filters)" iti panangkita ti maysa iti lubong, uray pay no dayta a panangkita iti lubong ket nalawag unay ken nasistemaan a pinanunot wenno saan. Gapuna, nasken a ti panangkita iti lubong a naibatay iti Biblia ket buklenna ti pamuon ti amin nga edukasyon ti Adventista Del Septimo Dia.

**Salsaludsod a Pagiinnadalan**

`1. Ania dagiti pangarigan a mapanunotmo manipud iti historya a ti intero a sistema ti edukasyon ket makadadael unay? Ania dagidiay a sumagmamano a luglugar, ania ti naisuro kadagiti estudyante idiay, ken ania ti maadaltayo kadakuada? Kasano ti panangsalaknibtayo kadagiti bukodtayo a sistema ti edukasyon manipud kadagitoy makadadael nga impluwensya?`

`2. Ti adalita a lawas ket kinitana tisumagmamano kadagiti kangrunaan a ponto ti maysa a na-Cristianoan a panangkita iti lubong: ti kaadda ti Dios, ti panamarsua, ti Biblia, ti plano ti pannakasubbot, ken ti linteg ti Dios. Ania pay dagiti dadduma nga elelemento a mairaman koma iti aniaman a naan-anay a pannakaaramid iti maysa a na-Cristianoan a panangkita iti lubong?`

`3. Maysa a managpanunot iti maikasangapulo ket walo a siglo ket Insuratna: "O Konsiensya! Konsiensya! Sika a nadiosan a mangidalan, sika a sigurado a bagnos ti maysa nga ignorante ken napupok, nupay nalaing ken wayawaya a nabiag-sika a di-agbiddut nga okom ti naimbag ken dakes, nga isu a mamagbalin iti tao nga umasping iti Kinadios." Ania ti nalinteg, wenno dakes, iti dayta a takder?`

`4. Kitaen manen daytoy sasao ni Ellen G. White: "Ti pudno a panggep ti edukasyon ket tapno mangisubli iti ladawan ti Dios iti kararrua." Ania ti kayat a saoen dayta? Kasano ti panangipakita daytoy kadatayo no apaya ti edukasyon ti Adventista ket masapul a maiduma unay manipud kadagiti nakaad-adu a panangkita ti mismo a lubong iti edukasyon?`