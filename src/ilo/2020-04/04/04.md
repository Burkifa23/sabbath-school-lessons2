---
title: Ti Panangkita iti Lubong a Naibatay iti Biblia
date:  20/10/2020
---

Kas immuna a naibaga, awan kadatayo ti mangkita iti lubong manipud iti maysa a neutral a kasasaad. Kas pangarigan, ti maysa nga ateista (saan a mamati iti Dios) ket kitaenna ti maysa a bullalayaw iti tangatang ket awan a pulos ti makitana no di ti maysa a gagangay a pasamak. Awan ti kaipapananna dayta no di ti ikeddeng ti tao a kaipapananna. Iti kasunganina, ti maysa a tao a mangkitkita manipud iti maysa a panangkita iti lubong a naibatay iti Biblia ket makitana saan laeng a ti gagangay a pasamak, ti panaglangen ti danum ken ti lawag, no di ket mairaman ti panangpasingked manen iti kari ti Dios a saannan a dadaelen ti lubong babaen iti danum (Gen. 9:13-16). "Naindaklan ti panagpababa ti Dios ken ti kinamanagayatna kadagiti sibibiddut a parsuana iti kasta ket inkabilna ti napintas a bullalayaw kadagiti ul-ulep a kas maysa a tanda ti tulagna kadagiti tattao. ... Isu ti panggep idi ti Dios a kabayatan a dagiti ubbing ket aglabasda kadagiti kapkaputotan ket damagenda ti kaipapanan ti nadayag nga arka nga isu a maibannoges iti langlangit, dagiti nagannakda ket ulitenda koma nga ibaga ti istorya ti Layus, ket ibagada kadakuada a ti Kangatoan ket binalyogna ti bullalayaw ket inkabilna kadagiti ul-ulep kas maysa a pammatalged a dagiti dandanum ket saandan a pulos a layusen manen ti daga.”—Ellen G. White, PATRIARCHS AND PROPHETS, p. 106.

Kadagiti Adventista Del Septimo Dia, ti Biblia ket agtalinaed a pamuon a teksto ti pammatitayo. Isurona ti panangkita iti lubong, ti "sagatan (filter)" a babaen iti daytoy ket mabalinantayo a kitaen ken maawatan ti lubong, nga isu a mabalin a makariribok unay ken narikut a lugar. Ti Sursurat ket mangaramid iti urmaan a tumulong kadatayo iti nasaysayaat a pannakaawat iti kinapaypayso (reality) a pakasarakantayo kadagiti mismo a bagbagitayo, nga isu a pasetnatayo dayta, ken masansan a maulaw ken mariribokantayo iti dayta.

`Ania dagiti kinapudno a masarakantayo kadagiti sumaganad a teksto a makatulong a nasaysayaat kadatayo a makaawat iti kinapaypayso nga ayantayo? Efe. 6:12; Marcos 13:7; Rom. 5:8; Rom. 8:28, Ecles. 9:5; Apo, 20:5, 6.`

Kas Adventista Del Septimo Dia, masapul a sititibker a kumpettayo kadagiti sursuro ti Biblia, ta daytoy ti naiparangarang a kinapudno ti Dios kadagiti tattao, nga ilawlawagna kadatayo dagiti adu a banbanag maipapan iti lubong a saantayo a maammoan ken maawatan kadagiti sabsabali. Gapuna, amin a na-Cristianoan nga edukasyon ket masapul a mairamut ken maibatay iti Sao ti Dios, ken aniaman a sursuro a maisupadi iti dayta ket masapul a tukiaden.

`Ania dagiti sumagmamano a sursuro ti Biblia a maisupadi kadagiti dadduma a patpatien dagiti tattao? Ania koma ti isuro kadatayo daytoy a pakaidumaan maipapan iti kinapateg ti ikakapettayo a simamatalek iti Sao ti Dios?`