---
title: Ti Linteg ti Dios
date:  22/10/2020
---

Sumagmamano a tawen ti napalabas, idiay Francia, ti nacion ket pagdidibatyanda ti saludsod ti dusa nga ipapatay: mapunas kadi koma dayta? Dagiti mangibabaet iti pannakapunasna ket inasitganda ti maysa a mabigbigbig unay a mannurat ken pilosoper ti Francia nga agnagan iti Michel Foucault ket kiniddawda kenkuana a mangisurat iti maipapan iti biangda Nupay kasta, ti inaramidna, ket maysa idi a panangibabaet, saan laeng nga iti pannakapunas iti dusa nga ipapatay, no di ket nairaman pay ti pannakapunas ti sibubukel a sistema ti pagbaludan ket amin dagiti balud ket nawayawayaan.

Apay? Agsipud ta sigun ken Michel Foucault amin a sistema ti moralidad ket aramid laeng dagiti tao, nataoan a kapanunotan nga inkabil dagidiay adda iti turay tapno matengngelda ti masa. Gapuna, dagitoy a namoralan a paglintegan ketawan iti napaypayso a pakaiyatadayanda.

Uray pay no kasano ti kinalabes iti kapanunutanna, ti makitatayo ditoy ket maysa a nainsiriban a supapak iti maysa a parikul a saan kabarbaro. Ni Moises ket sinango dayta idiay kadaanan nga Israel rinibribun a tawtawen ti napalabas. 'Dicayto ar-aramiden cas ti amin nga aramidentay ditoy ita nga aldaw tunggal tao iti ancaman a nalinteg cadagiti matana met laeng'" (Deut. 12:8; kitaen pay ti Oc-oco. 17:6; Prov. 12:75).

Nupay kasta, no saantayo nga aramiden ti nalinteg iti bukodtayo a mata-a dagiti mismo a bagbagitayo ket saan a nalinteg, saan a nasantoan, ken saan a nainkalintegan tapno maamoanna no ania ti husto a namoralan ket kasano ti pannakaammotayo no ania ti aramidentayo? Ti sungbat, wenno ti dalan, ket ti Dios nga Isu a namarsua kadatayo ket intedna pay kadatayo ti maysa a namoralan a linteg tapno pagbiagan. Mabalin a dagiti matatayo ket saanda a makita ti nalinteg nga aramid, ngem ti Dios ket kankanayon a maaramidna dayta.

`Ania ti isuro dagitoy a teksto kadatayo maipapan iti namoralan a kababalin? Deut. 6.5: Marcos 12:29-31; Apo. 14:12.`

No pagbalinentayo ti pannakasubbot a kangrunaan iti na-Cristianoan a panangkitatayo iti lubong, iti kasta (kas iti nakitatayo idi napan a lawas) ti linteg ti Dios, ti Sangapulo a Bilbilin, ket masapul a maipangpangruna met. Ta kalpasan ti amin, ania ti nakasubbotantayo no di ti basol, nga isu a panagsalungasing iti linteg (Rom. 3:20)? Ti evangelio ket pudno nga awan iti kais-iskanna no maisina iti linteg ti Dios, a daytoy ti maysa a gapu nga ammotayo a ti linteg ket kaskasdi nga agpaay latta kadatayo ita, iti laksid ti saanna a pannakabalin a mangisalakan kadatayo. (Dayta iti gapu no apay a kasapulantayo ti evangelio.)

Gapuna, amin nga edukasyon ti Adventista Del Septimo Dia ket masapul a maipaganetgetna ti nagnaganen ni Ellen White nga "iti kinaagnanayon ti linteg ti Dios" (THE GREAT CONTROVERSY, p. 63), nga isu a pakairamanan ti Sabado. No ti edukasyon ket tapno tumulong a mangisubli iti ladawan ti Dios kadatayo iti amin a kabalinanna iti daytoy a biag, uray pay ngarud kadagiti kangrunaan unay a tukad, ti linteg ti Dios ket masapul a maitandudo iti lawag ti ulidan ni Cristo a kas namoralan a linteg a mangipakita kadatayo no ania ti pudno a nalinteg kadagiti mata ti Dios.