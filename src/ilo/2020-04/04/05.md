---
title: Daydayawen ti Mannubbot
date:  21/10/2020
---

Kas iti kinapateg ti doktrina ti panamarsua iti pammatitayo, ti doktrina ket saan nga agparang nga agmaymaysa, nangnangruna idiay Baro a Testamento, Masansan a naikadua ken nairot a naisinggalot iti doktrina ti pannakasubbot. Agsipud ta iti kinaagpaysoanna, ti panamarsua faeng ket saan a makaanay iti maysa a natnag a lubong ti basol ken patay. Agbiagtayo, makibalubaltayo, agsagraptayo (kas kapadasantayo amin), ket kalpasanna ania? Mataytayo, mamimpinsan nga awan iti pannakaidumana kadagiti bangkay ti animal a naibati iti igid ti dalan.

Ania't makunam iti dayta?

Gapuna, adda kadatayo, kas iti kinapateg ti panangkitatayo iti lubong, kasta met iti doktrina ti pannakasubbot-ket kaipapananna dayta a ni Jesu-Cristo ken Isu a nailansa iti kruz ken nagungar iti sentro ti amin a patpatientayo.

`Basaen ti Juan 1:1-14. Ania ti ibagbaga dagitoy a teksto kadatayo maipapan iti kinasiasino ni Jesus ken no ania ti naaramidanna nga agpaay kadatayo?`

Kitaen pay ti damag ti umuna nga angel: "Ket nacakitaac ti sabali nga angel a tumaytayab iti tangatang, nga adda ipacaammona a naimbag a damag nga agnanayon cadagiti agnaed iti rabaw ti daga ken cadagiti amin a pagpagarian ken capututan, ken pagsasao ken ilili-Ket cunana iti dackel a timec, .agbutengcay iti Dios ket isu dayawenyo: ta dimteng ti horas ti panangocomna; ket agdaydayawcayo iti nangaramid iti langit ken iti daga, ken iti baybay ken cadagiti ubbog dagiti dandanum'" (Apo. 14:6, 7). Paliiwen a ti "naimbag a damag nga agnanayon" ket nainaig iti Dios a kas Namarsua. Ket inton mabigbigtayo a ti Dios nga Isu a namarsua kadatayo ket Isu met laeng a Dios nga iti lasag ti tao ket inawitna ti dusa ti basoltayo iti mismo a bagina-saan a pagsiddaawan a naayabantayo a mangidaydayaw Kenkuana. Ania pay ti sabali a sungbat nga aggapu kadatayo inton mabigbigtayo ti pudno a kinasiasino ti Dios?

Iti daytoy a gapu, ni Cristo, Isuna a nailansa iti kruz ket masapul nga agtalinaed iti sango ken sentro ti amin nga isurotayo-maysa a sursuro nga, iti kinaagpaysoanna, ket masapul nga iramanna met ti Maikadua a Yaay, agsipud ta ti immuna a yaay ni Cristo ket awan tinapaypayso a maaramidanna a naimbag kadatayo no awan ti maikadua, saan kadi? Ti maysa ket mabalin a makirikkiar, manipud iti Sursurat, a ti umuna ken maikadua a yaay ni Cristo ket dua a paset ti maymaysa a pasamak-ti plano ti pannakaisalakan.

`Utoben nga ad-adda ti kapanunotan a naibaga idiay Juan 1, a ti Maysa a nangaramid iti isuamin a "napaadda cadagiti adda" (Juan 1:3) ket isu idi ti Maysa a natay idiay krus nga agpaay kadatayo. Apay koma a ti panagdaydayaw ket agbalin nga aglaplapusanan a kadawyan a sungbat?`