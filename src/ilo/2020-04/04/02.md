---
title: Dagiti Mata ti Apo
date:  18/10/2020
---

Maysa a propesor iti universidad ti Oxford ti nangibaga iti teoria a datayo, ti lubong, ken isuamin a banbanag iti aglikmuttayo ket awan kadakuada ti napaypayso. No di ket datayo ket partuat ti teknolohiya ti kompyuter iti maysa a rasa dagiti sabali a parsua nga addaan kadagiti napigsa-unay a kompyuter.

Kabayatan a dayta ket makapangayangay a kapanunotan, iyegna ti maysa a napateg a saludsod: Ania ti kababalin ti kinapaypayso?

Adda dagiti dua a nakalawlawa ti saklawna a mabalin a sungbat, uray pay no maymaysa laeng ti nainsiriban. Ti umuna ket ti universo ken amin nga adda kenkuana, pakairamanantayon-ket naadda lattan. Awan pulos ti namarsua ken awan a pulos ti nangbukel iti dayta. Naadda lattan ditoy. Dayta ket maysa a pagaammo a saan a mailawlawag. Awan ti dios, awan dagiti didiosen, awan a pulos ti nadiosan. Ti kinapaypayso (reality) ket material (composed of matter) laeng ken natoral (saan nga espiritual) laeng. Kas iti kuna ti maysa a tao iti napalabas a 2,500 a tawtawen (daytoy ket saan a kabarbaro a kapanunotan), adda laeng dagiti "atom ken ti gusoguso."

Ti sabali a kapanunotan ket adda ti nadiosan a persona (wenno adu a nadiosan a persona) a nangparsua iti universo. Pudno unay, dayta ket kasla ad-adda a nainsiriban, ad-adda nga adda kais-iskanna, ngem ti kapanunotan a ti universo ket naadda lattan, nga awan iti pannakailawlawagna dayta. Daytoy a takder ket saklawenna ti lubong ti natoralesa, ti lubong dagiti "atom ken gusoguso," ngem saan a nakedngan iti dayta. Daytoy ket itudona iti maysa a kinapaypayso (reality) nga ad-adda a nalawlawa, naun-uneg, ken ad-adda a naglaon kadagiti adu nga aspeto ngem iti namaterialan ken inaateista a kapanunotan a masansan a mangmangngeg ita nga aldaw.

`Ania ti adda a makuna dagiti sumaganad a teksto maipapan kadagiti kapanunotan a nairuar iti adal ita nga aldaw? Sal. 53:1; Prov. 15:3; Juan 3:16; Isa. 45:21; Lucas 1:26-35.`

Saan laeng a ti kinapaypayso ti Dios ti kangrunaan iti aniaman a na- Cristianoan nga edukasyon no di pay ket iti kinasiasinona kas Dios, maysa a personal a Dios a mangay-ayat ken makilanglangen kadatayo. Isu ket Dios dagiti datdatlag a, nupay agaramat kadagiti linlinteg ti natoralesa, ket saan a makedngan kadagidiay a linlinteg ken mabalinna pay a ringbawan dagidiay a linlinteg no isu ti pagayatanna (kas iti pannakaisikog ni Jesus iti virgen). Ti sursuro iti daytoy a kapanunotan ket naisangsangayan a maiyataday iti aldawtayo agsipud ta adu iti nainsiriban a silalatak ken awan babawi nga Isursuroda ti inaateista ken naibalay iti natoralesa (naturalistic) a panangkita iti lubong nga ibagbagada nga an-anamungan daytoy ti siensya.

`Utoben no kasano a naakikid ken nakedngan tiinaateista a panangkita iti lubong kas maisupadi iti naibatay iti Biblia a panangkita iti lubong, nga isu (kas naibaga iti ngato) ket saklawenna ti lubong tinatoralesa ngem saan a nakedngan iti dayta. Apay nga iti kamaudianan ket, ti naibatay iti Biblia a panangkita iti lubong, ti nadiosan a panangkita iti lubong, ket ad-adda a nainsiriban ken adda kais-iskanna ngem ti kasalisalna nga inaateista?`