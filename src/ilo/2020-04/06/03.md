---
title: Tumartaray
date:  02/11/2020
---

`Basaen ti Genesis 28:10-17. Ania ti lawag [konteksto) daytoy nga istorya, ken ania ti isurona kadatayo maipapan iti parabur ti Dios kadagidiay tumartaray manipud kadagiti basbasolda?`

Ni Jacob, iti pannakilangenna iti dadduma a miyembro ti pamilyana, iti tulong ni inana, ket nagaramat iti nadawel a panangallilaw, kel itan ket sagrapenna ti supapak dayta. Ni kabsatna ket iyes-esngawna dagiti naranggas a panangam-ames a maibusor kenkuana, ket isu ket naglibas nga agturong iti lugar ni ulitegna idiay Haran. Amin ket saan a nasimpa ken nakabutbuteng.

Iti maysa nga aldaw nagna ni Jacob iti sardam, ken kalpasanna ket iti sipnget. Isu ket adda iti nagbaetan iti awan, a ti laeng tangatang ti atepna. Nakasarak iti maysa a bato a pagpunganan ket nakaturog. Ngem ti nasimbeng a turogna ket nasinga iti saan a nagbayag. Ti pagaammo unay a tagtagainep dimteng, ken ti agdan, a nakitana ket nakadisso ditoy daga ken dumanon agingga iti langit. Dagiti angeles ket umuli ken umulogda iti dayta.

Kalpasanna nangngegna iti maysa a timek a nagkuna, "Siac ni Jehova, a Dios ni Abraham." Ti timek nagtultuloy a nangulit kadagiti karkari a pagaammo unay ni Jacob manipud iti tradisyon ti pamilya. Ti kaputotam ket agbalinto a dakkel. Agbalindanto a bendicion kadagiti amin a pamilya ditoy daga. "Ket, adtoy, addaac kenca,' intuloy ti timek, " 'ket aywanancanto iti uray sadino a papanam, ... ta dicanto baybay-an, agingga iti diac matungpal ti sinaoc kenca'" (Gen. 28:15).

Ni Ellen G. White insuratna no kasano a ni Pablo, iti napalabas a panawen ket, minatmatanna ti sirmata ni Jacob nga agdan, a mangitakder ken Cristo, nga Isu a namagsilpu iti daga ken ti langit, ken ti tao nga adda patinggana iti Dios nga awan patinggana. Ti pammatina ket napapigsa kabayatan a malagipna no kasano ti panagtalek dagiti patriarka ken mammadto iti Maysa nga Isu iti katulongan ken liwliwana, nga Isu a pangit-itedanna iti biagna.”—THE ACTS OF THE APOSTLES, p. 512.

Nagriing ni Jacob, ket kinunana iti mismo a bagbagina: "Pudno unay a ni Jehova adda ditoy a disso; ket siac saanco nga ammo idi" (Gen. 28:16). Ti napasamak ditoy ket “nakaam-ames." Saannanto a pulos a malipatan ti lugar, ket inikkanna iti naganna. Kalpasanna insapatana iti tungpal biag a kinapasnekna iti Dios.

`Ania ti maadaltayo manipud iti daytoy nga istorya no kasano a ti Dios, ken Cristo, ket sapulenna a danunen datayo iti laksid dagiti basbasoltayo? Manen, apay a masapul a ti na-Cristianoan nga edukasyon ket inayunna daytoy a principio kadagiti napateg nga isursurona?`