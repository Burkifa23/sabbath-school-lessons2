---
title: Ad-adu Pay nga Ad-adal Manipud iti Apo Mannursuro
date:  31/10/2020
---

### Basaen Agpaay Adal ita a Lawas
Gen. 3:1-11; Rom. 5:11-19, Gen. 28:10-17: Juan 1:1-14; Mat. 15:21-28; Marcos 10:46-52.

> <p>Paset a Mayulo</p>
> “Ket ni Jesus kinunana kencuana, 'Incan; ti pammatim inagasannaca.' Ket dagus a nacakita, ket simmursurot kencuana iti dalan" (Marcos 10:52).

Asino ngay kadatayo iti saan a pulos a nagbain iti bagbagina? Asino kadatayo ti saan a nakaaramid kadagiti banbanag a mamagladingit kadatayo no panunoten, nga agsanudtayo iti panagbuteng nga amangan a mammoan dagiti sabsabali? Kaaduanna, napadasan tayo amin daytoy, saan kadi?

Kalpasanna, utoben, no kasano ti agbalin nga Adan ken Eva kalpasan a nanganda iti bunga ti maiparparit a kayo. Wenno idi inallilaw ni Jacob ti amana a mangayon kenkuana a saan nga iti inauna a kabsatna ken kalpasanna ket pimmanaw manipud iti pungtot ni kabsatna. Kasano ti pannaturogna iti rabii? Ken utobemman a sika ti babai a nasukalan a makikamkamalala, "itay madama a makiabig” (Juan 8:4). Ni David ket napadasanna met dayta, ket mabasa iti Salmo 32 ti naladingit unay a panangibaga ken panangipudnona no kasano ti kasasaadna.

Pudno unay, dayta iti maysa a gapu a ti evangelio ket sangalubongan ken ti ipapatay ni Cristo ket agpaay iti amin a sangkataoan. Aniaman dagiti nagdudumaantayo, sigurado a maysa a banag ti mamagkaykaysa kadatayo: ti gagangay a kinamanagbasoltayo.

Gapuna, ti pudno a na-Cristianoan nga edukasyon ket masapul koma a maipapan iti panangiturong kadatayo iti kakaisuna a rimedyo nga agpaay iti makauppapay a kasasaadtayo. Ita a lawas intayo kitaen ti kakaisuna a solosyontayo, ti Apo Mannursurotayo.

_*Adalen ti adal ita a lawas tapno maisagana agpaay ti Sabado, Noviembre 7._