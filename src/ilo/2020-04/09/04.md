---
title: Agbibiag kas Disipolos
date:  24/11/2020
---

No ti iglesia ket ipapatina iti panagbalinna a maysa a pwersa nga agpaay iti na-Cristianoan nga edukasyon, nasken a mangrugi ken Jesus. Ni Jesus ket inayabanna dagiti disipolos. Insurona ida a mangaramid iti trabaho babaen iti pannakipagpagnana kadakuada. Ni Jesus ket nangipaay iti gundaway kadakuada tapno makipasetda kadagiti biag dagiti tattao nga isu nga aywanan ken ayatenda. Ken inaldaw a kinarit ni Jesus ida babaen iti sirmatana no ania ti pagbalinan daytoy a lubong no dagiti tattao ket rugida a trataren ti maysa ken maysa a kas kakabsat alallaki ken babbai.

`Basaen ti Lucas 4:18-23. Ania ti mensahe ni Cristo kadatayo amin, kas pasurotna?`

Iti tallo a tawtawen dagiti disipolos ket sinipsiputanda kabayatan a ni Jesus, ti mannursuroda, ket nagbiaganna dagiti pagwadan ti pagarian dagiti pagwadan a naiwaragawag idiay immuna a kaskasabana idiay sinagoga ti Nazaret. Pammakawan, parabur, ken ayat ket nagnada a kadua ti kinaladingit, pannakaitalaga, ken kinarigat. No adda koma maysa nga adal a masursuro, dayta ket ti adal a ti kinadisipolos ket saan a maysa a banag a matagtagibassit. Agbalinka a disipolo iti tungpal biag saan nga iti maysa laeng nga aldaw.

"Ti nangibaunan ti Mangisalakan kadagiti disipolos ... ket iramanna amin a mamati agingga iti panungpalan ti panawen.... Amin nga immayan ti nailangitan a paltiing ket naitalek ti evangelio. Amin a nangawat iti biag ni Cristo ket natudingan nga agtrabaho nga agpaay iti pannakaisalakan dagiti padada a tattao. Naipasdek ti iglesia iti daytoy a trabaho ket amin a mangikabil kadagiti bagbagida kadagiti nasagradoan a sapatana ket nagsapatada nga agbalin a katrabahoan ni Cristo." Ellen G. White, THE DESIRE OF AGES, p. 822.

Kas disipolos ni Jesus, datayo ita nga aldaw ket masapul a siguradoentayo a ni Jesus ket kankanayon nga isu ti sentro ti panagkakadua ken panagdaydayawtayo. Naimbag a laglagipen a ni Jesus ti nangtakuat iti kinadisipolos. Numanpay dagiti rabi idi tiempona ket nagawisda kadagiti pasurotda, ni Jesus idi ti nangayab kadagiti lallaki ken babbai a sumurot Kenkuana. Dagiti rabi ket saanda a pulos a napanunot nga adda iti maysa nga ayab a nakaro unay tapno isingasingna a ti pannakikadua ken Jesus ket ad-adda a napatpateg ngem amin dagiti bilbilinda.

Ken, kas disipolos ni Jesus, datayo ket saan laeng a maaddaan iti panagraem kadagiti amin a tattao, no di pay ket agtrabaho a mangipaay iti maysa a lugar nga idiay amin a tattao ket mabalin a dumakkel ken mapasayaat.

Gapuna, amin a na-Cristianoan nga edukasyon ket masapul nga iramanna daytoy a panangkita iti trabaho, ti panggep, saan laeng atapno mangged iti maysa a pagbiagan no di ket tapno aramiden iti bukodtayo a gunglo ti nangayaban ni Jesus kadatayo nga aramiden: tapno suroten dagiti addangna a panagministro kadagidiay agkasapulan, ken tapno ibingay kadakuada ti naimbag a damag ti evangelio.