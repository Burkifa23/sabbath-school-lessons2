---
title: Pudno a na-Cristianoan nga Edukasyon
date:  22/11/2020
---

Adda ti istoria maipapan iti maysa a rabi a kumitkita iti makaturturog a matmata dagiti agtutubo a lallaki a nakatugaw iti uneg ti silid ti pagadalan, ket nagdamag: "Estudyante, inton ano a ti maysa a tao ket ammona a nagpatinggan ti rabii ket ti aldaw nangrugin?"

Adu kadagiti estudyante ti siaannad a nangingato kadagiti im-imada "Rabi," dinamag ti maysa, "dayta kadi ket inton maibagam ti nagdumaan ti maysa a kayo a higos ken ti kayo ti olivo?"

"Saan."

Sabali nga estudyante inngatona ti imana: "Rabi, dayta kadi ket inton maibagam ti nagdumaan ti maysa a kamero ken ti maysa a kalding?"

Kalpasan a dimngeg kadagiti adu a sungbal, li rabi ket inwaragawagna, "Estudyante, ti maysa ket ammonan a ti rabii nagpatinggan ken ti aldaw nangrugin inton makitam ti maysa a rupa a saanmo pay a pulos a nakita idi ket mailasinmon ti gan-gannaet a kas maysa a kabsat a lalaki wenno kabsat a babai. Agingga iti dayta a kanito, uray pay no kasano ti kinaraniag ti aldaw, kaskasdi a rabii pay laeng."

`Basaen ti Lucas 10:30-37. Ania ti ponto nga ibagbaga ni Jesus iti daytoy nga istorya? Ken ania ti ibaga daytoy kadatayo maipapan iti kasapulan a paset ti aniaman a pudno a na-Cristianoan nga edukasyon?`

Kas Adventista Del Septimo Dia, nabendicionantayo iti nawadwad a naindoktrinaan a lawag ken kinapudno (ti kasasaad ti natay, ti Sabado, 1844 ken ti panangukom, ti dakkel a panagbinnusor, dagita dagiti sumagmamano a sursuro) nga uray pay dagiti kaaduan a lubong ti Cristiano ket kaskasdi a dida pay laeng a naawatan. Ngem nupay kasta, uray pay no kasano ti kinapateg dagitoy a kinapudno, ania ngay ti maitedda a pagimbagan kadatayo no saantayo a naayat a tattao, no ipadpaduyakyaktayo ti dakes a panagem a maibusor kadagiti sabsabali, ken no palubosantayo ti naibatay ili kultura ken nailangenan a panangidumduma iti aglawlawtayo tapno mamagbalin kadatayo a magtratar kadagiti sabsabali a kas nababbaba?

Ti pudno a na-Cristianoan nga edukasyon, no awanen a pulos ti sabali, ket masapul a pagbalinennatayo a ngumato iti ngatoen dagiti nataoan a pagkapkapuyan ken kinadakes, ken kitaen dagiti sabsabali a kas iti panangkita ni Cristo kadakuada, tattao nga isu a nakatayanna, tattao nga inawitna dagiti basbasolda idiay kruz, tatto a binayadanna iti awan patinggana a gatad. No itag-aytayo ti kruz, a kas masapul nga aramidentayo, makitatayo ti pateg ken kaikarian ti isuamin a tao ken, kas pagwadan, trataren ida a kas iti pudno a maiparbeng kadakuada, iti panangsalimetmet iti pateg nga inkabil ti Dios kadakuada. Ti na-Cristianoan nga edukasyon ket masapul nga iramanna daytoy a sursuro, ta no saan dayta ket saan a maikari iti nagan a "Cristiano."

`Ania dagiti dakes a panagem nga isursuro ti kultura ken sociodadyo, a mabalin nga nasikap wenno uray pay nalatak, a kas maysa a Cristiano ket masapul a ngumateka iti ngatoenda?`