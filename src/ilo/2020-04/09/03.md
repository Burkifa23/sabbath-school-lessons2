---
title: Naayaban nga Agbiag a kas Silaw
date:  23/11/2020
---

Sadinoman a kitaentayo, kasla ti planetatayo ket daddadaelenna ti mismo a bagbagina, isuksukatna ti lawag iti sipnget. Nupay kasta mapadpadasantayo met ti sipnget nga as-asideg iti pagtaengan kabayatan nga intay kitaen ti bukodtayo a kapadasan iti daytoy narigat ken makakarit a lubong. Ta datayo ket maawatantayo met dagiti nakabutbuteng nga iyeg daytoy a biag kadatayo kabayatan a makibalubaltayo iti sakit, kabayatan a sangsangoen ti pannakapukaw dagiti ay-ayatentayo, kabayatan a makitkitatayo dagiti pamilya a sumuko iti panagsisina ken diborsyo, ken kabayatan a makibalbalubaltayo a maawatan dagiti adu a kinadakes iti sociodad ken kulturatayo.

Ngem iti tengnga daytoy a buya ti pannakadadael ti moralidad ken naespirituan a singet, iti tengnga ti amin daytoy nga akinruar ken akin-uneg a lagari, mangngegtayo dagiti sasao ni Jesus iti tunggal maysa kadatayo:

**"Dacayo ti silaw ti lobong: ti maysa nga ili a naisaad iti rabaw ti maysa a turod, saan a mabalin nga ilemmeng. Ket saan met a gangatan dagiti tao ti maysa a silaw ket sa icabil iti siroc ti maysa a salop, no di ket iti pagsilawan, ket lawaganna dagiti isu-amin nga adda iti balay. Casta coma ti panaglawag ti silawyo iti sangoanan dagiti tao; tapno makitada dagiti naimbag nga aramidyo, ket dayawenda coma ni Amayo nga adda sadi langit" (Mar. 3:14-16).**

`Ania ti isuro dagitoy a bersikulo kadatayo no kasano ti panagbiagtayo ken no kasane, kas Cristiano, ti aramidentayo a mangbalbaliw no kasano ti panangkita dagiti sabsabali iti Dios?`

Kasano ngata iti pannakaawat dagiti agdengdengngeg ken Jesus kadagiti sasaona kabayatan nga agtugtugawda idi iti sibay ti Baybay ti Galilea iti dayta nga aldaw iti tengnga ti kapudotti init? Dagidiay nakangngeg kadagiti sasaona ket ammoda ti maipapan iti lawag ken sipnget. Sigurado nga addaanda iti adu a nasipnget a pagbutbutngan. Nagbiagda iti panangituray ti Roma, iti sociodad nga inturayan ti militar nga uray iti laksid ti kinaawan ti telepono ken kompyuter wenno ti World Wide Web, iti adu a wagas ket nabertud a kas iti bukodtayo a militar, ken mabalin nga ad-adda pay a nakabutbuteng.

Dagiti Romano ket addada iti sadinoman a mangipalpalagip kadagiti tattao idiay sikigan ti turod a dagidiay mangipapilit nga agaramid iti riribok ket napardas a masarakanda dagiti bagbagida kadagiti mamarparigatken iti maysa a silalamolamo a pannakatay idiay kruz ti Roma.

Ngem nupay kasta, adtoy idi ni Jesus, mangay-ayab kadakuada nga agbiag a kas silaw. Tapno agbalin a manangngaasi. Tapno agbalini a nadalus iti puso. Tapno agbalin a manangaramid iti kappia. Ti na-Cristianoan nga edukasyon ket masapul ngarud nga iramanna nga isuro kadagiti estudyante nga agbalinda a silaw iti lubong, nga agbalinda a makabael a mangaramid kadagiti pili ken pangngeddeng a mangipakita iti kinapudno ken kinaimbag ti Dios kadagiti sabsabali.

`Ania dagiti wagas a datayo ket pudno unay a mabalintayo nga itudo dagiti sabsabali iti kinapudno ken kinaimbag ti Dios?`