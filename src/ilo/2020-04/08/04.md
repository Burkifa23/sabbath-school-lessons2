---
title: Ni Moises ken Dagiti Mammadto
date:  17/11/2020
---

`Basaen ti 2 Tim 3:14-17. Ania ti isuro dagitoy a teksto kadatayo maipapan iti paset ti Sursurat iti na-Cristianoan nga edukasyon?`

Ti sao a maiyataday iti umuna a paset ti Biblia, ti Torah, ket maipatarus nu dadduma a "ti Linteg," gapu ta adu dagiti paglintegan a linaun dagitoy a liblibro. Ngem ti pudno a kayat a saoen ti Torah ket "panangisuro" wenno "panamagbaga." Daytoy a pannakaawat ket naidumduma unay iti ipagarup dagiti kaaduan a kayat a saoen ti "linteg" iti Biblia, a daytoy ket pagalagadan ken pagannurutan a kasapulan a surotentayo tapno makapagtaengtayo iti naimbag a parabur ti Dios. Saan; no di ket panggep ti linteg nga agbalin a materiales ti edukasyon a mangisuro kadatayo no kasano ti agbiag a sibaballigi ken sitatalged iti naitulag a panagkayamet a panggep ti Dios idi pinarsuanatayo.

Dagiti dua a sumaruno a paset ti Biblia dagiti Hebreo, maaw-awagan a dagiti mammadto, ket mangibaga no kasano a dagiti tattao ti Dios ket naadalda a naimbag daytoy a materiales ti edukasyon ken pinagbiaganda dayta (dagiti immununa a mammadto wenno dagiti liblibro ti pakasaritaan), ken no ania koma ti masursuroda manipod kadagitoy a materiales ti edukasyon (dagiti maud-udi a mammadto). Dagiti maud-udi a paset ti Daan a Tulag (a maaw-awagan iti â€œsursurat" iti hebreo) ket napno kadagiti ulidan dagiti naballigi ken saan unay a naballigi a mannursuro ken estudyante ken dagiti kapkapadasanda iti edukasyon. Dagiti ulidan iti panagballigi iti edukasyon ket dagiti liblibro ti Ester, Ruth, Daniel, ken Job. Mairaman kadagiti saan a nagballigi ket dagiti gagayyem ni Job. Pudno unay, ti libro ti Salmo ket maysa a himno, ngem adda iti tallo kadagitoy a himhimno ti maipapan iti edukasyon: Salmo 1, Salmo 37; ken Salmo 73.

Dagiti Evanghelio ket addaan kadagiti adu a materiales a maipaay iti panggep ti edukasyon, nangnangruna kadagiti pangngarig ni Jesus. Adu kadagiti sursurat ni Pablo ket nangrugi iti nabileg a panangipakdaar iti evanghelio, ngem nagleppas iti materiales ti edukasyon ken kadagiti napraktikalan a sursuro a maipaay iti inaldaw-aldaw a biag dagiti Cristiano. Ti libro ti Apocalipsis ket napnoan kadagiti materiales ti edukasyon. Kas pangarigan, ti sibubukel a pannakaipakaammo, wenno ti panagsasaruno iti masakbayan ti Iglesiya ni Cristo, ket naiparang iti maysa a libro a ti laeng Kordero ti Dios ni Jesus, ti Apo Mannursuroket Isu laeng ti makalukat (Apoc. 5:1-5).

`Dagiti dadduma mabalin nga ibagada a dadduma kadagiti materiales ti panangisuro a masarakan kadagiti liblibro ni Moises ket saanen a maiyaplikar iti panawentayo ken dayta ket husto. Iti Deuteronomio 17:14-20, dagiti pammalakad maipapan kadagiti ar-ari, ket addaan kadagiti masinunuo nga alagaden iti panangpili no asino iti mangakem iti nangato a saad. Ngem ita ket saantayo a mangikabil iti ari iti iglesiatayo. Kasano ti panangammotayo a dagiti materiales iti panangisuro iti Sursurat ket umiso iti pannakaiyaplikarda iti panawen tayo ita?`