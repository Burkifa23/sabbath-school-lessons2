---
title: Edukasyon ken Pannakasubbot
date:  14/11/2020
---

### Basaen Agpaay Adal ita a Lawas
Gen. 1:26, 27; Isa. 11:1-9; 2 Tim. 3:14-17; 1 Ar-ari 4:29-34; Juan 14:17; 1 Cor. 2:1-16.

> <p>Paset a Mayulo</p>
> "Isu-amin a Surat nga impaltiing ti Dios isu met ti naimbag a pacasursuroan, pacatingaran, pacababalawan ken pacaadalan iti kinalinteg" (2 Timoteo 3:16).

Ti Biblia ibagana ti maysa nga atiddog nga istorya maipapan iti Dios ken dagiti tattaona. No dadduma ket maibilang a kas istorya ti ayat a natungday iti apagbiit ngem agsubli metlang. Wenno mabalin a maibilang a kas maysa nga istorya ti maysa nga ama ken dagiti nasukir nga annakna nga iti ud-udina ket umassibayda met laeng.

Ngem kas panggep ti sursuro ita a lawas, intayo takuaten ti sabali a tema iti istoria ti Biblia a daytoy ket ti maysa a mannursuro ken dagiti estudyantena Kankanayon a saanda maipasa ti eksaminda, ngem siaanus nga ilawlawagna dagiti ad-adalda a maulit-ulit, agingga a dadduma ket naawatanda dayta.

Ti istorya ti Biblia ket saan a naiduma kadagiti bukod nga is-istorya a pagaammotayo unay malaksid iti maysa. Ti istoryati Dios ken dagiti tattaona ket napatalgedan iti maysa a naimbag a pagpatinggaan, ti pannakadanonna iti kalatna. Ti nadiosan a parabur ket impatalgedna dayta a pagbanagan dagiti tattaona. Ti nataoan a pagrebbengan iti daytoy a panagkayamet ket masansan a saan a maawatan ken pagbutbutngan pay dagiti adu nga impagarupda a makapadagsen. Ngem iti kinapudnona, ti istorya ti Biblia ket maysa nga awis a mangammo iti Dios ken maawatan ti pagayatanna. Pudno unay, ti panangadal a mangammo iti Dios ket isu ti kadakkelan a sungbattayo iti Paraburna. Saantayo a mategged iti kasta a parabur, ngem masursurotayo, ket ania ngay ti na-Cristianoan nga edukasyon no saan nga iti bugasna ketti edukasyon a mangisuro kadatayo maipapan daytoy a parabur?

_*Adalen ti adal ita a lawas tapno maisagana agpaay ti Sabado, Noviembre 21_