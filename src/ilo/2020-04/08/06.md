---
title: Edukasyon idiay Immuna nga Iglesia
date:  19/11/2020
---

Maysa kadagiti nakaskasdaaw a principio ti Edukasyon idiay Biblia ket timmaud kabayatan a ni Jesus, ti Apo Mannursuro, ket agsagsagana a mangpanaw kadagiti estudyantena wenno disipolos. Nakikadkaduada Kenkuana iti tallo ket kagudua a tawtawen, nganngani kapada ti tiempo nga ipaaytayo iti edukasyon ti maysa a baiskul wenno kolehiyo. Iti pannakalpas iti uray ania kadakuada, dagiti estudyante ket masansan a maibilang a nakasaganadan a mangasikaso iti bukbukodda ngem depende daytoy idiay tao,

Ngem ammo ni Jesus ti nasaysayaat isunga impaayanna dagiti pasurotna iti agtultuloy nga edukasyon babaen iti panangisuro ti Espiritu Santo. Dayta a mannursuro wenno bagnos ket nainaganan a kas Manangliwliwa wenno Manangibabaet (iti Griego, paracletos), nga Isu a maited a permanente kadagiti pasurot ni Jesus (Juan 14:16, 17). Isu ket nainaganan a kas Espiritu ti Pudno. Kabayatan a ti Espiritu Santo ket saan a nainaganan a kas maysa a mannursuro, ti trabaho ti Espiritu ket sigurado a naibatay iti edukasyon, gapu ta daytoy ket maipapan iti panangbirok ken panangsapul iti pudno.

`Basaen ti 1 Corinto 2:1-16. Ania ti ibagbaga ni Pablo a napateg unay iti lawag konteksto) ti edukasyon?`

Inrugi ni Pablo daytoy babaen iti panangpalagipna iti iglesia ti Corinto nga idi immuna a dimteng kadakuada ket awan iti sabali a banag a sinaona no di ni Jesu-Cristo ken ti pannakailansana idiay kruz (1 Cor 2:2) awan ti nalaing a kinasirib, ti laeng pannakaiwaragawag ti evangelio. Ngem saan a nagpatingga iti dayta (1 Cor. 2:6), agsipud ta iti kanito a matangan dagiti baro a Cristiano, ti apostol ket agsublinto a mangisuro kadakuada iti sirib, dagiti banbanag nga inlemmeng ti Dios sakbay a nangrugi ti lubong (1 Cor. 2:7), uray pay dagiti nauneg a banbanag ti Dios (1 Cor. 2:10). Amin ket maadalto babaen iti panangibagnos ti Espiritu ti Dios kabayatan a makikadua iti espiritu ti agsursuro.

Kasano ngata ti kauneg dayta nga adal, ken kasano ti kaado ti nakalukat a masursuro dagidiay idalan ti Espiritu? Ti kapitulo ket madagdagup iti maysa nga adaw manipud iti mammadto a ni Isaias: â€œAsino ti nangiturong iti Espiritu ni Jehova, wenno idinto ta isu ti mamalacad kencuana isu insurona?" (Isa. 40:13). Ti mammadto nga isu a makisasao kadagiti ordinario a tattao idi aldawna ket mabalin a kunaenda nga awan iti uray maysa a makaaramid dayta. Ngem ni Pablo ket inlintegna dayta a kapanunotan babaen iti panangdagdagupna, "Ngem adda cadatayo ti capanunutan ni Cristo," kayatna a saoen a dagiti Cristiano a napno iti Espiritu ket addaanda iti pannakaammo uray pay iti nakem ti Dios, ken iti aniaman a kaadu ti panagsursuro ken pannakaawat (1 Cor. 2:10-13) a kasapulan iti panangammo iti dalan ti kinalinteg.