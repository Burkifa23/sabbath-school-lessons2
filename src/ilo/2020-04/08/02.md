---
title:  Iti Ladawan ti Dios
date:  15/11/2020
---

`Basaen ti Genesis 1:26, 27 ken Genesis 5:1, 3. Ania ti isure dagitoy a teksto no kasano ti sigud a panangparsua ti Dios iti sangkataoan ken no ania ti napasamak iti sangkataoan kalpasan ti basol?`

Ti masasao nga "iti ladawan ti Dios” ket ginuyogoyna dagiti agipatpatarus iti Biblia kadagiti adu a sigsiglo. Ania ngata daytoy a ladawan nga isu a nakaparsuaan dagiti immuna a tattao? Kas pangarigan, kayatna kadi a saoen a ti Dios ket kimmita iti maysa nga espeho ket binukelna ti kabarbaro a parsua a maiyasping Kenkuana a mismo? Wenno kayatna kadi a sacen a dagiti tattao ket ad-adda a kas da la iti Dios ngem kadagiti amin a dadduma a langa ti biag? Wenno tudtudoenna kadi ti maysa a naespirituan ken nainsiriban a panagkaarngi ken pannakaiyataday iti Namarsua ken ti nataoan a Parsuana. Ti Sursurat ket saan a mangted iti aniaman nga apagisu a pannakailawlawag daytoy a sasao uray pay no dagiti iskolar ket inadawda manipud iti Sursurat dagiti adu a pannakaipatarus ti mabalin a kayatna a saoen. Nupay kasta, makitatayo a kalpasan ti basol daytoy a ladawan ket nabalbaliwan, nga isu ti rason nu apay nga insurat ni Ellen G. White a ti kalat ti edukasyon ket tapno isublina iti tao ti ladawan ti Namarsuana (EDUCATION, pp. 14–16).

Kasano a magun-od ti edukasyon iti kasta a nakapatpateg a kalat?

Umuna, masapul a laglagipentayo a ti Dios ket inaramidnatayo tapno maaddaan iti maysa a pannakaikayamet Kenkuana, kas iti aramiden dagiti nagannak kadagiti annakda. Inaramidnatayo iti ladawanna, kas met iti kaadda iti ladawan dagiti nagannak kadagiti annakda (Gen. 5:1). tapno mapadakkelnatayo nga agbalin nga annakna, nga isu a paset ti pamilyana; mabalinna ti makisao kadatayo ken mangbukel iti maysa nga agpaut a pannakikayamet kadatayo. Iti kasta ngarud ti ladawan ti Dios ket ad-adu a maysa a "ladawan ti isip" a mamagbalin kadagiti dua a nabiag, maysa a nadiosan ken ti sabali nataoan, tapno makapagsabat ti isipda. Daytoy iti apagisu a mapasamak iti edukasyon, umuna idiay pagtaengan iti nagbaetan dagiti nagannak ken dagiti annak, ken iti ud-udina idiay eskuelaan inton sublaten dagiti mannursuro ti trabaho ti edukasyon. Mapaneknekan a ginandat ti Dios daytoy nga aramid ti edukasyon a pagaammotayo unay, a mangilasin kadatayo manipud kadagiti adu a dadduma a langa ti biag, inaramidnatayo iti ladawanna Inaramidna tapno maisuronatayo ken makasursurotayo manipud Kenkuana, agingga a ti ladawanna (ti nakemma) ket maipaduyakyak kadatayo.

`Ti istorya ti pannakasubbot ket maysa nga istorya ti edukasyon manipud panamarsua agingga iti panaglasag, ken manipud panaglasag agingga iti pannakaparsua-manen. Ti Dios ket maysa a mannursuro, ketti langit ket maysa nga eskuelaan iti amin a tiempo (kitaen ti surat ni Ellen G. White, EDUCATION, p. 301). Ania dagiti kaipapanan daytoy a kapanunotan nga agpaay iti pannakaitalagatayo iti na-Cristianoan nga edukasyon idiay pagtaengan, idiay iglesia, idiay eskuelaan, idiay universidad, ken iti amin a biag?`