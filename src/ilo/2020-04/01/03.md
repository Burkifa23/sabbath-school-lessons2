---
title: Iseserrek nga Awan Palubos
date:  28/09/2020
---

Maysa kadagiti kadakkelan a rag-o kadagiti mannursuro ketti panangisimpada kadagiti silid ti pagadalanda: panangibitin kadagiti bulletin boards, panangorganisar kadagiti kasapulan, ken panangurnos iti silid iti wagas a makaay-ayo unay. No kitaentayo ti sirmata ti Dios nga agpaay iti silid a pagadalan nga isu idi ti Minuyongan ti Eden, makitatayo ti ayat iti panangisaganana iti maysa a pagsursuroan a lugar nga agpaay kada Adan ken Eva. Tinarigagayanna ti pintas a manglikmut kadakuada. Makitatayo a ti tunggal sabong, tumatayab, animal, ken kayo ket nangipaay iti maysa a gundaway kada Adan ken Eva a makaadal iti ad-adu pay maipapan iti lubongda ken maipapan iti Namarsuada.

Ngem adda iti maysa a kellaat a panagbaliw manipud Genesis 2 agingga ti Genesis 3. Nakitatayo amin a naimbag a pinarsua ti Dios a nabuyogan iti nadiosan a gandat. Ngem idiay Genesis 3:1 naiparang met kadatayo ti panangipaay ti Dios iti wayawaya nga agpili. Ti kaadda ti uleg "a casisicapan cadagiti amin nga animal iti daga" ket maysa a panangpanaw iti pagsasao a naaramal sakbay daytoy. Kas kadagiti sasao a "nasayaatda unay" ken "dida nagbain" ken "macaay-ayo" ket balbalikas dagita a naaramat a mangiladawan iti parsua ti Dios kadagiti immuna a kapitulo. Ngem, itan, iti kaadda ti uleg, adda ti panagbaliw iti tenor. Ti sao a "casisicapan" ket impatarus dagiti sumagmamano a bersion a kas "manangallilaw." Kellaat a naiyammo iti maysa a saan a nasayaat nga elemento nga, iti dati, ket perpekto.

Iti kasungani, ti Genesis ket iparangna ti Dios a kas maisupadi iti "manangallilaw." Ti Dios ket nalawag unay maipapan iti nanamaenna kadagiti dua idiay minuyongan. Ammotayo manipud iti bilin ti Dios idiay Genesis 2:16, 17 nga impasdekna iti maysa a kangrunaan a paglintegan a masapul a tungpalenda, ket dayta iti saan a pannangan manipud iti maiparparit a kayo.

Aniaman ti maadaltayo manipud iti daytoy nga istorya, maysa a banag iti nalatak: da Adan ken Eva ket naparsuada kas wayawaya a namoralan a tattao, tatta a mabalinda iti agpili iti nagbaetan ti panagtulnog ken panagsukir. Gapuna, manipud pay laeng idiay rugi, uray pay iti maysa a saan a natnag a lubong, makitatayo ti kinapaypayso ti wayawaya ti tao nga agpili.

`Idiay Genesis 3:1-6, usisaen dagiti mangiladawan nga inaramat ti uleg ken inulit pay ni Eva. Ania ti mapaliiwyo maipapan iti pakaamme nga intanggaya ti uleg ken Eva? Ania ti mapaliiwyo no kasano ti panangkita ni Eva iti kayo ti pannakaammo iti naimbag ken dakes?`

Idiay Genesis 2:17, ti Dios ket imbagana ken Adan a no isu ket mangan manipud iti kayo isu ket "matayto a di bumurong." Idi inulit ni Eva, idiay Genesis 3:3, ti bilin, saanna nga imbaga a sipipigsa ken linibtawanna ti sao a "di bumurong." Idiay Genesis 3:4, ti uleg ket insublina ti sao iti maysa a panangibaga a mangsuppiat iti imbaga ti Dios. Kas la agparparang a nupay ni Eva ket insuro ti Dios idiay minuyongan, saanna sinersyoso unay iti adda a nasursurona a kas rumbeng koma nga aramidenna, kas iti makitatayo babaen iti mismo a pagsasao nga inaramatna.