---
title: Ti Immuna nga Eskuelaan
date:  27/09/2020
---

Nupay saantayo a mapanunotti maysa a minuyongan a kas silid a pagadalan, ngem nainkalintegan dayta, nangnangruna iti maysa a kas iti Eden a napno kadagiti di-namulitan a kinabaknang ti pinarsua ti Dios. Narigat nga utoben, manipud iti panangkitatayo ita nga aldaw, no kasano kaado ti masursuro dagitoy saan a natnag a tattao, iti maysa a saan a natnag a lubong, a direkta nga isursuro ti Namarsua, iti dayta a “silid ti pagadalan.

`Basaen ti Genesis 2:7–23. Ania ti mapaliiwyo maipapan iti panggep ti Dios iti panamarsua, panangikabil, ken panangisaad ken Adan?`

Ti Dios ket inaramidna ti lalaki ken ti babai iti ladawanna ken inikkanna ida iti maysa a pagtaengan ken adda kaipapananna a trabaho. No maipapan iti wagas iti nagbaetan ti mannursuro ken estudyante, daytoy ket maysa a pagwadan a panagkayamet. Ti Dios ket ammona dagiti kabaelan ni Adan agsipud ta Isu ti Namarsua kenkuana. Mabalinna nga isuro ni Adan, nga ammona a ni Adan ket mabigbigna ti naan-anay a kabae lanna.

Inted ti Dios iti lalaki ti pagrebbengan, ken mairaman a kayatna nga ited ti kinaragsak nga agpaay kenkuana. Ket nalabit a paset ti wagas a panangitedna kenkuana iti kinaragsak ket ti panangitedna kenkuana kadagiti pagrebbengan Ta kalpasan ti amin, asino ngay ti saan a makaala iti pannakapnek ken uray pay kinaragsak iti pannakaited dagiti pagrebbengan ken iti simamatalek a panangtungpal kadagitoy? Ammo ti Dios ti puso ni Adan ken no ania ti masapul nga aramidenna tapno rumang-ay, isu nga inikkanna ni Adan iti trabaho a panangaywan iti minuyongan. “Ket ni Jehova Dios innalana ti tao ket insaadna iti minuyongan idiay Eden, tapno talonenna ken aywananna" (Gen. 2:15). Narigat kadatayo nga utoben nu ania dagiti sinaklaw ti trabahona, ta pagaammo tay laeng ti maysa a lubong ti basol ken patay, ken no ania dagiti nasursuro ni Adan kabayatan a nagtrabaho ken inaywananna ti minuyungan a pagtaenganda.

Idiay Genesis 2:19-23, ti Dios pinarsuana ti animal a kaddua ni Adan, ken pinarsuana pay ni Eva a kas asawana. Ammo ti Dios a kasapulan ni Adan iti kaddua ken katulongan, isu a pinarsuana ti babai.

Ammo pay ti Dios a ti tao ket kasapulanna iti nasinged a pannakaikayamet Kenkuana, isu a pinarsuana ti maysa a nasinged a law-ang idiay Eden iti uneg ti minuyongan. Amin dagitoy ket paneknekanda ti panggep ti Dios iti panamarsua ken ti ayatna ili sangkataoan. Manen, manipud iti adayo a nagbaetantayo iti Eden, narigat nga utoben no kasano ti langana idinupay nasayaat met no padpadasen nga utoben, saan kadi?

`Nupay nabayagen a naikkattayo manipud Eden, mabalintayo pay laeng a makaadal manipud iti natoralesa. Ania dagiti sumagmamano kadagidiay nga ad-adal, ken kasano ti pannakaalatayo iti pagimbagan manipud kadakunda kabayatan nga ipatarustayo ida babaen kadagiti lente ti Sursurat?`