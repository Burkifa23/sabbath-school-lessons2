---
title: Dagiti Mangum-umsi iti Agturay
date:  01/10/2020
---

Dadduma a tattao ket naibilangda a "naisangsangayan nga estudyante" iti uneg ti silid a pagadalan. Manmanoda nga agadal tapno makaalada iti mangnibinibi a grados. Nalakada a maawatan dagiti materiales. Dagiti pannakaammoda ket kas la "dumket." Nupay kasta, ti maikadua a Pedro 1 ken 2, paneknekanda a ti edukasyontayo ken Cristo ket maysa a padpada a gundaway a mapadasan dagidiay mangitalaga kadagiti bagbagida. Ti makapabileg a sasao ti 2 Pedro 1 ket maisupadi iti mamagpanunot a balakad idiay 2 Pedro 2.

`Basaen ti 2 Pedro 2:1-17. Ania ti napigsa unay ken makababalaw a sasao nga ibagbagana ditoy? Kasta met, iti tengnga daytoy natadem a balakad ken pananghabalaw, ania ti dakkel a namnama a naikari kadatayo?`

Paliiwen no ania ti insurat ni Pedro idiay bersikulo 10 maipapan kadagidiay mangum-umsi iti agturay. Anian a nagtadem a babalaw nga agpaay met iti mapaspasamak iti aldawtayo. Datayo, kas maysa a bagi ti iglesia,ket masapul nga agtrabaho iti panangako kadagiti matudtudo a tukad ti turay (kitaen Heb. 13:7, 17, 24), ket naayabantayo a sumuko ken agtulnog kadakuada, iti tukad a matalekda a mismo iti Apo.

Nupay kasta, iti tengnga daytoy nagurdo a panangbabalaw, ni Pedro ket ipaayna (idiay bersikulo 9) ti maysa a pangsumra a banag. Kinunana a nupay ti Dios ket mannakabalin a mangipurwak kadagidiay mangpili iti allilaw, ti "Apo ammona nga isalacan dagiti nasingpet iti pannacasulisogda. Mabalin kadi a paset ti edukasyontayo iti kina-Cristiano ket saan laeng a panangliklik iti sulisog no di pay ket panangadal kadagiti adu a wagas a ti Dios ket kabaelanna ken ar-armidenna ti panangisalakan kadatayo manipud iti dayta kasta met a salaknibannatayo a maibusor kadagidiay "mangiserrecto a sililimed cadagiti nakillo ken macadadael a pammati" (2 Ped. 2:1)? Kasta met, idinto a ti panangumsi iti agturay ket mababalaw unay, saan kadi a ti na-Cristianoan nga edukasyontayo ket launenna met ti panangadal iti husto a wagas a mangawat, sumuko, ken agtulnog kadagidiay "mangipangulo cadacayo" (Heb. 13:7)?

Nupay ti maysa ket saanna a maibaga a da Adan ken Eva ket inumsida ti agturay, iti kamaudiananna ket pinilida a sukiren dayta nga agluray. Ken ti nangaramid iti panagsalungasingda a nakadakdakes unay ket ti panangaramidda iti dayta a kas sungbat iti nalawag a panangsumra iti imbaga ti agturay kadakuada, ti Dios a Mismo, Isu a nangaramid iti daytoy nga agpaay iti bukodda a pagimbagan.

`Utoben nga ad-adda daytoy saludsod ti agturay saan laeng nga idiay uneg ti iglesia wenno iti pamilya, no di ket iti biag. Apay a ti agturay, iti umiso a panangwatwat iti turay ken ti umiso nga isusuko iti dayta ket agpadpada a napateg unay? Itugotmo dagiti sungbatmo idiay klase inton Sabado.`