---
title: Iti Espiritu ken Kinapudno
date:  10/11/2020
---

Maysa kadagiti nakaskadaaw unay a nailanad idiay Baro a Testamento no kasano ti panagministro ni Jesus kadagiti naburak a karkararrua ket masarakan idiay istorya ni Jesus ken ti babai idiay bubon.

`Basaen ti Juan 4:7-26. Ania ti kinuna ni Jesus iti babai maipapan iti panagdaydayaw? Kinaagpaysoanna, umuna iti amin, kasano iti pannakadanonda iti topiko a panagdaydayaw?`

Nupay ti babai ket pinadpadasna a baliwan ti saritaan maipapan iti panagdaydayaw, ni Jesus ket inaramatna ti taktikana a mangited kadatayo kadagiti sumagmamano a dadakkel a kinapudno maipapan iti panagdaydayaw ken no ania ti iraman iti panagdaydayaw. Nalabit a ti kapapatgan nga agpaay iti kaasitgan a panggeptayo ket ti kinunana idiay Juan 4:24: "Ti Dios maysa nga Espiritu; ket dagiti agdaydayaw kencuana, masapul nga agdaydayawda iti espiritu ken kinapudno."

Ti pudno a panagdaydayaw iti Apo ket masapul nga "iti espiritu," dayta ket, masapul a mangrugi manipud iti ayat ti Dios, manipud iti kapadasan a panangammo Kenkuana a mismo. "Ti relihiyon nga aggapu iti Dios ket isu laeng ti relihiyon a mangiturong iti Dios. Tapno makapagservi Kenkuana a husto, masapul a maiyanaktayo iti nadiosan nga Espiritu. Daytoy ket patarnawenna ti puso ken pabarvenna ti isip, mangited kadatayo iti maysa i kabarbaro a kabaelan nga agpaay iti panangammo ken panangayat iti Dios. Itedna kadatayo ti maysa a siaannamong a panagtulnog kadagiti amin a sapsapulenna. Daytoy ti pudno a panagdaydayaw. Dayta ket bunga iti panagtrabaho ti Espiritu Santo."--Ellen G. White, THE DESIRE OF AGES, p. 189.

Kasta met, ti panagdaydayaw ket masapul nga "iti kinapudno." Masapul a maaddaantayo iti sumagmamano a husto a pannakaammo iti Dios, iti kinasiasinona ken no ania ti sapulenna kadatayo. Iti sabali a pannao, ti doktrina ket nairaman met. (Kas pangarigan, kasano nga adda kaipapanan ti panangammo a daydayawentayo ti maysa a Dios nga Isu a saanna a puoran dagiti tattao idiay impierno nga agnanayon.)

Isu a makitatayo ditoy dagiti dua nga elelemento iti panagdaydayaw: ti kapadasan nga aggapu manipud iti panangammo ken panangtungpal iti Dios, ken dagiti kinapudno a naiparangarang kadatayo maipapan iti Dios. Ti Espiritu nga awan ti kinapudno ket mabalin a mangidalan iti maysa a narabaw a kinasentimiento nga ad-adda a nabangun iti agbaliwbaliw a rikrikna ngem iti aniaman a sabali a banag. Iti kasunganina, ti kinapudno nga awan ti Espiritu ket mabalin a mangidalan iti maysa nga awan biagna a kinapormal. Gapuna, kasapulantayo ida nga agpadpada.

`Kasano koma ti panangsapulmo a maisuro ti maysa a tao iti panagdaydayaw "iti espiritu ken kinapudno"? Ania dagiti kasasaad a nalabit a ti maysa a tao ket kasapulanna ti ad-adu a paganetget maipapan iti panagdaydayaw iti "espiritu” wenne iti “kinapudno"?`