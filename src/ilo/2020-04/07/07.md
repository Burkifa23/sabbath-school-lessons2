---
title: Adalen Pay
date:  13/11/2020
---

Ti puso manangallilaw a nacarcaro ngem dagiti amin a banag, ket isu napalalo a nagdakes. Dagiti propesor ti relihiyon ket saanda a siaanamong a mangsukimat a sisisinged kadagiti mismo a bagbagida tapno makitada no addada met laeng iti pammati, ket nakaam-amak a kinapudno nga adu ti agsangsanggir iti maysa a saan a pudno a namnama. Dadduma ket agsangsanggir iti maysa a nabayagen a kapadasanda kadagiti napalpalabas a tawtawen; ngem inton maiyegda iti daytoy a tiempo a mangsukimat iti pusoda, nga amin koma ket maaddaan iti inaldaw a kapadasan, awan a pulos ti maibagada. Kasla pagarupenda a ti panangibagbaga iti kinapudno ket mangisalakan kadakuada. Inton dagidiay basbasol a kagura ti Dios ket maparmekda, ni Jesus ket sumrek ket makipanganto kenka ken sika kenkuana. Iti kasta ket makaadawka iti nadiosan a pigsa manipud ken Jesus, ket dumakkelka Kenkuana, ket kabaelamto nga ibaga babaen iti nasantoan a balligi, Madaydayaw koma ti Dios nga Isu a nangted kadatayo iti balligi babaen ken Apotayo a Jesu-Cristo. Ad-adda koma a makaay-ayo iti Apo no dagiti propesor ti relihiyon a saan a napudot ken saan met a nalamiis ket saanda koma a pulos nga inaw-awagan ti naganna. Agtultuloy a padagsenda kadagidiay matalek a pasurot ni Jesus. Isuda ti pakaitibkolan dagiti saan a mamati, ket dagiti dakes nga angeles ket agragsakda kadakuada,ket rurodenda dagiti angeles ti Dios kadagiti nakillo a dalanda. Iti kasta nga aramid ket maysa a lunod iti trabaho idiay pagtaengan wenno iti ruar. Umasidegda iti Dios kadagiti bibigda, kabayatan a ti pusoda ket adayo Kenkuana."-Ellen G. White, SPIRITUAL GIFTs, vol. 2, p. 227.

**Salsaludsod a Pagiinnadalan**

`1. Manipud iti Marcos 7:1-13, naadaltayo a puso ti parikut iti adda a kasasaad ti saan a pudno a panagdaydayaw. Ti panagdaydayaw kadagiti bibigtayo ket saan a panagdadayaw iti Dios no daytoy a panagdaydayaw ket saan a naggapu iti pusotayo. Apay a ti evangelio ken ti istorya ti ipapatay ni Jesus iti biangtayo ket isu ti kapipigsaan a wagas a manglukat kadagiti puso tapno pudno unay nga ayaten ti Dios?`

`2. Utoben ti kapanunotan a panagdaydayaw iti Dios "iti espiritu ken iti kinapudno." Mabalin kadi ti panangaramid iti maysa ngem saan nga iti sabali, wenno ti kadi pudno a panagdaydayaw ket kiddawenna dagita a dua nga agpadpada? No kasta, apay?`

`3. Wen, dagiti pusotayo ket masapul a mailinteg tapno napudno iti panangidaydayawna iti Dios, ngem ania iti kayat a saoen dayta? Masapul kadi nga agurayka agingga a mamimpinsan a konektado ka iti Apo ken ti biagmo ket naan-anay ti pannakaornosna sakbay a makapagdaydayawka? Iti sabali a bangir, kasano a ti panagdaydayaw, ti pudno a panagdaydayaw, ket makatulong a mangisimpa iti pusom Iti umiso a lugar a kadua ti Dios?`