---
title: Ti Dios Sinungbatanna ni Job
date:  03/12/2020
---

`Basaen ti Job 38. Ania ti isuro daytoy maipapan iti Dios, saan laeng a kas Namarsua no di ket kas Manarawidwid iti amin a nabiag? Kasano koma a daytoy a napateg a kinapudno ket balbaliwanna no kasano iti pannakaawattayo iti arts ken sciences?`

"Adu dagiti mangisuro a ti matter (amin a banag nga adda iti aglikmut tayo) ket ikutanna ti nasken unay a pannakabalin nga adda dagiti matudtudo a properties (mabalin a maris, kaatiddug, dagsen, angot, ken daddduma pay) a naited iti matter, ken daytoy ket nabaybay-an nga agtignay babaen iti bukod nga adda a pigsana; ket dayta a panagkurri ti natoralesa ket maaramidda a maitunos iti nakasagana a linlinteg, a daytoy ket saan a bibiangan ti Dios. Daytoy ket saan a pudno a siensya, ken saan nga anamungan ti sao ti Dios. Ti natoralesa ket adipen ti Namarsua.... ti natoralesa ket paneknekanna ti maysa a kinasirib, maysa a presensiya, maysa a naalibtak a pigsa, nga agtartrabaho iti uneg ken babaen kadagiti linlintegna. Adda iti natoralesa ti agtultuloy a panagtrabaho ti Ama kenti Anak. Kuna ni Cristo, 'Ni Amac agingga ita agar- aramid, ket agararamidac met.' Juan 5:17." Ellen G. White, PATRIARCHS AND PROPHETS, p. 114.

Daksanggasat, kas naibaga nga immun-una, adu unay iti siensya ti agtatrabaho iti kinaateista ken kadagiti namaterialan a pagpagarup. Kayat ngarud a saoen daytoy, a ti maysa a sientista ket mabalinna a mingmingan ti maysa a nakapinpintas a banag, a namimpinsan a narikut, uray pay iti agpadpada a panagtimpuyog ti pintas ken kinarikut ngem nupay kasta ket ibagana a dayta ket rimsua lattan, a saan a napanunot ken awan gandat iti likudanna.

Kinapudnona, daytoy ti kankanayon nga ibagbaga ti siensya. Ti biag ditoy daga, iti amin a pintas ken kinarikutna manipud kadagiti kulibangbang agingga kadagiti tattao ket nailawlawag a kas awan a pulos no di bunga dagiti kemikal kadagiti naglabas a riniwriwriw a tawtawen a karkarna a nabukel ken nagbalin a biag babaen iti naiparna a panagbalbaliw ken ti proseso a dagiti laeng kapigsaan ti matedda, a dagitoy ti nagbalin a biag nga aggungunay ken agang- anges ita nga aldaw.

Ti siensya, kas nabukelen ita, ket irikiarna a ti mismo a kapanunotan iti maysa a nadiosan a Namarsua ket "saan a naibatay iti siensya," gapu ta saan a mabalin a maeksamen daytoy iti siensya, isu a daytoy ket maysa a kapanunotan a saan a mataming ti siensya. Daytoy a pagpagarup ket saan a banag nga isuro a mismo ti siensya no di ket maysa a napilosopiyaan a takder nga inraman a mismo dagiti sientista iti siensya (kinapudnona, ti siensya ket kas la isuronati kasupadi: amin a pintas ken kinarikot ti lubong ket pudno unay nga itudona ti maysa a Namarsua).

Nupay kasta, ti parikut ket isursuro ti Sursurat a ti Dios ket saanna laeng a pinarsua dagiti isuamin a banbanag no di ket tarawidwidanna pay daytoy. Kayat a saoen daytoy nga iti aniaman a pudno a na-Cristianoan nga edukasyon iti siensya ket masapul nga agtrabaho manipud iti nakaro a pannakaiduma manipud kadagiti pagpapagarup a kadawyan nga ibaghaga ti siensya. Di-maliklikan a mapasamak ti panagrurupak, nangnangruna no maipapan kadagiti naggapuan.