---
title: Ti Apo Laeng
date:  29/11/2020
---

Adda ti pammaneknek ti sibibiag a Dios iti amin a parsuana. Daytoy a sasao ket masansan unay a maulit-ulit a nagbalinen a gagangay laengen a pagsasao. No kitaentayo, kas pangarigan, ti puso ti Dios iti panamarsuana daytoy a lubong nga isu a rinugyan dagiti tattao a dadaelen ken mulitan, mabalin a dumtengtayo iti as-asideg a pannakaawat no kasano iti kaimbagan a panangisuro iti arts ken sciences.

Kitaen kas pangarigan ti panawen li panagsikog ti tao. Ti biology ibagana kadatayo nga adda tumaud a baro a nalaing a nabiag a tao manipud iti maysa a napertilisado nga itlog a dumakkel iti naan-anay a pannakaisikog kalpasan iti siam a bulan. Dagiti tanda iti maysa a managayat a Dios ket addada amin iti daytoy panagsikog. Ti kinamanagayat ken kinamanangngaasi ti Dios ket makita iti pannakabukel ti maysa a maladaga: iti mismo a baba ti agtultuloy a panagpitik ti puso ti ina. Kabayatan a dumakkel ti maladaga, kasta met ti tiyan ti ina, iti mismo a sangoanan ti kinataona. Ti agpadpadaan nga ina ket kankanayon a sipsiputanna ti ubingna, kas met latta iti nailangitan nga Amatayo a kankanayon a mangsipsipot kadagiti annaknade

`Basaen ti Roma 1:18-21; Salmo 19:1-6; ken ti Nehemias 9:6. Ania ti ibagada maipapan iti trabaho ti Dios kas Namarsuatayo?`

Uray pay kalpasan ti 6,000 a tawtawen ti basol ken ti rinibribu a tawtawen kalpasan ti sangalubongan a panangdadael ti Layus, addada dagiti aglaplapusanan a napigsa a spammaneknek saan laeng nga iti Dios kas Isu ti Namarsuatayo, no di pay ket iti pannakabalin, ayat, ken kinamanagparabur daytoy a Dios a Namarsuatayo. Kinaagpaysoanna, napigsa unay, a ni Pablo, idiay Roma 1:18-21, kunana a dagidiay a mangtukiad iti daytoy a Dios ket "awan iti pagpambarda" iti aldaw ti panangukom agsipud ta adun ti maipapan Kenkuana a mabalin a maadal manipud iti inaramidna. Iti sabali a pannao, saandanto a mabalin nga agpakaasi iti kinaignorante!

Kangrunaanna iti maysa nga aldaw ken panawen nga adu dagiti tattao a mangdaydayaw iti naparsua a saan ketdi a ti Namarsua, anian a nagpateg a ti na-Cristianoan nga edukasyon iti arts ken sciences ket kankanayon nga agtrabaho manipud iti panangipagarup a ti Dios ket isu ti Namarsua ken manarawidwid iti amin nga adda. Iti panungpalanna, aniaman a kapkapanunotan ken pagpagarup a mangilibak wenno mangilaksid iti Dios ket mangiturong laeng iti biddut. Ti nailubongan nga edukasyon ket agtrabaho iti panangipagarup nga awan ti Dios; ti na-Cristianoan nga edukasyon ket masapul a saan a matnag iti dayta a palab-og ken saan nga agtrabaho nga ad-adda pay a nasiksikap kadagiti principio a naibatay iti pagpagarup nga awan iti Dios. Uray ania kadakuada, dagiti tattao ket agduyos nga agturongda iti biddut.

`Utoben ti nakaskasdaaw unay a pintas ti lubongtayo, uray pay iti kalpasan ti basol. Kasano ti pannakasursurotayo a makaala iti namnama ken liwliwa manipud iti dayta nangnangruna kadagiti tiempo dagiti napersonalan a suot ken rigrigat?`