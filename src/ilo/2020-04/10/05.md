---
title: Kinamaag ken Sirib
date:  02/12/2020
---

`Basaen ti Proverbio 1. Ania ti isuro daytoy kadatayo no ania koma ti pudno a na-Cristianoan nga edukasyon?`

Ti Biblia ket mangiladawan iti maysa a natibker a panamagdilig iti nagbaetan ti kinamaag ken sirib. Ti libro ti Proverbio ket naimbag unay ti panangipalagipna kadatayo kadagiti kinapeggad ti nagurdo a kababalin ken panamagtalinaed iti pannakikadua kadagiti maag. Ti panaglasin ket nalawag: ti Dios tarigagayanna a dagiti tattaona ket sapulenda ti sirib, tapno ingungotenda ken aglaplapusananda iti dayta.

Dagiti estudyante iti arts ken sciences ket aramatenda dagiti talugadingda a manggun-od iti pannakaammo ken tapno gun-odenda ti kinatan-ok iti panagadalda. Dagiti mannursuro kadagitoy a disiplina ket kasta met koma ti aramidenda. Mabalin a kabaelantayo ti agbalin a masirib iti arts ken nalatak biti nasiyentipikuan a takuat gapu iti pannakaammo ken abildad.

Ngem manipud iti maysa a na-Cristianoan a panangkita, ania ngay ti napaypayso a kaipapanan ti arts ken sciences no saanna nga iraman ti Il pannakaammo iti nagdumaan ti nalinteg ken biddut, naimbag ken dakes, ken pudno ken biddut? Ti mabalin nga aramiden, kas pangarigan, ket mangbasa ti maipapan iti biag dagiti makunkuna a kalalaingan nga artist ti lubong tapno makita a ti maaddaan iti nakaskasdaaw a laing ken talugading ket saanna a mapadisan ti maysa a namoralan wenno nalinteg a biag. Mabalin pay nga irikiar a dagiti nalalaing a sientista a nairaman iti trabaho a panangaramid iti biological wenno kemikal nga igam a mangpatay iti adu ket nalabit a inangato iti adalda, nasagutan iti kasta unay, ngem ania ngay ti bunga dagiti trabahoda? Kas naibaga nga immun-una, ti pannakaammo, iti uneg ken iti mismo a bagina, ket saan a kankanayon a maysa a naimbag a banag.

`Basaen ti Proverbio 1:7. Kasano ti panangiparangarang daytoy a teksto no ania ti tulbek iti pudno a na-Cristianoan nga edukasyon?`

`Maysa a nangabak iti Nobel Prize, maysa nga ateista (saan a mamati iti Dios), maysa a lalaki a nangadal iti universo ken dagiti napisikalan a pwersa iti likudanna, ket insuratna: "No ad-adda a kasla maawatan ti universo, ad-adda met a kasla awan ti turongenna." Ania koma ti ibaga daytoy kadatayo no kasano a ti pannakaammo, iti uneg ken iti mismo a bagina, ket saan laeng nga agbalin nga awan ti kaipapananna no di pay ket, dakdakes pay, mangiturong iti nakare a biddut?`