---
title: Panangiparangarang iti Ama
date:  25/10/2020
---

`Ania dagiti kapapatgan a banbanag nga imbaga ti apostol maipapan ken Jesus iti pangrugyan ti Sursurat kadagiti taga Hebreo? (Heb. 1:1-4).`

Dagiti mannurat ti Baro a Testamento ket inulit-ulitda ti panangipaganetget iti maysa a napateg a kapanunotan: ni Jesus immay ditoy daga tapno ipakitana kadagiti tattao ti kinasiasino ti Ama. Kadagiti napalpalabas a panpanawen, ti paltiing ti Dios immay iti maysa a wagas a napispisi babaen kadagiti mammadto; nupay kasta, ken Jesus a ti maudi ken naan-anay a paltiing ti Dios ket dimteng

Kasta met, iti Personana, ni Jesus ket "isu ti raniag ti dayagna" (Heb. 7:3). Kas managbasol a tattao, saantayo a maibturanti naan-anay a pannakaiyasideg iti dayag ti Dios. Kabayatan a naglasag nga Anak, ni Jesus impaduyakyakna dayta a dayag. Dayta ket pinaulimek iti kinatao ni Cristo tapno mabalintayo a makita ken maawatan a nalawag ti kababalin ti Dios.

Ni Jesus ket isu pay "ti napaypayso a ladawan ti kinadiosna" (Heb. 1:3). Ti balikas a naaramat ditoy, ti sao ti Griego a character, ket no dadduma ket naaramat a mangimaldit iti maysa a selyo a naaramid iti esperma wenno ti mangibagi a naiselyo iti maysa a denario. Isu a ni Jesus "ti napaypayso a ladawan ti kinadiosna" (Heb. 1:3).

No kayattayo a maammoan ti Ama, masapul a dumngegtayo a siaannad iti ibaga ti Apo Mannursuro maipapan Kenkuana. Ket masapul a buyaentayo pay ti Apo Mannursuro. Ti Ama ket makita iti Anak.

`Idilig ti Hebreo 1:1-4 iti 2 Corinto 4:1-6. Iti 2 Corinto 4:1-6, asino ni Jesus, ken ania ti maadaltayo Kenkuana?`

Kabayatan nga inadalanda dagiti sabsabali maipapan iti Dios, ni Pablo ken dagiti katrabahoanna ket sinapulda nga ipaduyakyak ti trabaho a panangisuro ni Jesus maipapan iti Ama. Kas "ladawan ti Dios" (2 Cor. 4:4). ni Jesus inyegnatayo iti pannakaammo maipapan iti Dios nga Ama. Kasta met, ni Pablo liniklikanna ti allilaw ken panangballikog iti Sao ti Dios ken iniparangarangna ti kinapudno a nalawag unay (2 Cor. 4:2). Kas iti panangaramat ti Dios iti lawag a mangpapanaw iti sipnget Idi panamarsua, isu ket intedna kadatayo ti Anakna, ni Jesus, tapno mangpapanaw kadagiti saan a pudno a kapanunotan maipapan Kenkuana ken tapno ipakitana kadatayo ti pudno maipapan iti Dios. "Iti langa ni Jesu- Cristo" a magun-odtayo ti kalalawagan a pannakaammo iti Dios (2 Cor. 4:6).

`Apagisu ti panangipaduyakyak ni Jesus iti Ama, maysa a banag a nakaayabantayo met nga aramiden idinto a naawistayo a "tuladenyo ngarud ti Dios, cas annac a madongdongngo" (Efe. 5:1). Ania ti kayat a saoen dayta, ken ania ti maadaltayo ken Jesus no kasane a "tuladenta] yo" ti Dios?`