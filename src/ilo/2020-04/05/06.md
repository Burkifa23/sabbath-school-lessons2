---
title: Dagiti Immuna nga Ad-adalan ti Apo Mannursuro
date:  29/10/2020
---

Iti maysa a kanito, maysada a bunggoy dagiti ordinario nga agpaspastor nga agay-aywan iti maysa a gagangay a pangen ti karnero iti ruar ti maysa a bassit nga ili. Iti sumaruno a kanito, isuda dagiti umawat iti maysa a nakaskasdaaw a panagparang dagiti angeles nga isu a nangawit iti makaklaat, nakaskasdaaw, ken makaburak iti lubong a damag. Iti pannakaguyogoyda iti dayta a buya, sinapulda ti ubing nga isu nga inwaragawag dagiti angeles.

`Panunutem nga agtaktakderka a kadduam dagiti agpaspastor a mangkitkita iti kulloong. Ania ti makitam? Lucas 2:8-20.`

Masapul a padayawantayo dagiti immuna nga ad-adalanti Apo Mannursuro da Jose ken Maria ken dagiti agpaspastor. Ti napakumbaba a kasasaad ti pannakaiyanak ni Jesus ket saan a mangted iti pakakitaan a pagsiddaawan ti panaglasag-nga, iti Persona daytoy a Maladaga, ti Dios ket nagbalin a Maysa a kaddua ti sangkataoan. Nupay kasta, iti tulong dagiti sirmata, tagtagainep, ken dagiti angeles, dagidiay immuna nga estudyantena ket nabalinanda iti kimmita iti labes ti akinruar a buya ti pannakaiyanak ni Jesus. Dagiti agpaspastor ket imbingayda kadagiti sabsabali ti pakailasinan daytoy a maladaga, nga Isu ket " 'maysa a Manangisalacan, isu ti Cristo nga Apo'" (Lucas 2:11; idilig iti Lucas 2:17).

`Kasano iti panangsungbat dagiti Masirib a Lallaki iti damag ti pannakaiyanak ni Jesus? Kasano ti isusungbat ni Herodes? Mai. 2:1-12.`

Sakbay nga insaona ti immuna a pangngarigna wenno inaramidna ti immuna a datdatlagna, ti Apo Mannursuro ket maikari iti panagdayawtayo gapu iti Kinasiasinona. Tapno naan-anay a maapresyar ti naud-udi a panagministro ni Jesus a panangisuro, masapul a makikaduatayo kadagitoy immuna nga adadalan, dagiti Masirib a Lallaki, iti panagdaydayawda iti Apo Mannursuro. Ti maysa a daydayawentayo ti isursurona ket saan laeng a maysa a masirib a mannursuro. Isu ti Dios nga immay nakipagtaeng iti sangkataoan. Ti naCristianoan nga edukasyon ket nairamut iti panagdaydayaw ken Cristo.

Kadua dagiti Masirib a Lallaki, agpaspastor, ken angeles, naayabantayo a mangidaydayaw ken Cristo, ti kaiyan-anak nga Ari - ken tapno makita ti kinapudno ti Dios iti maladaga a Jesus.

`Utoben no ania ti kaipapanan iti panaglasag ni Jesus maipapan iti kababalin ti Dios. Ti Namarsua iti amin a universo, nga isu a dakkel unay a ditay marakem-daytoy a Dios "nagpacumbaba a nacnakemna" babaen iti yuumayna iti sangkataoan, nagbiag a kas iti panagbiag ni Jesus, ket kalpasanna natay idiay kruz, nga inawitna iti Bagbagina met laeng ti dusa dagiti basbasoltayo. Apay a daytoy ket naimbag a damag?`