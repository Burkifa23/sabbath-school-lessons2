---
title: Panangiparangarang iti Ama (Tuloyna)
date:  26/10/2020
---

Iti makatignay a panangyammo iti Evangeliona (Juan 1:1-18), ni Juan saritaenna ni Jesus kas agnanayon a "Sao." Ti ibagbaga ni Juan maipapan ken Jesus ket saan a nakalseb wenno nakedngan; daytoy ket nalatak ken nailangitan ti saklawenna. Ni Jesus ket addan sakbay pay a naadda ti lubong-kinaagpaysoanna, manipud iti kinaagnanayon. Kinapudnona, ni Jesus ket isu ti ahente ti panamarsua (Juan 1:2, 3). Isu "ti silaw dagiti tao" (Juan 1:4), ken, kas Sao nga isu nga immay ditoy lubong, Isu manglawag "iti amin a tao" (Juan 1:9).

`Segun ken Juan, ania ti bunga ti panagbalin ni Cristo a maysa a tao? Kas Sao, ania a silaw ti inyegna? Ania dagiti pakaikarianna a mangaramid dayta? Juan 1:14, 18.`

"Ti Silaw nagparang idi ti sipnget ti lubong ket kaadalemanna...

"Adda idi iti maymaysa a namnama nga agpaay iti raza ti tao ... ti pannakaammo iti Dios ket maisubli koma iti lubong

"Ni Cristo immay a mangisubli iti daytoy a pannakaammo. Immay a mangiwalin iti saan a pudno a sursuro babaen kadagidiay mangibagbaga a makaammo iti Dios a saan a pudno iti panangitakderda Kenkuana. Immay tapno ipaduyakyakna ti Lintegna, tapno iparangarangna iti bukodna a kababalin ti pintas ti kinasanto," Ellen G. White, EDUCATION, pp. 74-76.

Isuamin a banbanag nga inaramid ni Jesus iti biagna ditoy daga ket addaan iti maymaysa a panggep: "ti pannakaipaltiing ti Dios nga agpaay iti pannakaitag-ay ti sangkataoan." - EDUCATION, p. 82.

`Ni Jesus a mismo kinunana, “Ti nacakita caniac, nakitana ni Ama'” (Juan 14:9). Ania a pasamak ti nangisaoan ni Jesus dayta? Apay nga imbagana dayta? Juan 14:1-14.`

Makasulisog nga uyawen ti saan a naannad a sasao ni Felipe Juan 14:8). Kalpasan dagiti tawtawen ti nasinged a pannakikadkaduana kenni Jesus, kaskasdi pay laeng a dina naawatan ti nasken a ponto ti panaglasag-a ni Jesus ket immay tapno ipakitana ti kababalin ti Ama. Nalabit a dagiti mannursuro ita nga aldaw ket makaala iti sumagmamano a pannakaliwliwa iti kinapudno a ti maysa kadagiti ad-adalan ti Apo Mannursuro'ket dakes unay ti naaramidna! Nupay ti sasao ni Felipe ket nalabit a nailanad, saan a tapno mangted kadatayo iti rason a manguyaw kenkuana no di ket tapno mangted kadatayo iti gundaway a mangsukimat kadagiti bagbagitayo. Kasano ti kabayagen a nakipagpagnatayo ken Jesus? Ken naawatantayo kadi ni Jesus a nasaysayaat ngem iti pannakaawat idi ni Felipe?" "Siasinoman a nakakita Kaniak ket nakitanan ti Ama.'