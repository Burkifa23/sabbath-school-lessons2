---
title: Ti Apo Mannursuro ken Pannakikappia
date:  28/10/2020
---

Tinataoan a panagkakayamet ket masansanda unay a madadael. Agbalintayo a gan-gannaet iti maysa ken maysa. Ti tao nga iti naminsan ket nasinged a gayyemtayo ket agbalin, iti agpatnag, a saantayo a mapagtalkan. Nupay kasta, iti dayta a nadadael a panagkayamet ket mabalin a maurnos. No mapasamak dayta, mapadasantayo ti kinakaskasdaaw ti panagkakappia. Sumagmamano laeng kadagiti nataoan a kapkapadasan ti nasam-it a kas iti daytoy.

`Kasano a ti pannakikappia ket agdas-al iti puso ti panaglasag ni Cristo ken ti trabahona a kas Apo Mannursuro? 2 Cor. 5:16-21`

No mariknatayo a nabendicionan inton ti panagkayamettayo iti maysa a tao ket maisubli, kasano ti kinangayed ti mariknatayo inton maikappiatayo iti Dios? Iti 2 Corinto 5:16 21, ni Pablo ket nalawag iti panangibagana no asino iti mangar-aramid iti pannakikappia-ti Dios Ama ket innalana ti panangilongalong iti pannakaumnos ti nadadael a pannakaikayamettayo Kenkuana. Ken inaramidna daytoy a trabaho ti pannakikappia "babaen ken Cristo" (2 Cor. 5:18). "Ti Dios adda idi ken Cristo a pakicappiaenna toy lubong kencuana met laeng" (2 Cor 5:19).

Ngem, manen, saantayo koma nga agbalin a mananggun-od laeng kadagiti rag-o ti pannakikappia. Makasursurotayo koma manipud iti Apo Mannursuro, Iti Panaglasagna, ni Jesus ket nakipaset iti trabaho ti pannakaikappia. Ken, uray datayo met, ket maawis a makipaset iti dayta. Ti Dios ket inkappianatayo Kenkuana babaen ken Cristo. Ket itan, datayo, kaddua ni Pablo, ket naitalek ti "kinaministro iti pannakicappia" (2 Cor. 5:18).

Ti Colosas 1:15-20 ket maysa pay kadagiti naindaklan a teksto iti Baro a Testamento maipapan iti panaglasag ni Cristo. Ti umuna a kagudua ti teksto a masansan a maipagarup a maysa a himno ket saritaenna ti paset ni Cristo iti panamarsua (Col. 1:15-17), kabayatan a ti maudi a kaguduana ket maisentro iti paset ni Cristo iti pannakasubbot (Col. 1.18-20). Babaen iti paset ni Cristo a kas Namarsua ken Mannubbot, ti Dios ket inkappiana ti Bagina iti amin a banbanag. Ti trabaho ti pannakaikappia nga inleppas ti Dios babaen ken Cristo ket nailangitan ti kadakkelna, balbaliwanna "dagiti isuamin a banbanag, idinto nga inaramidna ti cappia a gapu iti darana iti cruz" (Col. 1:20).

Kabayatan a saantayo a pulos a mapadisan ti nailangitan a kadakkel ti trabaho ti Apo Mannursuro a kas manangikappia, maawistayo a makipaset iti "kinaministro iti pannakicappia" iti bukodtayo a lugar (2 Cor 5:18). Mahalin kadi a daytoy iti adda iti nakem ni Jesus idi inkararagna, "Cas imbaonnac ditoy lubong, imbaonco met ida itoy lubong'" (Juan 17:18)?

`Ania dagiti napraktikalan a wagas a mabalintayo a maipaduyakyak ti paset ti Dios kas manangikappia? Dayta ket, ania a kasasaad itan a mismo (no addaman) a matulongam dagiti tattao a maikappia iti maysa ken maysa?`