---
title:  Kutsal Ruh Kiliseyi Allah’ın Sözü Aracılığıyla Birleştirir
date:   28/02/2017
---

### Kutsal Ruh Kiliseyi Allah’ın Sözü Aracılığıyla Birleştirir 

`Elç. 17:11 ve Yuhanna 5:39, 46, 47; 8:31, 32 ayetlerini oku. Mesih’in gerçek öğrencisinin ayırt edici işareti nedir? Bize Mesih’i işaret etmekte ve O’nu sadakatle izlememize yardımcı olmakta Kutsal Kitap neden vazgeçilmezdir?` 

Kutsal Ruh’un bizi Mesih’le birleştirmek için kullandığı araçların en önemlisi Allah’ın Yazılı Sözü’dür. Kutsal Kitap İsa’yı tanımak ve Allah’ın isteğini bilmek için güvenilir bir kaynaktır. İşte bu nedenle Kutsal Kitap’ı okumak ve içeriğini akılda tutmak çok önemlidir. Kutsal Kitap ruhsal doğruları ve yanlışları ayırt etmemiz için yetkili kaynaktır. Pavlus Veriyalıları aydın görüşlü olarak değerlendiriyor (Elç. 17:11, CANDEMİR), çünkü onlar duyduklarının doğru olup olmadığını anlamak için Kutsal Yazıları özenle inceliyor ve araştırıyorlardı. 

Her türlü yeniden yapılanma ve ruhsal uyanış (bizi ister kişisel olarak, ister kilise olarak etkilesin) Kutsal Yazıları temel almalı. Kutsal Kitap imanımızı üzerine inşa ettiğimiz temeldir; İsa’ya ve O’nun yazılı Sözü’ne sevgimiz ise bizi birlikte tutan bağdır. 

`Yuhanna 17:17–21 ayetlerini oku. İsa burada birliğin Mesih öğrenciliğinin ayırt edici işareti olduğunu söylüyor. Yuhanna 17:17 ayetine göre bu birliğin temeli nedir?` 

Allah’ın Sözü gerçektir (Yuhanna 17:17, Mez. 119:160). Kilisenin birliği, Allah’ın Yazılı Sözü’yle birlikte ve aracılığıyla Ruh’un işidir. Kutsal Ruh bizi hiçbir zaman Kutsal Kitap öğretisinden şüphelenmeye, onu eleştirmeye, ondan ileri gitmeye veya geri kalmaya yönlendirmez. Aksine, bizi Kutsal Yazı’nın ilahî yetkisini takdir etmeye yöneltir. Kutsal Ruh bizi hiçbir zaman Yaşayan Söz’den uzaklaştırmadığı gibi, Yazılı Söz’den de uzaklaştırmaz. Aksine, O bizi her ikisine karşı sürekli, bilinçli ve istekli bir itaat halinde tutar. Kutsal Kitap dünya çapındaki tüm teolojik birliğin temel kaynağıdır. Kutsal Kitap’ın Allah’ın bize verdiği Hakikat Sözü oluşuna kesin inancımızı azaltsak veya hafifletseydik, kilisenin birliği dağılırdı. 

`Söz’de ne kadar vakit geçiriyorsun? Daha da önemlisi, kendini onun öğretilerine adamayı nasıl öğrenebilirsin?` 
