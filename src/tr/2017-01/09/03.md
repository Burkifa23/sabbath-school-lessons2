---
title:  Kutsal Ruh Bizi Vaftiz Aracılığıyla Birleştirir
date:   27/02/2017
---

### Kutsal Ruh Bizi Vaftiz Aracılığıyla Birleştirir 

`1. Korintliler 12:13 ayetini oku. Vaftiz bizi Mesih’le ve Ruh’la nasıl birleştirir?` 

Bizi tek bir imanlılar topluluğu olarak birleştiren Kutsal Ruh’tur. Mesih’in ruhsal krallığına açık giriş vaftiz aracılığıyladır. Biz belirli bir kilise topluluğu içine vaftiz edildik. Dolayısıyla vaftizin belirgin bir toplumsal boyutu ve önemli toplumsal çıkarımları vardır. Mesih’in izleyicileri olarak, kendi başımıza yaşayamayız. Hepimizin diğerlerinin desteğine, cesaretlendirmesine ve yardımına ihtiyacı var. Bu ilahî görevi kesinlikle yalnız tamamlayamayız. Allah kiliseyi işte bu nedenle oluşturdu. Mesih’i izlemek O’nu diğer imanlıların paydaşlığıyla takip etmek demektir. Dolayısıyla vaftizin ve kilisenin görünür birer unsuru vardır. 

`Romalılar 6:3–7 ayetlerini oku. Kutsal Kitap vaftiziyle ne simgeleniyor?` 

Vaftiz yoluyla suyla dolu mezarda İsa Mesih’le birlikte ölerek gömülme ve Rabbimiz ve Kurtarıcımız İsa’yla paydaşlıkta yeni bir yaşama diriltilme işlemi, eski yaşamın çarmıha gerilişinin ve Mesih’i Kurtarıcımız olarak kabul etmenin alenen ikrarının simgesidir. 

“Vaftiz, dünyanın en ciddi şekilde terk edilmesidir. İman açıklaması yoluyla kişi günahlı bir yaşama karşı ölüdür. Sular vaftiz adayının bedenini örter ve tüm göksel evrenin önünde karşılıklı antlaşma yapılır. Baba, Oğul ve Kutsal Ruh’un adıyla kişi sudan mezarına konulur, Mesih’le birlikte vaftizde gömülür ve Allah’a sadakatle dolu yeni hayatı yaşamak üzere sudan kaldırılır.”—Ellen G. White Yorumları, The SDA Bible Commentary [Yedinci Gün Adventist Kutsal Kitap Şerhi], cilt 6, s. 1074. 

Vaftiz, Baba, Oğul ve Kutsal Ruh’un yetkisi altında olarak kabul edilmek isteyen herkesin atması gereken olumlu bir adımdır. Başka bir deyişle, vaftiz gerçek tövbeyi, eski yaşamın çarmıha gerilişini gösterir ve yeniden doğuşa veya dönüşüme işaret eder. Ayrıca karşılıklı antlaşma yükümlülüklerini de kapsar. İmanlı Allah’a ve O’nun emirlerine sadık kalma sözü verir, Allah da ihtiyacımız olduğunda O’nun yardımına güvenebileceğimiz teminatını verir. 

`İmanlılar gibi vaftiz olma kararı aldın mı? Almadınsa, seni vaftiz aracılığıyla Mesih’i izlemekten alıkoyan şey nedir? Suya batırılarak vaftiz olduysan, vaftiz antlaşman İsa’yla ruhsal yürüyüşünü nasıl etkiledi?` 