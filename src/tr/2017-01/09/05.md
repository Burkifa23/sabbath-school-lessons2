---
title:  Kutsal Ruh Kiliseyi İmanda ve Doktrinde Birleştirir
date:   01/03/2017
---

### Kutsal Ruh Kiliseyi İmanda ve Doktrinde Birleştirir 

`“Beden bir, Ruh bir, Rab bir, iman bir, vaftiz bir, her şeyden üstün, her şeyle ve her şeyde olan herkesin Tanrısı ve Babası birdir” (Ef. 4:5, 6). Pavlus burada bize birlik ve birliğin kaynağı hakkında ne diyor?` 

İmanda ve doktrinde birlik ancak Allah’ın Sözü’ne sadakatle sağlanır. Dün, bugün ve sonsuza dek aynı olan Rab, her imanlıyla ruhsal bir bağ kurar. Kutsal Ruh tarafından var edilen aynı yeniden doğuş, Allah’ın Sözü’ne Kutsal Ruh tarafından sağlanan aynı itaat, iman ve uygulamada tüm insanî ve kültürel farklılıkları aşan bir birliğe yönlendirir. 

Her ne kadar Allah’ın Sözü’ne boyun eğmeye ve elinizden geldiğince herkesle barış içinde yaşamaya çağrılmış olsak da (Rom. 12:18), sonuçta kilise topluluğu olarak teolojik birliği veya amaçsal birliği biz meydana getiremeyiz. Zira birlik başarılması gereken bir işten çok, bireysel olarak her imanlıda ve toplumsal olarak kilisede çalışan Kutsal Ruh’un bir armağanıdır. 

Bu birliğin teolojik temeli Allah’ın Sözü’dür. Yazılı Söz olmadan Ruh’a yapılan her türlü müracaat bizi doktrin ve uygulamalardan şüphe etmeye yönlendirebilir. Aynı zamanda, Kutsal Ruh olmadan Allah’ın Yazılı Sözü’ne yapılan tüm başvurular Söz’ü köreltir ve verimsiz hale getirir. Yalnızca bir Rab olduğundan, bizi bir vaftize yönlendiren tek bir iman vardır. Kilisemizde birliği görebilmemiz ancak Allah’ın Sözü’ne sevinçli bir sadakatle mümkün olacaktır. İmanda ve doktrinde birlik yoksa, hizmette de birlik olmayacaktır. 

“Rabbimiz bir, imanımız bir, vaftizimiz birdir. Mesih’in müjdesi tüm sınıflara, tüm uluslara, tüm dillere ve insanlara ulaşması içindir. Müjdenin etkisi geniş bir kardeşlikte birleşmek içindir. Karakter gelişiminde taklit etmemiz gereken yalnızca bir Örneğimiz vardır, böylece hepimiz Mesih’in şeklinde oluruz; mükemmel bir uyum içinde oluruz; çeşitli uluslar aynı düşünceye, aynı muhakeme gücüne, aynı şeyleri konuşup Allah’ı yücelten bir ağza sahip olarak İsa Mesih’te kaynaşır.”—Ellen G. White, Our High Calling [Yüce Çağrımız], s. 171. 

`Ellen G. White’ın ifadesine bak. Başkaları hakkında ve onların yaptığı şeyler hakkında endişelenmeden, yalnızca kendini düşünerek sor: Bu harika birlik amacına ulaşmak için ne yapabilirim?` 
