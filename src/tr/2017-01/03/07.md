---
title:  EK ÇALIŞMA
date:   20/01/2017
---

#### EK ÇALIŞMA

Ellen G. White, Evangelism [Müjdecilik] kitabında 613–617. sayfalardaki “Misrepresentations of the Godhead [Üçlübirlik’in Çarpıtılması]” bölümünü oku. 

Bu hafta gördüğümüz üzere, Kutsal Ruh’un ilahîliği hakkındaki kanıtlar oldukça ikna edici. Kutsal Ruh Allah’tır. Fakat unutmayın: Kutsal Ruh hakkında düşünürken ilahî bir sırla uğraşıyoruz. Konuyu pekiştirelim: Allah’ı ve O’nun doğasını tamamıyla açıklayamayacağımız gibi, Allah’ın nasıl olması gerektiği konusunda kendi insan anlayışımızı standart haline getirme ayartısına karşı direnmeliyiz. Gerçek, insan anlayışından çok ötededir, özellikle bu gerçek bizzat Allah’ın doğası ile ilgili olduğunda. 

Aynı zamanda, Kutsal Ruh’un ilahîliğine iman, salt Üçlübirlik öğretisini kabul etmekten daha fazlasını içerir. Baba tarafından ısmarlanan ve Kutsal Ruh’un gücüyle Oğul tarafından tamamlanan Allah’ın kurtarış işine itimadı ve bel bağlamayı içerir. “Kutsal Ruh’un tam olarak ne olduğunu tanımlayabilmek bizim için zarurî değildir... Kutsal Ruh’un niteliği bir sırdır. İnsanlar bunu açıklayamaz, çünkü Rab bunu onlara bildirmemiştir. Hayalperest görüşlere sahip kişiler Kutsal Yazılar’dan bölümleri bir araya getirerek bunların üzerine insanî bir yapı inşa edebilir, fakat bu görüşlerin kabul edilmesi kiliseyi güçlendirmeyecektir. İnsanların anlayamayacağı kadar derin olan bu sırlarla ilgili olarak, sükût altındır.”—Ellen G. White, Elçilerin İşleri, s. 46. 

#### TARTIŞMA SORULARI: 

`Avusturyalı filozof Ludwig Wittgenstein şöyle yazmıştı: “Konuşamayacağımız şeyler üzerinden sessizce geçmeliyiz.” Bu sözleri söylediği bağlam Ellen G. White’ın yukarıdaki yazılarından epey farklı olsa da, ilke aynıdır. Yani, Allah’ın nitelikleri hakkında ve genel olarak da İlham yoluyla bize açıklanmayan ruhsal gerçekler hakkında susmak neden daha iyidir?` 

`Bazen teolojik bir duruş üzerinde şu soruyu sorarak düşünmek yardımcı olur: “Önerilen yanlış olsaydı, ne kayıp olurdu?” Örneğin: “Mesih ilahî olmasaydı, ne kayıp olurdu?” Kutsal Ruh konusunda aşağıdaki soru üzerinde düşün: “Kutsal Ruh tamamen Allah olmasaydı, ne kayıp olurdu?”` 

`Aşağıdaki alıntı pratik bir açıdan bize ne söylüyor? “Bizi dolduran Kutsal Ruh muğlak bir etki veya mistik bir güç değildir. O, büyük bir alçakgönüllülük, hürmet ve itaat ile kabul edilmesi gereken, ilahî bir Şahıs’tır. Bu yüzden O’na daha çok sahip olmamız söz konusu değil, fakat O’nun bize daha fazla sahip olması, evet, tüm benliğimize sahip olması söz konusu.”—LeRoy Edwin Froom, The Coming of the Comforter [Tesellicinin Gelişi], s. 159.` 