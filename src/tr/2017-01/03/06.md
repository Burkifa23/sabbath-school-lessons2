---
title:  O’nun İlahîliğinin Önemi
date:   19/01/2017
---

### O’nun İlahîliğinin Önemi 

Kutsal Ruh Allah olmasaydı, ne kayıp olurdu? Kutsal Ruh tamamen Allah değilse, bunun kurtuluşa ve ibadete ilişkin ciddi sonuçları olacaktır. Kutsal Kitap bize Kutsal Ruh’un imanlıların yenilenmesinden sorumlu olduğunu söyler. O onların içlerinde yaşar ve onları doldurur. O bizim düşüncemizi yeniler ve karakterimizi değiştirir. O yeniden diriltme gücüne sahiptir. O, Mesih’in izleyicilerini Allah gibi kutsal hale getirir. Kutsal Ruh Allah değilse, O’nun bu şeyleri yapabileceğinden ve bunları Allah’a makbul bir şekilde yapabileceğinden nasıl emin olabiliriz? 

`1 Petrus 1:2; 2. Korintliler 13:14 ve Matta 28:18, 19 ayetlerini oku. Vaftizlerde ve kutsamalarda Kutsal Ruh’tan Baba Tanrı ve Oğul İsa Mesih ile beraber bahsedilmesi, Allah’a ibadette ve övgü sunmada Kutsal Ruh’un yeri hakkında bize ne söylüyor?` 

Kutsal Ruh’un ilahîliği O’nun gerçekten kim olduğunu kabul ederek O’nunla uygun bir ilişki kurmamıza yardımcı olur. O’nun ilahîliği, Tanrı merkezli bir ruhsallığın önkoşuludur. Yeni Ahit kilisesi, Üçlübirlik’in diğer iki üyesiyle birlikte çekinmeden Kutsal Ruh’un adını anar. Kutsal Ruh, vaftiz eyleminde Baba ve Oğul ile aynı seviye ve konumdadır. Vaftiz derin ruhsal öneme sahiptir ve temel ibadetin bir kuralıdır. Vaftiz eyleminde geçerli olan, elçisel kutsamada da aynı şekilde geçerlidir. Bu, Kutsal Ruh’un da tıpkı Baba ve Oğul gibi övüldüğü bir tapınma duasıdır. Tanrılığın üç şahsının tümünden birlikte ve eşit kabul edilerek bahsedilir. 

Yeni Ahit’te Kutsal Ruh’un Kendisine tapınılmaya uygun olduğu kabul edilir. Bu yalnızca vaftizde ve elçisel kutsamada değil, fakat ruhsal iyiliğimiz için O’na bağımlı olmamız ve ilahî öğretmenimiz ve kutsayıcımız olarak O’na itaat etmemiz gereği açısından da geçerlidir. Kutsal Ruh’un Allah olması önemli mi? Evet, hem de çok. O’nun gerçekten kim olduğunu bilirsek, O’nun tanrılığını tanır ve kabul edersek, O’nun işini şereflendirir ve kendi kişisel gelişimimiz ve kutsanmamız için O’na güveniriz. 

`Tanrı’nın Kendisi olan Kutsal Ruh’un senin hayatında çalışmasının ne demek olduğunu düşün. Seni O’nda kaldığında olabileceğin kişiye dönüştürmek için Allah’ın senin içinde çalıştığını bilmenin bize verdiği büyük vaatler neler? Bu neden moral verici ve mutlu edici bir gerçektir?` 