---
title:  Kutsal Ruh ve Allah
date:   15/01/2017
---

### Kutsal Ruh ve Allah 

Kutsal Kitap Kutsal Ruh’un ilahîliğinin sistematik bir tanımını sunmaz. Bunun yerine, Kutsal Kitap yazarlarının Kutsal Ruh’u Allah’la eşit saydıklarını gösteren ilginç işaretler buluruz. Kutsal Kitap’ta aynı faaliyetin önce Allah’a, sonra da Kutsal Ruh’a atfedildiği çeşitli bölümler var. 

`Elçilerin İşleri 5:1–4 ayetlerini oku. Petrus’un Hananya’ya söylediği sözlerden Allah ve Kutsal Ruh hakkında ne gibi bir sonuca varabiliriz?` 

Kutsal Ruh Tanrı olmasaydı, Petrus burada çok dikkatsizce ve ölümcül derecede yanıltıcı bir şekilde konuşmuş olurdu. Ne var ki, Kutsal Ruh’un doğasının ilginç tarafı, elçi Petrus’un Allah ile Kutsal Ruh’u aynı seviyeye koyması. 3. ayette Hananya’ya neden Kutsal Ruh’a yalan söylediğini soruyor ve 4. ayetin sonunda devam ediyor: “Sen insanlara değil, Tanrı’ya yalan söylemiş oldun.” Petrus açıkça Kutsal Ruh’u Allah’la bir tutuyor. Onun vurgulamak istediği, Hananya’nın sadece elçilere değil, bizzat Allah’a da yalan söylediğiydi. Kutsal Ruh’a yalan söylemek Allah’a yalan söylemektir. Kutsal Ruh Allah’tır. Konu burada açıkça belli edilmiştir. 

Bu iki kişinin yaptıklarına karşılık neden bu kadar sert bir ceza verildi? 

Elçilerin İşleri’nde sözü edilen ilk kilisedeki imanlılar için “yüreği ve düşüncesi birdi” (Elç. 4:32) denildiğini hatırlamalıyız. Bu birlik Kutsal Ruh’un ürünüydü ve bu nedenle sahip oldukları şeyleri isteyerek ve gönüllü olarak paylaşıyorlardı. Paylaşım üzerine yalan söylemek demek, topluluğun birliğini reddetmek ve birliği mümkün hale getiren ve destekleyen Kutsal Ruh’u yalanlamak demekti. 

İşte bu yüzden Hananya ve karısının yalanı ilk kilise topluluğunda Kutsal Ruh’un ilahî işini ve mevcudiyetini çarpıtıyordu. Allah’a karşı böyle bir sahtekârlık yıkıcıdır ve Allah’ın Ruhu’nun imanlıların hayatlarında etkili bir şekilde çalışmasını engeller. Allah O’na bir bütün olarak kulluk etmemizi ister. Yeni iman topluluğu çok önemli bir yol ayrımında olduğundan, Allah yeni kilisenin birlik içinde ve birbirine güvenerek çalışmasını, ayrıca Kendi Ruhu tarafından yönlendirilmeye istekli olmalarını sağlamak amacıyla böyle şiddetli bir akıbeti kullandı. 

`Hananya ve Safira’nın günahlarını haklı çıkarabilmelerinin ne kadar kolay olduğunu düşün. Sonuçta kendi malımızı satıp bir kısmını kiliseye vermedik mi? Küçük bir kısmını kendimize ayırdıysak bunda büyütecek ne var? Bu hikâye kendi hareketlerimizi haklı çıkarırken ne kadar dikkatli olmamız gerektiği hakkında bize ne demeli?` 