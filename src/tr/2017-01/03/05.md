---
title:  Kutsal Ruh’un İlahî İşi
date:   18/01/2017
---

### Kutsal Ruh’un İlahî İşi 

Kutsal Ruh, Kutsal Kitap’ın sadece Allah’a atfettiği bazı işleri gerçekleştirir. O ilahî yaratılış işinde etkindir, aynı şekilde Allah’ın günahkârları yeniden yaratışında da etkindir. 

`Titus 3:4–6 ayetlerini oku. Pavlus Kutsal Ruh’un yeniden yaratış sürecine katılımını nasıl tanımlıyor?` 

Kutsal Ruh’tan “Kurtarıcımız Tanrı” ile beraber bahsediliyor (Titus 3:4), konunun bağlamı yeniden doğuş yıkaması (vaftiz) ve ruhsal yenilenmemizdir (Titus 3:5). O bizim yeniden doğuşumuzun aracısıdır. O kalplerimizi yeniler. O bizde İsa’yı izleme arzusunu uyandırır. O, Hayat Ruhu’dur (Rom. 8:2, CANDEMİR). O, günahkârları kutsayan ve karakterlerini değiştirendir. O, bizi kurtaran İsa Mesih’e itaat etmemizi sağlar. Böyle harika şeyleri yapabilme yetisine ancak ilahî bir varlık sahiptir. 

`Yeşaya 6:8–10 ile Elçilerin İşleri 28:25–27 ayetlerini karşılaştır. Kutsal Kitap yazarları ilahî konuşmaları kime atfediyorlar?` 

Bazı Kutsal Kitap kısımlarında bir yandan Allah’ın konuştuğu söylenirken, öte yandan diğer Kutsal Kitap yazarları Kutsal Ruh’un konuştuğunu ifade ediyorlar. Kutsal Yazılar’ı bize doğaüstü bir şekilde ileten Kutsal Ruh’tur (2Pe. 1:21), bu durum başka bir yerde Tanrı esinlemesi olarak tanımlanır (2Ti. 3:16). Kutsal Yazılar’ı vermek Kutsal Ruh’un diğer bir ilahî işidir. 

`Romalılar 8:11 ayeti Kutsal Ruh’un ilahîliği hakkında bize ne öğretir?` 

Kutsal Kitap Kutsal Ruh’un İsa’yı ölümden dirilttiğini ve bizi de Ruh aracılığıyla dirilteceğini ifade eder. İnsanları ölümden diriltme gücüne sadece Allah sahiptir. Bu yüzden Kutsal Ruh Allah’tır. 

`Seni Kutsal Ruh’un yönlendirmesine daha çok açacak hangi değişiklikleri yapabilirsin? Yani, O’nun senin yaşamındaki yönlendiriciliğini hangi eylemlerin yüzünden açıkça fark etmiyor olabilirsin?` 