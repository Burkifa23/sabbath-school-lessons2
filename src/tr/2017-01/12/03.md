---
title:  Doğruluk İhtiyacı
date:   20/03/2017
---

### Doğruluk İhtiyacı 

Yuhanna 16:8 ayetinde Kutsal Ruh’un dünyayı sadece günah konusunda değil, ayrıca doğruluk konusunda da ikna edeceği söyleniyor. Başka bir deyişle, günahın gerçekten ne olduğunu bilmeyen dünya, gerçek doğruluğun ne olduğunu da bilmez. 

İkna olmamış insanlar dışa yönelik ahlakî doğruluğun yeteceğini sanırlar. Onlar Allah’ın doğruluğunu değil, kendi doğruluklarını arzularlar. Allah’ın yasasına itaat gibi, dışa dönük eylemlerinden kaynaklanan bir doğruluk arzularlar. Fakat bizim yasaya itaat işlerimiz bizi asla Allah’ın önünde aklamaz. Yeşaya 64:6 ayetinde, peygamber kendi zamanındaki insanların kendi çabalarıyla gösterdikleri doğruluklarını “kirli paçavralar” olarak tanımlıyor. En iyi dinî nedenlerden kaynaklanan, bizim doğruluğumuz olarak algıladığımız şey bile aslında tam tersidir: günahkârlık. 

Fakat İsa’nın doğruluğu bizim için yeterlidir. Allah’ın yasasının tüm taleplerini karşılar. Baba Tanrı’nın gözünde geçerlidir. Biz de onu kendimiz için, yalnızca Mesih İsa’ya iman aracılığıyla talep edebiliriz. 

`Romalılar 5:10 ve İbraniler 4:15, 16 ayetlerini oku. Bizim doğruluğumuz Mesih’in gökteki Baba’nın huzurundaki yaşayan hizmetiyle nasıl ilişkilidir?` 

Yasa tarafından talep edilen doğruluk İsa’nın mükemmel yaşamında yerine getirilmiştir. O bizim yerimize öldü. Yeryüzünde O’nu ölüme mahkûm edenler tarafından reddedildiyse de, gökteki Baba tarafından kabul edildi. Diriliş aracılığıyla, Baba Tanrı onay mührünü İsa’nın hayatı ve kurtarıcı işi üzerine vurdu. İsa şimdi bizim için aracılık etmek üzere yaşamaktadır (İbr. 4:15, 16) ve bizim yerimize ölümünün erdemlerini bizim adımıza uyguluyor, zira biz kurtuluş için gerekli olan doğruluğa sahip değiliz. 

Böylece yaşayabiliriz çünkü O bizim içimizde yaşıyor. “Mesih’le birlikte çarmıha gerildim. Artık ben yaşamıyorum, Mesih bende yaşıyor. Şimdi bedende sürdürdüğüm yaşamı, beni seven ve benim için kendini feda eden Tanrı Oğlu”na imanla sürdürüyorum” (Gal. 2:20). İsa içimizde yaşadığı zaman Ruh’a göre yürürüz (Rom. 8:4) ve Ruh’un gücü aracılığıyla yeni bir ruhsal yaşama kavuşuruz (Gal. 3:2–5; 5:16 ve 18 ayetleriyle karşılaştır). 

İsa’nın Baba’ya yükselişi, O’nun aramızda Ruh aracılığıyla varlığını haklı çıkarmaktadır. O’nun öğrencileri Kutsal Ruh’la güçlendirilmiş olarak Mesih’e doğru büyüyen bir benzerlikle yaşarlar. 

`Doğruluk konusunda kendi girişimlerinin ne kadar da kirli olduğu gerçeğini hiç tecrübe ettin mi? Bu sana bunun yerine Mesih’in doğruluğuna ihtiyacın olduğu konusunda ne öğretiyor?` 
