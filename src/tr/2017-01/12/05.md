---
title:  Kurtuluş Güvencesi
date:   22/03/2017
---

### Kurtuluş Güvencesi 

`1. Yuhanna 5:12, 13; Romalılar 8:15–17 ve 2. Korintliler 5:5 ayetlerini oku. Mesih’i Kurtarıcımız olarak kabul ettiğimizde, neden sonsuz yaşam güvencesine sahip oluruz? Bu güvencenin temeli nedir?` 

Kutsal Ruh günahkârları İsa’ya yönlendiren tek Kişi’dir. İsa’nın vekâleten ölümü bizi Allah’la barıştırdı. İsa’nın bağışlaması bizi Allah’ın evlat edinilmiş çocukları olarak yeni bir yaşam sürmek üzere özgür kılar. Biz artık Tanrı’nın düşmanları değiliz (Rom. 5:10), fakat Ruh’a göre yürüyoruz (Rom. 8:4) ve düşüncelerimizi Ruh’un işleri üzerine kuruyoruz (Rom. 8:5). Mesih’in Ruhu’na sahip olmasaydık O’nun çocukları olmazdık ve O’na ait olmazdık (Rom. 8:9). Fakat şimdi içimizde yaşayan Kutsal Ruh’un dâhili tanıklığına sahibiz. O bize, İsa’ya ait olduğumuza, Allah’ın mirasçıları olduğumuza ve Mesih’le birlikte mirasçılar olduğumuza dair tanıklık eder (Rom. 8:17). İsa’yı ölümden dirilten aynı güçlü hayat şu anda bizim içimizde etkindir ve ruhsal olarak ölü olan bizi canlandırır (Rom. 8:10). Hatta bundan ötesi, O bizim gerçekten Allah’a ait olduğumuz güvencesini kalplerimizde mühürler. Kurtuluşumuzun müjdesini duymuş ve inanmış olarak, mirasımızın teminatı olarak verilen Kutsal Ruh’la İsa’da mühürlendik (Ef. 1:13, 14). Her imanlı bu güvenceye sahip olabilir (1. Yuhanna 5:12, 13). 

`Efesliler 1:13, 14 ayetlerini oku. Kutsal Ruh’la mühürlenmek ne demektir?` 

Mesih’i kabul edenler yeniden doğar, yani “Ruh’tan” doğar (Yuhanna 3:3, 5). Kurtulmuş olma güvencesine sahip olabilelim ve Allah’ın bir çocuğu olmamızdan kaynaklanan sevinci tecrübe edebilelim diye, Kutsal Ruh bu gerçeği yüreklerimize mühürler. Kutsal Ruh bizi Mesih’e ait olanlar olarak tanımlar. “Ama içinde Mesih’in Ruhu olmayan kişi Mesih’in değildir” (Rom. 8:9). Artık Allah’ın bizim sevgi dolu Babamız, bizim de O’nun sevgili çocukları olduğunun bilincindeyiz. Kutsal Ruh ön ödeme, depozito, ya da İsa’nın ikinci gelişinde bize verilecek olan nihaî sonsuz yaşam ve ölümsüzlük armağanının teminatıdır (1Ko. 15:51–54). Bu, hakiki inancın ayırıcı işaretidir. Böyle bir güvenceye sahip olmadan Hristiyanların ikna edici bir güçle nasıl tanıklık yapabileceklerini anlamak zordur. 

“Cesareti konuşun, imanı ve umudu konuşun, böylece hepiniz Rab’de bir ışık olacaksınız. Mesih’in önünüze koyduğu ve kimsenin kapayamayacağı kapıyı düşünmeye devam edin. O’na bir şans verirseniz, Allah tüm kötülüklere kapıyı kapatacaktır. Düşman bir sel gibi geldiğinde, Rabb’in Ruhu sizin için O’na karşı bayrak açacaktır.”—Ellen G. White, The Advent Review and Sabbath Herald, 16 Nisan 1889. 
 
