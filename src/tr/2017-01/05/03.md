---
title:  Kutsal Ruh’la Dolu Olmak
date:   30/01/2017
---

### Kutsal Ruh’la Dolu Olmak 

`Efesliler 5:18, Elçilerin İşleri 13:52 ve Romalılar 8:9 ayetlerini oku. Kutsal Ruh’la dolu olmak ne demektir? Hayatlarımızda Kutsal Ruh’la dolu olmak nasıl gerçekleşir?` 

Bir kez vaftiz olup Mesih’e ait olduğumuzda artık Ruh’un gücüyle yaşamalıyız. Bunun olması için Ruh’la dolu olmamız gerekir. Yeni Ahit’te insanların Ruh’la dolu olduğundan bahsedilen birçok yer vardır (Luka 1:41, 67; Elçilerin İşleri 2:4; 4:8, 31; 9:17; 13:9). Elçi Pavlus dolmak sözünü, tamamıyla Allah’a adanmış ve hayatındaki Allah’ın işinin tamamlanabilmesi için kendini Kutsal Ruh’un etkisinin rehberliğine açmış bir kişiyi tanımlamak için kullanıyor. 

Alkolün etkisine teslim olursak, yürüyüşümüz, konuşmamız ve düşüncelerimiz olumsuz etkilenecektir. Kutsal Ruh’la dolu olduğumuzda hayatımızın her bölümünü O’nun dönüştürücü etkisine teslim ederiz ve sonuç olarak yürüyüşümüz, konuşmamız ve düşüncülerimiz İsa’yı yansıtır. 

Ruh imanın duyulmasıyla verilse de (Gal. 3:2) ve iman aracılığıyla (Gal. 3:14) vaftizimizde (Titus 3:5, 6) kabul edilse de, biz her gün Kutsal Ruh’la dolmayı istemeliyiz. Biz geçen yıl, geçen ay, hatta dün yaşadığımız güçlü tecrübeyle yaşayamayız. Her gün Allah’ın Ruhu’yla dolmalıyız, çünkü her gün kendi zorluğu ile gelir. 

Elçilerin İşleri 13:52 ayetindeki Ruh’la dolu olmak kavramı Grekçede şimdiki zamanın hikâyesi kipindedir, bitmemiş bir eylemi gösterir. Kelimesi kelimesine anlamı “(sürekli olarak) dolu olmak”tır. Ruh’la dolu olmak bir kerelik bir olay değildir. Bu her gün istememiz ve kabul etmemiz gereken bir şeydir. Hayatımızın her alanının O’nun varlığıyla dolu olması ve yaşamamız gerektiği şekilde yaşayabilmemiz amacıyla güçlendirilmemiz için, bu dolum sürekli tekrarlamalıdır. 

Kutsal Ruh’la dolu olmak daha fazla O’na sahip olmak değil O’nun bize daha fazla sahip olması anlamına gelir. Sadece hayatımızın her yönünü her gün Ruh’a adadığımızda O bizi Allah’ın yüceliği için kullanabilir. 

“Kalplerinde iman aracılığıyla sürekli olarak İsa’ya sahip olanların aslında Kutsal Ruh’u kabul etmiş oldukları gerçeğini size vurgulamak isterim. İsa’yı kişisel Kurtarıcısı olarak kabul eden her bir birey aynı zamanda kesinlikle Kutsal Ruh’u Danışmanı, Kutsayıcısı, Rehberi ve Tanığı olarak kabul etmiş olur.”—Ellen G. White, Manuscript Releases [Yayınlanan El Yazmaları], cilt 14, s. 71. 