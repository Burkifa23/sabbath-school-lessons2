---
title:  'Şartlar: 1. Bölüm'
date:   31/01/2017
---

### Şartlar: 1. Bölüm 

Allah’ın Sözü, Ruh’un içimizde sürekli kalması için bazı şartlara işaret eder. Bunlardan önemli olan bazılarına gelecek hafta bakacağız. 

`Elçilerin İşleri 2:37, 38 ayetlerini oku. Kutsal Ruh’u kabul etmenin ilk şartı nedir?` 

Kutsal Ruh’u kabul etmenin şartlarından biri tövbe etmektir. Allah’ın Sözü’nü duymak bilincimizi uyandırır ve bizi gerçek günahkârlığımızın ve kayıp durumumuzun farkına varmaya yönlendirebilir. Gerçek tövbe, günahlarımızın vahim sonuçlarından ötürü üzgün olmaktan daha fazlasıdır. Bu, kalbin ve düşüncelerin değişimi aracılığıyla günahın gerçekten ne olduğunu (çirkin bir kötülük ve Allah’a karşı isyan) görmektir. Gerçek bir tövbeyi tecrübe etmenin tek yolu Allah’ın sevgisiyle dokunulmuş olmaktır: “Tanrı’nın sınırsız iyiliğini, hoşgörüsünü, sabrını hor mu görüyorsun? O’nun iyiliğinin seni tövbeye yönelttiğini bilmiyor musun?” (Rom. 2:4). 

`Galatyalılar 3:14 ve Yakup 1:6–8 ayetlerini oku. Neden Allah’ın Sözü’ne güvenmeden Kutsal Ruh’u alamayız?` 

İsa Ruh’u Kendi temsilcisi olarak göndermeyi vaat etti. İmanla bu vaat edilmiş hediyeyi kabul ederiz. Fakat Allah’ın vaadinden şüphe edersek ve O’nun Sözü’ne güvenmezsek çift fikirli bir kişi gibi oluruz ve Allah’tan bir şey almayı bekleyemeyiz. İman düşünsel bir tasvipten daha fazlasıdır. Hayatımızı bir çizgiye oturtarak, Allah’ın Sözü’nü tutacağına ve ne olursa olsun düşmemize izin vermeyeceğine güvenmek demektir. 

`Luka 11:8–10, 13 ayetlerini oku. Israrlı rica neden fark yaratır?` 

Allah bize Ruh’u vermekte isteksiz değildir. Allah bizim kendi çocuklarımıza karşı olabileceğimizden bile daha iyi ve daha cömerttir. Israrlı ricalarımız O’nun düşüncelerini değiştirmez. Dualarımız bizi değiştirir ve bizi Allah’ın huzuruna getirir. Dua Allah’ı aşağı çekerek bize getirmez, ama bizi yukarı çekerek O’na götürür. Dualarımız yalnızca bizim kararlılığımızı ortaya koyar ve bizi hediye için hazırlar. 

`Dua hayatımızda daha hararetli, azimli ve kendimizi adamış olmayı nasıl öğrenebiliriz? Bu şeyleri öğrenmemiz neden önemlidir?` 