---
title:  Kutsal Ruh ve Ayırt Etme Armağanı
date:   23/02/2017
---

### Kutsal Ruh ve Ayırt Etme Armağanı

`1. Korintliler 12:10, 14:29 ve 1. Yuhanna 4:1–3 ayetlerini oku. Ayırt etme armağanı neden önemli?` 

Gerçek ruhsal armağanlar kilisede mevcut olsa da, Kutsal Kitap bizi ayrıca her ruha inanmamamız için uyarıyor ve onların Kutsal Yazı’ya uygunluklarını, tutarlılıklarını ve İsa’yı Rab olarak yüceltip yüceltmediklerini sınamamızı bildiriyor. “Ruhları ayırt etmek” (1Ko. 12:10) gereklidir, zira Allah’tan geliyor gibi görünen her şey gerçekten Allah’tan değildir. Kiliseyi yanlış yönlendirmeye çalışan şeytanî güçler olduğuna dair uyarılıyoruz, ayrıca yanlış öğretiler, sahte peygamberlik, yalancı görümler, sahte dillerle konuşma, okült iyileştirme gücü, yanlış yönlendirici belirtiler ve harikalar gibi, Ruh’un gerçek armağanlarının şeytanî taklitleri de mevcuttur. 

Ancak ruhsal armağanların bugün dahi geçerli olduğunu kabul eden bazı kişiler, yalnızca bazı ruhsal armağanları özellikle vurgulamakta ve özel belirti ve harikaların varlığına mesnetsiz önem vermektedirler. Pavlus’un ayırt etme armağanını “mucize yapma” ile “peygamberlikte bulunma” armağanlarından hemen sonra ve dillerle konuşma armağanından önce sıralaması ilginçtir (1Ko. 12:10). 

Kiliseyi hakikatte ve birlik halinde tutmak, üyeleri sahte peygamberleri takip etmekten ve aldatıcı belirtiler ve mucizelerle aldatılmaktan korumak için, Allah kiliseye ayırt etme armağanını verir. Uygun değerlendirme yapmak için Kutsal Kitap olgunluğuna ve bilgisine, imanda ve uygulamada Allah’ın Sözü’ne sadakate ihtiyaç vardır. Ancak her muhakemenin temeli Allah’ın Sözü olmalıdır. Duyduklarımızın veya gördüklerimizin gerçekten Rab’den ya da başka bir yerden olup olmadığından, yalnızca her şeyi Söz aracılığıyla sınayarak emin olabiliriz. 

“Mucizeler yapılmasını kendi imanının sınavı haline getiren bir kişi, Şeytan’ın kendi aldatmacalarının bir çeşidi olarak gerçek mucizeler gibi görünen harikalar gerçekleştirebildiğini anlayacaktır... Günler birer birer geçerken, Rabb’i bütün yürekle, bütün akılla ve bütün canla arama fırsatları kaçmasın. Bu sevgideki hakikati kabul etmezsek, bu son günlerde Şeytan’ın gerçekleştirdiği mucizeleri görerek bunlara inanacak kişiler arasında olabiliriz. Yalanların babasının uydurduğu aldatmacalar olarak görülmesi gereken birçok tuhaf şey, harika mucizeler gibi görünecek... Kötü ruhların etkisi altındaki insanlar mucizeler yapacaklar.”—Ellen G. White, Selected Messages [Seçme Mesajlar], cilt 2, s. 52, 53.  