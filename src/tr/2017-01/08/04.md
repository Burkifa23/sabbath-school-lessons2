---
title:  Ruhsal Armağanların Amacı
date:   21/02/2017
---

### Ruhsal Armağanların Amacı

`Romalılar 12:3–8 ve Efesliler 4:8–12 ayetlerini oku. Allah’ın bize verdiği ruhsal armağanların amacı nedir?` 

Ruhsal armağanlar şüphesiz hizmet için verilmiştir, bizim kutsanmamız için değil. Bunlar merakımızı tatmin eden mucizevî numaralar veya can sıkıntısını gidermek için verilmiş çareler değildir. Kutsal Ruh’un armağanlarını çoğunlukla ruhsal ihtiyaçlarımız gideren veya Allah’la yürüyüşümüzde bizi güçlendiren şeyler olarak düşünürüz. Bunun sonucunda Kutsal Ruh’un armağanlarını Mesih merkezli olmaktan ziyade Hristiyan merkezli olarak görürüz. Bu, Allah’tan çok kendimize odaklanmak demektir. Ruhsal armağanlara yönelik Allah merkezli bakış açısını geri kazanmaya çalıştığımızda, Allah’ın verdiği armağanların birçok ilahî tasarıyı yerine getirdiğini fark ederiz: bunlar kilisenin birliğini geliştirmek ve kiliseyi inşa etmek için verilmiştir (Ef. 4:12–16). Kiliseye ilahî yetkiyle verilen görevi sürdürmek üzere verilmişlerdir (Ef. 4:11, 12). Nihaî olarak, Allah’ı yüceltmek için verilmişlerdir (1Pe. 4:10, 11). 

İşte bu nedenle armağanlar hiçbir zaman bizi memnun etmek için verilmez. Bunlar başkalarını geliştirmelidirler (1Pe. 4:10; 1Ko. 14:12, 26). Tüm kiliseye ruhsal kazanç ve gelişim getirmesi için verilirler. Kilisede birliği güçlendirmesi gereken Allah’ın armağanlarının, sadece bazı kişilerin yükseltileceği bir şekilde kötüye kullanılması bir felâkettir. Bu durumda şahıslar lâyık olmadıkları şekilde önem kazanırlar. Bu da uyuşmazlıkları besler ve ayrılığa yol açar. 

Çoğu zaman ruhsal armağanları yalnızca kazandığımız yetenek ve beceriler anlamında düşünürüz. Yetenekler ruhsal armağanlara dâhil olsa da, Kutsal Ruh’un ruhsal bir armağanı verirken her zaman onunla ilişkili özel bir görev veya hizmet de verdiğini aklımızdan çıkarmamalıyız (1Pe. 4:10). Dolayısıyla, ruhsal armağanların Allah’ın Kutsal Ruh aracılığıyla doğaüstü bir şekilde verdiği belirli yetenekler olduğunu söyleyebiliriz. Bu armağanlar kişiyi kiliseyi inşa edecek özel bir tür göreve uygun hale getirirler. Bu hedefe ulaşmak için çeşitli armağanlara gerek vardır. 

`Sence neden armağanların başlıca amaçlarından biri kilisenin birliğidir? Değişik armağanlara sahip imanlılar kilisede birliği nasıl amaçlayabilir? Kilisedeki farklı armağanların ayrılık nedeni olmaktan çok bir bereket olması için ne gerçekleşmelidir?` 