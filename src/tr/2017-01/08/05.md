---
title:  Geçmişte ve Şimdi Armağan
date:   22/02/2017
---

### Geçmişte ve Şimdi Armağan 

`1. Korintliler 14:1 ayetini oku ve 1. Korintliler 12:7–11, 27–31; Romalılar 12:3–8 ve Efesliler 4:11, 12 ayetlerindeki farklı listeleri karşılaştır. Bu armağanlar sadece Yeni Ahit imanlılarına mı verilmiştir? Bu armağanlar neden bugün mevcutturlar?` 

Bazı Hristiyanlar Yeni Ahit’te bahsi geçen ruhsal armağanların İsa ve elçilerin zamanına mahsus olduğunu düşünüyorlar. İddialarına göre, ilk elçilerin ölümüyle özel ruhsal armağanların kilisedeki varlığı da sona erdi. Bu görüşü desteklemek için, Pavlus’un 1. Korintliler 13:10 ayetindeki “yetkin olan geldiğinde sınırlı olan ortadan kalkacaktır” ifadesini öne sürüyorlar. Evet, armağanların ortadan kalkacağı bir zaman olacaktır. Fakat ancak mükemmel olan geldiğinde, yani İsa’nın tekrar gelişinde, aynadaki silik görüntü gibi değil, yüz yüze gördüğümüzde ortadan kalkacaklar. Kutsal Kitap bize ruhsal armağanların kiliseyi inşa etmek üzere verildiğini söylüyor (1Ko. 12:28). Pavlus imanlılara ruhsal armağanları gayretle istemelerini tembihliyor (1Ko. 14:1). Bunlar bedenin iyiliği için gereklidirler. Allah’ın bunları ortadan kaldırdığına dair Kutsal Kitap’ta hiçbir kanıt olmadığına göre, kilise görevini tamamlayana ve Mesih tekrar gelene kadar bu armağanların kalmasını istediğini varsaymamız gerek. 

Allah’ın işi zamanın sonunda başlangıçtakini kat kat aşan güç ve kudretle tamamlanacaktır. Kilisenin dünyayı Mesih’in ikinci gelişine hazırlama görevi sürdükçe, Allah kilise üyelerini görevlerini yerine getirirken yardımsız bırakmayacaktır. Fakat bu armağanlar hiçbir zaman Kutsal Kitap’ı geçersiz kılmaz, ya da Kutsal Kitap’ın yerini almaz. Bunun yerine armağanlar, imanlıların Mesih’in bedenini inşa etmek ve dünyayı İsa’nın çok yakındaki gelişine hazırlamak üzere donatılacağı şeklindeki Kutsal Kitap vaadinin yerine gelişidir. 

`Efesliler 4:11–13 ayetlerini, bilhassa “sonunda hepimiz imanda ve Tanrı Oğlu’nu tanımada birliğe, yetkinliğe, Mesih doluluğundaki olgunluk düzeyine erişeceğiz” diyen 13. ayeti oku. Bu bize kilisede armağanlara şu anda olan ihtiyaç hakkında ne diyor?` 