---
title:  Ruhsal Armağanların Mutlak Dağıtıcısı Olan Allah
date:   20/02/2017
---

### Ruhsal Armağanların Mutlak Dağıtıcısı Olan Allah 

Hangi armağanlara sahip olacağımıza kendimiz karar vermeyiz. Ruh’un armağanlarının Grekçe karşılığı ‘karizmata’dır, bunlar bizzat Allah tarafından verilen ve dağıtılan lütuf armağanlarıdır. Bunları itibarımız, mevkiimiz, şerefimiz, eğitimimiz veya ruhsal performansımız sayesinde kazanmayız. Bunlar, Allah’ın bize verdiği görevi yerine getirebilmemiz için, sevgiden dolayı karşılıksız verilen armağanlardır. 

`Efesliler 4:7 ayetini oku. Biz çoğunlukla ruhsal armağanları bağışlayanın Kutsal Ruh olduğunu düşünürüz. Elçi Pavlus İsa Mesih’i de armağanların verilmesiyle bağdaştırıyor. İsa armağanların verilişine nasıl dâhildir?` 

Pavlus, Mesih’in lütfunun bize armağan verme hakkına sahip olduğunu söylüyor. Fakat bunları kilise üyelerine dağıtan Kutsal Ruh’tur. İsa Mesih’i kendi kişisel Kurtarıcısı olarak kabul eden ve O’na iman edenler, Kutsal Ruh’un “dilediği gibi” (1Ko. 12:11) ruhsal armağanlarla donatılacaklar. Hediyelerin bağışlanması Allah’ın mutlak kararıdır. Doğuştan bir yetenek bu itibarla ruhsal bir armağan değildir. Ruhsal armağanlar, bir kişinin sıkı bir eğitimle edinebileceği doğal yeteneklerle bir değildirler. Hristiyan olmayan pek çok kişi Allah tarafından böyle yeteneklerle bereketlenmiştir. Her türlü iyi şey ve mükemmel armağan nihaî olarak Allah’tan olsa da (Yakup 1:17), Allah Kendisine iman edenleri diğer Hristiyanların hayatlarında bereket olmaları ve O’nun kilisesini inşa etmeleri için özel armağanlarla donatmaya karar vermiştir. Allah doğal bir yeteneği de, kişi bu yeteneğin dahi nihaî olarak Allah’tan geldiğini ikrar ettiğinde ve bu yeteneği duayla ve itaatle Allah’ın işine adadığında, aynı amaçla kullanabilir. 

`Pavlus 1. Korintliler 12:14–31 ayetlerinde armağanların dağıtılması konusunda okuyucularına ne diyor? Ruhsal armağanların kilisedeki işlevini anlamada bu bakış açısı neden çok önemlidir?` 

Kendi bilgeliği ve isteğine göre armağanları dağıtan Kutsal Ruh’tur. O bizi sevdiği ve O’na en etkin nasıl hizmet edebileceğimizi en iyi şekilde bildiği için, başkalarını ve onların armağanlarını kıskanmamalıyız. Diğer armağanları kıskanmak Allah’a karşı nankörlüğün ve O’nun armağanlarını dağıtmadaki bilgeliğinden şüphenin göstergesidir. 

`Allah senin kilisenin üyelerine hangi armağanları verdi? Farklı insanların farklı armağanlara sahip oldukları gerçeğinden nasıl bir mesaj çıkarabilirsin?` 