---
title:  'Kutsal Kitap Kaynaklı Duanın Temeli:Allah’tan Dileyin'
date:   06/03/2017
---

### Kutsal Kitap Kaynaklı Duanın Temeli:Allah’tan Dileyin 

`Matta 7:7 ayetini oku. Allah’tan bir şey alabilmemiz için önce bunu O’ndan istememiz gerekir. Allah zaten her şeyi biliyorsa, istememiz neden bu kadar önemli?` 

İstemek bizim arzumuzu ortaya koyar ve Allah’a karşı olan güvenimizi ifade eder. Dua aracılığıyla, yardım ve destek istediğimiz Kişi’ye yaklaşırız. Allah’tan istediğimizde ayrıca bizim yerimize hareket etmesi için O’na alenen izin vermiş oluruz. Allah kendisinden istenilmesini ister. O, Kendisine dua ricalarımızı getirmemizi ister. O’ndan istemezsek, vaat ettiği armağanları alamayız. İsa şöyle dedi: “Dileyin, size verilecek; arayın, bulacaksınız; kapıyı çalın, size açılacaktır. Çünkü her dileyen alır, arayan bulur, kapı çalana açılır” (Luka 11:9, 10). 

`Markos 11:24; 1. Yuhanna 5:14, 15 ve Mezmur 66:18 ayetlerini oku. Allah’ın yerine getiremeyeceği kadar büyük dua isteği neden yoktur? Allah’ın cömert olduğunu ve Kendi bolluğundan vermeyi sevdiğini bilmek neden iyidir? Allah’ın dualarımızı yerine getirmesinin önkoşulu nedir?` 

Biz gerçekten her şey için Allah’a istekte bulunabiliriz. O’nun için çok küçük veya önemsiz istek yoktur. Allah’ın baş edemeyeceği kadar büyük bir istek yoktur. O her şeye gücü yetendir. İmanla Kutsal Kitap’taki tüm vaatleri talep edebiliriz ve vaat edilen armağanı O’nun isteğine göre O’nun elinden alırız (2Ko. 1:20). 

Ancak istediğimiz şeyleri alabilmemiz için yerine getirilmesi gereken bazı koşullar vardır. Allah’a tamamıyla adanmaya istekli değilsek ve isteklerimiz sadece bencil ve günahlı arzularımızı yansıtıyorsa, Allah dualarımızı yanıtlamayacaktır (bkz. Yşa. 59:1, 2). Dualarımızın yerine getirilmesinin önemli bir şartı, Allah’ın iradesini takip etmeye ve itaatkârlığa istekli olmamızdır. “O’nun [Allah’ın] tüm armağanları itaat koşuluna bağlı olarak vaat edilmiştir.”—Ellen G. White, Christ’s Object Lessons [Mesih’in Örnek Dersleri], s. 145. Allah’ın cömert olduğunu bilerek, O’na cesaretle gelebiliriz. “Rab, hiçbir beklenti olmadığını gösteren heyecansız yalvarışlarla yüceltilmez. O, inanan herkesin lütuf tahtına samimiyet ve güvenle yaklaşmasını arzu eder.”—Ellen G. White, Signs of the Times [Vakitlerin İşaretleri], 7 Ağustos 1901. 
