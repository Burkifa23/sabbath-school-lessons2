---
title:  'Kutsal Kitap Kaynaklı Duanın Temeli:İnanın'
date:   07/03/2017
---

### Kutsal Kitap Kaynaklı Duanın Temeli:İnanın 

`Markos 11:24 ayetini oku. İstemenin yanı sıra, İsa duayla bağlantılı olarak başka hangi husustan bahsetti?` 

Yalnızca istemek yeterli değildir. Dualarımızda mevcut olması gereken ikinci önemli bir husus daha var: iman. İbraniler kitapçığı bize “iman olmadan Tanrı’yı hoşnut etmek olanaksızdır” diyor (İbr. 11:6). Allah’ın önünde diz çöküp Kutsal Kitap’ı açarak içindeki üç binden fazla vaatten birine baktığımızda, sonra bir çocuk saflığıyla O’ndan bizim için vaatlerini yerine getirmesini istediğimizde, O’nun kendi belirlediği zamanda bizim için en iyi olanı yapacağına inanmalıyız. 

`Yakup 1:6–8 ayetlerini oku. Bu kısımda imanı eksik kişi nasıl tanımlanıyor? İman vaat edilmiş armağanları almak için neden bir önkoşuldur?` 

Allah’a geliyorsak, O’nun var olduğuna ve Kendisini arayanları ödüllendireceğine iman etmeliyiz. Etkili duaya, Allah’ın duayı sadece cevaplayabileceği değil, O’nun ilahî iradesine göre bunu yerine getireceği inancı da eşlik etmelidir. 

Kutsal Kitap’ta inanmak, güvenmekle bağlantılıdır. Biz bir kişiye ancak güvenilir olduğunu bildiğimizde güvenebiliriz. Allah’ın vaatlerini tutacağına dair şüpheler beslediğimizde tereddüt ederiz ve O’ndan bir şey almayı bekleyemeyiz. İnanmak, Allah’ın sözüne güvenmek demektir. Bu, duygularımız farklı bir şey söylese dahi, Allah’a ve O’nun vaatlerine güvendiğimiz anlamına gelir. Çünkü “iman, umut edilenlere güvenmek, görünmeyen şeylerin varlığından emin olmaktır” (İbr. 11:1). İman Allah’ın vaatlerine sıkı sıkıya sarılır, zira O’nun dediğine güveniriz (İbr. 11:11). İman, Allah’ın “yalan söylemesi[nin] olanaksız” olduğunu bilir (İbr. 6:18). Allah “dün, bugün ve sonsuza dek aynıdır” (İbr. 13:8). İman, Allah için hiçbir şeyin imkânsız olmadığını bilir (Luka 1:37). 

İman ilahî hazine dairesinin kapısını açar. Allah Kutsal Ruh aracılığıyla erkeklerin ve kadınların kalplerini Allah’ın Sözü’ne güvenmeye yönlendirir ve dualarımız iman yoluyla Her Şeye Kadir Olan’ın kolunu harekete geçirir. 

`İmanda güçlenmene ne yardım eder? İsa’nın hangi yönü ihtiyacın olduğunda O’nun sana yardım etmeye istekli ve yeterli oluşuna güven duymana yardımcı oluyor?` 
