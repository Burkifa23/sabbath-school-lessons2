---
title:  Allah’ı Hoşnut Edici Olan Dua
date:   05/03/2017
---

### Allah’ı Hoşnut Edici Olan Dua 

Birçok dua, dinî bir örtü altında olsalar da şüpheli güdüler tarafından yönlendirilmektedir. Yalnız yaşamayı sevmediğimizden, birisinin hayatının esirgenmesi için dua ediyor olabiliriz. Allah’ın işinde önemli bir rol oynadığımızdan, o işin başarılı olması için dua ediyor olabiliriz. Hayatımızı daha da kolaylaştıracağından, birisinin iman etmesi için dua ediyor olabiliriz. Dualarımız çoğunlukla Allah’ın ne istediğinden çok bizim ne istediğimize odaklıdır. Allah’ı hoşnut edici olan duanın ise farklı bir odağı vardır. 

`Yuhanna 15:7 ayetini oku. İsa’da kalmamız ve O’nun Sözü’nün bizde kalması dualarımız için neden önemlidir? İsa’da kalmazsak dualarımız hangi farklı odaklara yönelir?` 

İlk önce Allah’ı aramak ve O’nun dostluğundan zevk almak O’nun bize verebileceği başka her şeyden daha önemlidir. Hayatlarımızda Allah ilk sırada gelirse, O’nun istediklerini yaparız ve O’nun düşünceleri arzularımızı şekillendirir. Allah dualarımızın merkezinde olduğunda, O’nun bakış açısından dua etmeye başlarız. Tüm hayatımızı O’nun gözünden görmeye başlarız. Bu bakış açısı duayı asilleştirir. 

Allah bizimle yakından ilgilenir. O bizim hayatımızın her yönünün bir parçası olmak ister: endişelerimizin, korkularımızın, umutlarımızın, arzularımızın, başarılarımızın, sevinçlerimizin, başarısızlıklarımızın, yani her şeyin. O’nunla bu şeyler hakkında iyi bir arkadaşla konuşur gibi konuşabiliriz. Böylece tüm bu şeylere O’nun gözünden bakabiliriz. 

Dua Allah’ı değiştirmez; bizi değiştirir, zira Allah’ın hayat değiştirici huzuruna getiriliriz. 

“Dua, kalbin Allah’a bir arkadaşa açılır gibi açılmasıdır. Allah’a bizim ne olduğumuzu açıklamak için gerekli olduğundan değil, fakat bizim O’nu kabul edebilir hale gelmemiz için gereklidir. Dua Allah’ı bize indirmez, ancak bizi O’na kaldırır.”—Ellen G. White, Mesih’e Doğru Adımlar, s. 93 [Yol, Gerçek ve Yaşam, s. 80]. 

Ne kadar da güçlü bir ifade! Duanın bize ve bizim için ne yaptığı gerçekliğini çok iyi şekilde ifade ediyor. Yalnızca dua hayatlarımızda Allah’ın lütfu, gücü ve varlığı için bizi açık kaplar haline getirir. Kim hayatının bir döneminde duanın bizi Allah’a nasıl yaklaştırabileceğini tecrübe etmemiştir ki? 

`Kendi dua yaşamını, yani ne için dua ettiğini, ne zaman dua ettiğini ve neden dua ettiğini düşün. Bu sana ruhsal yaşamının durumu ve Allah’la kişisel ilişkin hakkında ne söylüyor? Hangi değişiklikleri yapman gerekiyor?` 
