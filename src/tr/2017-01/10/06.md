---
title:  Kutsal Ruh için Dua Etmek
date:   09/03/2017
---

### Kutsal Ruh için Dua Etmek

`Efesliler 3:16 ve Elçilerin İşleri 2:38 ayetlerini oku. Bu ayetler Kutsal Ruh’u hayatlarımıza kabul etmek hakkında bize ne söylüyorlar?` 

Birçok şey için dua edebiliriz fakat içinde yaşadığımız şu tehlikeli zamanda çok büyük bir şeye ihtiyacımız var: Kutsal Ruh armağanına. Bu İsa’nın verebileceği en büyük armağandır. Allah halkına Kutsal Ruh’u verdiğinde, verebileceği en büyük şeyi vermiş oldu. Bu armağana hiçbir şey eklenemez (sonuçta Tanrı’nın Kendisine ne eklenebilirdi ki?). O ve O’nun hayatlarımızdaki işi aracılığıyla tüm ihtiyaçlarımız karşılanır. Kutsal Ruh’un bereketi kendi çalışmasıyla diğer tüm bereketleri getirecektir. 

Fakat ortada büyük bir engel var; bu da biziz, zira çoğu zaman Kutsal Ruh’u almaya hazır değiliz. 

Yeni Ahit kilisesi zamanında olduğu gibi, ilk önce tövbe etmemiz ve hayatlarımızı tamamıyla İsa’ya vermemiz gerektiğini anlamalıyız. Evet, bunu yapmamızı sağlayacak olan bile yalnızca Kutsal Ruh’un telkinidir. 

Ancak O’nun telkinine karşılık verip sonrasında günahtan tövbe etmek Kutsal Ruh’un hayatlarımızdaki işinin ilk meyvesidir. İman ve alçakgönüllülükle günahlarımızı itiraf etmeliyiz ki, O bizi her kötülükten arındırabilsin. Ne kadar günahkâr olduğumuzu ve hayatlarımızda Allah’a ve O’nun lütfuna ne kadar ihtiyacımız olduğunu anlamalıyız. O olmadan kayıbız, günahlarımızda ölüyüz ve ebedî kayba mahkûmuz. 

Dolayısıyla, içten duayla Allah’ın bize Kutsal Ruhu’nu verme vaadinin gerekli şartlarını tamamlamış oluyoruz. Bundan sonra tüm yapmamız gereken Allah’tan istemek ve O memnuniyetle Kendi Ruhu’nu bize verecektir. “Göksel Baba, Kendisinden isteyenlere Kutsal Ruh’u vermeye, dünyevî anne– babaların çocuklarına iyi armağanlar vermeye olduğundan daha fazla istek-lidir.”—Ellen G. White, Ye Shall Receive Power [Güç Alacaksınız], s. 284. 

Diğer ruhsal armağanlarda olduğu gibi, Kutsal Ruh armağanı da asla başlı başına bir amaç değildir. O İsa’yı yükseltmek, hayatlarımızda Mesih’in karakterini oluşturmak ve Mesih’in bedenini, yani kiliseyi geliştirirken başkalarına hizmet etmemizi sağlamak için verilmiştir. Dolayısıyla, gerek halka açık gerek özel, her türlü ibadet uygulaması Ruh’u İsa Mesih’in üzerine çıkarıyorsa yanlıştır. Zira ancak İsa aracılığıyla “hepimiz tek Ruh’ta Baba’nın huzuruna çıkabiliriz” (Ef. 2:18). 

`Neden Kutsal Ruh armağanı İsa’nın bize verebileceği en büyük armağandır? Hayatındaki Kutsal Ruh gerçeğiyle tecrüben nasıl oldu? Bu armağan olmadan hayatın nasıl olurdu?` 