---
title:  EK ÇALIŞMA
date:   10/03/2017
---

#### EK ÇALIŞMA

Ellen G. White, Christ’s Object Lessons [Mesih’in Örnek Dersleri] kitabında 139–149. sayfalardaki “Vermesini İstemek” bölümünü oku. Cesaretlendirici vaatlerden oluşan yararlı bir derleme için, Ellen G. White, God has Promised [Allah Vaat Etti] adlı kitabı oku (Washington, D.C.: Review and Herald, 1982). 

Dua olmadan hayatlarımızda hiçbir ruhsal gücümüz olmazdı, çünkü dua bizi bu gücün Kaynağı’na bağlar. Dua olmadan Allah’la hiçbir hayatî bağımız olmazdı. “Tanrı yolundaymış gibi görünen” fakat yücelerden gelen armağanların vaadinden ve gücünden yoksun boş kaplar haline geliriz. Şüphesiz, bu hafta da gördüğümüz üzere, Allah’ın duaları yanıtlaması hakkında bize harika vaatler verildi. Peki, Allah vergisi yeteneğimizin elverdiği kadarıyla tüm şartları yerine getirmeye çalıştığımızda bile dua ettiğimiz şeyleri alma-dığımız zamanlara ne demeli? “Ancak dualarınız hemen yanıtlanmıyor gibi görünürse umutsuzluğa kapılmayın. Rab duanın sıklıkla dünyasallıkla karıştırıldığını görüyor. İnsanlar kendi bencil arzularını memnun edecek şeyler için dua ediyorlar ve Rab onların isteklerini bekledikleri şekilde yerine getirmiyor. Onlar ihtiyaçlarının ne olduğunu daha net bir şekilde görene kadar, Rab onları sınavlardan ve denenmelerden geçiriyor, kendilerini alçaltmalarını sağlıyor. O alçak bir arzuyu tatmin edecek, insana zarar getirecek ve onu Allah’ın şerefini lekeleyen bir hale getirecek şeyleri insanlara vermez. O insanlara hırslarını tatmin edecek ve yalnızca kendini yüceltmeye yarayacak şeyler vermez. Allah’a geldiğimiz zaman her şeyi O’nun kutsal isteğine tabi kılarak itaatkâr ve yürekten tövbekâr olmalıyız.”—Ellen G. White, In Heavenly Places [Göksel Yerlerde], s.89. 

#### TARTIŞMA SORULARI: 

`Dua tüm ruhsal varlığımızı hangi şekillerde etkiler? Yani, dua ettiğin zaman senin üstünde nasıl bir etki yapıyor? Dua ettikten sonra dua etmeden önceki halinden ne şekilde farklısın?` 

`Hasta bir çocuğun iyileşmesi ya da bunun gibi bir şey için sürekli dua eden, fakat duası umut ettiği gibi gerçekleşmeyen birine ne söylerdin? Bunun gibi durumlarda dahi Allah’a güvenmeyi nasıl öğreniriz?` 

`Sınıfta dua ile ilgili şahsi tecrübelerin hakkında ve duanın senin için anlamı hakkında konuş. Dua hakkında, duanın amacını anlamakta zorlanan kişilere yardımcı olabilecek ne öğrendin?` 

`Nasıl işe yaradığını tam olarak bilmesek bile dua etmek neden önemlidir?` 
