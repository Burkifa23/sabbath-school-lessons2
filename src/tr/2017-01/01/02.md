---
title:  Kutsal Ruh ve Vahiy
date:   01/01/2017
---

### Kutsal Ruh ve Vahiy 

Allah, Kendi iradesinin insanoğluna tam ve doğru olarak iletilmesini nasıl sağlar? Bunu Kutsal Ruh’un iki temel faaliyetiyle, vahiy ve ilham yoluyla yapar. 

Vahiy sürecinde insanlar, yaratılmış (ve günahkâr) varlıklar olarak kendi başımıza bilemeyeceklerimizin bize açıklanması için, kendileri dışında Biri’nin yardımına muhtaçtır. Yani, Kutsal Ruh bize bilmemiz gereken hakikatleri öğretir (örneğin bkz. Dan. 2:19–23); aksi halde bu bilgileri doğal yollardan hiçbir şekilde öğrenemezdik. 

Vahiy, Allah’ın Kendisinin ve ilahî iradesinin insanlar tarafından bilinmesini sağladığı bir süreçtir. Vahiy kelimesinin ilişkili olduğu temel fikir açığa çıkarma, yani aksi durumda saklı kalacak bir şeyin ifşa edilmesidir. Böylesi bir açıklamaya ihtiyaç duymamızın sebebi, günah yüzünden Allah’tan ayrı düşmüş sınırlı ve günahkâr varlıklar olarak kendi başımıza öğrenebileceklerimizin çok kısıtlı olmasıdır. Allah’ın iradesini bilmek için O’na bağımlıyız. İşte bu yüzden Allah’ın vahyine de muhtacız, çünkü biz Allah değiliz ve O’nun hakkında doğal yollardan ancak çok kısıtlı bir bilgiye sahip olabiliriz. 

`2. Petrus 1:19–21 ayetlerini oku. Bu bize Kutsal Kitap’ın peygamberlik bildirisinin kaynağı hakkında ne söylüyor? Kutsal Kitap’ın bildirisinin ilahî kaynağı bize Kutsal Kitap’ın yetkisi hakkında nasıl bir bilgi veriyor?` 

Elçi Petrus’a göre, Eski Ahit’in peygamberlik bildirisi insan kaynaklı değildi. Peygamberler Kutsal Ruh tarafından yönlendirilmişlerdi, dolayısıyla ilettikleri mesajın içeriği Allah’tan geliyordu. Bu kişiler mesajı kendileri meydana getirmediler. İlettikleri mesajın yalnızca aracısıydılar, kaynağı değil. Petrus peygamberlik sözlerinin ilham kaynağının Ruh olduğunu bilhassa vurguladı: insanlar tarafından kaleme alınmış olsa da “peygamberlik sözü hiçbir zaman insan isteğiyle ortaya çıkmamıştır” (2Pe. 1:21– CANDEMİR). Kutsal Kitap’ın hayatımız üzerindeki nihaî yetkisi de işte bu ilahî kaynağa dayanmaktadır. 

`Allah, Kendi Sözü’nü dünyaya duyurmaları için insanları kullandı. Biz bugün benzer bir şeyi yapmak için, tabii ki Kutsal Yazılar yazmak için değil ama yazılmış olanı duyurmak için Kutsal Ruh tarafından nasıl kullanılabiliriz?` 