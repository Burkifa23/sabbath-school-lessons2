---
title:  Kutsal Ruh’un Öğretmenliği
date:   04/01/2017
---

### Kutsal Ruh’un Öğretmenliği 

Kutsal Ruh, Allah’ın Yazılı Sözü’nün bize verilmesinde aracı olmakla kalmaz, aynı zamanda bizim onu doğru anlamamıza da yardımcı olur. İnsanlar hakikati anlama konusunda karanlıktadır; doğaları gereği Allah’a yabancılaşmışlardır (Ef. 4:18). Bu yüzden Allah’ın Sözü’nü bildiren ve ilham eden Ruh, aynı zamanda onu anlamamızı sağlamaktadır. Sorun Kutsal Kitap’ın anlaşılmaz bir kitap olması değildir. Sorun, Kendisini Kutsal Kitap’ta açıklayan Allah’a karşı günahla lekelenmiş olan tutumumuzdur. 

Kutsal Ruh, bizi yönlendirerek Kutsal Yazılar’ı daha derinlemesine kavramamızı ve Kutsal Kitap’ı sevinçle takdir etmemizi arzulayan bir Öğretmen’dir. Hayatlarımızın sadakatle ve Allah’ın iradesine sevgi dolu bir itaatle göze çarpması için, Allah’ın Sözü’ndeki hakikati bize gösteren ve bu hakikati doğru kavramak için gerekli sezgi gücünü veren de O’dur. Ancak bu sadece Kutsal Kitap’a alçakgönüllü ve öğrenmeye açık bir kalple yaklaşırsak gerçekleşebilir. 

`1. Korintliler 2:13, 14 ayetlerini oku. Elçi Pavlus ruhsal konuları ruhsal olarak yorumlamamız gerektiği konusunda ne yazıyor?` 

Kutsal Kitap’ı anlama konusunda Kutsal Ruh’a bağımlıyız. Kutsal Ruh olmadan Kutsal Kitap’taki kelimelerin ruhsal önemini kavrayamayız, sadece sözel anlamını bilebiliriz. Dahası, biz günahkâr insanlar olarak genelde Allah’ın hakikatine karşı oluruz. Bunun sebebi onu anlamamamız değil, onu yerine getirmeyi tercih etmememizdir. Kutsal Ruh olmadan, Allah’ın mesajına karşı bir yakınlık da olmaz. Bunun karşılığında ne umut, ne güven, ne de sevgi olur. Ruh’un hayat verdiği şey, Kutsal Kitap’ta çoktan duyurulmuş olan hakikat ile uyum içindedir. 

`“Kutsal Kitap’ın öğrettikleriyle ilgili olarak ortada çelişkili fikirler olmasının sebebi kitabın kendisinin anlaşılmazlığı değil, yorumlayan kişilerin gafleti ve önyargılarıdır. İnsanlar kendi sapkın mantıklarını izlemek için Kutsal Kitap’taki açık ifadeleri görmezden gelmeyi tercih ediyorlar.”—Ellen G. White, The Advent Review and the Sabbath Herald, 27 Ocak 1885. Gururun şimdiye dek hangi şekilde Kutsal Yazılar’ın hakikatini hayatına geçirmeni engelleyen bir sürçme taşı oldu? Kendi kişisel arzuların hayatında Allah’ın hakikatini kabul etmeni hangi konularda engelliyor? Her şeyini Allah’a teslim etmeyi nasıl öğrenebilirsin?` 