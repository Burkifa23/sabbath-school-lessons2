---
title:  Kutsal Ruh ve Kutsal Yazı’nın Doğruluğu
date:   03/01/2017
---

### Kutsal Ruh ve Kutsal Yazı’nın Doğruluğu 

Vahiy Allah’ın seçilmiş kişilere doğaüstü bir yollarla hakikati açıklaması, ilham ise insan yazarların sözlerinin Allah’ın tam onayını alması için Kutsal Ruh’un onların yazdıklarının doğruluğunu teminat altına alan çalışmasıdır. Allah yalancı şahitlikten nefret eder (Çık. 20:16) ve yalan söylemesi olanaksızdır (İbr. 6:18). O, Gerçeğin Tanrısı olarak anılır (Mez. 31:5–KM [hakikat Allahı], Yşa. 65:16–KM [hak Allahı]). Benzer bir şekilde, Kutsal Ruh’a da “Gerçeğin Ruhu” adı verilir (Yu. 14:17). 

`Mezmur 119:160 ayetini oku. Bu ayet Allah’ın bize açıkladığı her şey hakkında ne öğretiyor?` 

`Yuhanna 17:17 ayetini oku. İsa bu ayette bize Allah’ın Sözü hakkında ne diyor?` 

Allah’ın Sözü güvenilirdir ve tümüyle kabul edilmeye lâyıktır. Kutsal Yazılar’ı yargılamak bize düşmez; aksine Kutsal Yazılar bizi yargılama hakkına ve yetkisine sahiptir. “Tanrı’nın sözü diri ve etkilidir, iki ağızlı kılıçtan daha keskindir. Canla ruhu, ilikle eklemleri birbirinden ayıracak kadar derinlere işler; yüreğin düşüncelerini, amaçlarını yargılar” (İbr. 4:12). 

Elbette ki Kutsal Kitap belirli zamanlarda, mekânlarda ve kültürlerde yaşamış kişiler tarafından kaleme alınmıştır (başka türlü nasıl olabilirdi ki?), ama biz bu durumu Kutsal Kitap’ın bize ilettiği mesajı sulandırmak ya da göz ardı etmek için bir sebep olarak görmemeliyiz. Bu kapı bir kere aralanırsa, Kutsal Kitap insanlara ve onların hakikat hakkındaki saptamalarına tabi hale gelir. Bunun sonucu olarak pek çok kişi Kutsal Kitap’a inandıklarını söylemelerine rağmen altı günde yaratılış, dünya çapında tufan, bakireden doğuş, İsa’nın bedensel olarak dirilişi ve gerçek anlamda Kinci Geliş gibi gerçekleri reddedebilir. Bunlar hata yapmaya müsait insanların Kutsal Yazılar’ı yargılayarak reddettiği pek çok Kutsal Kitap hakikatinden sadece birkaçı. Bu hiçbirimizin asla girmemesi gereken bir yol. 

`Allah’ın Sözü’nü kendi muhakememize tabi kılmak yerine kendi muhakememizi Allah’ın Sözü’ne tabi kılmak neden çok önemlidir?` 