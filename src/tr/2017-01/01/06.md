---
title:  Kutsal Ruh ve Söz
date:   05/01/2017
---

### Kutsal Ruh ve Söz 

Kutsal Kitap’ın içeriğini biz insanlara ilham ederek açıklamış olan Kutsal Ruh, bizi asla Allah’ın Sözü’ne aykırı bir şekilde yönlendirmez. 

`Yuhanna 5:39, 46, 47 ve Yuhanna 7:38 ayetlerini oku. Bu ayetlerde İsa hangi yetkiden bahsediyor? Kutsal Kitap İsa’nın Mesih olduğunu ne şekilde doğrulamaktadır?` 

Bazı kişiler Kutsal Ruh’tan Kutsal Kitap’ın çok açık mesajına ters düşen özel “vahiyler” ve talimatlar aldıklarını iddia etmektedirler. Onlar için Kutsal Ruh Allah’ın Sözü’nden daha yüksek bir mertebeye erişmiştir. Allah’ın ilham edilmiş Yazılı Sözü hükümsüz kılındığı ve açık mesajı geçiştirildiği zaman, tehlikeli zeminde yürümüş ve Allah’ın Ruhu’nun rehberliğini takip etmemiş oluruz. Bizim ruhsal teminatımız yalnızca Kutsal Kitap’tır. İman ve uygulamaya ilişkin tüm konularda tek güvenilir kaide odur. 

“Kutsal Ruh, Kutsal Yazılar vasıtasıyla zihnimize konuşur ve hakikati kalbimiz üzerine işler. Böylece yanlışı ifşa ederek, ruhumuzdan söküp alır. Mesih, Allah’ın sözü aracılığıyla çalışan Gerçeğin Ruhu vasıtasıyla, seçilmiş halkının Kendisine yaklaşmasını sağlar.”—Ellen G. White, Çağların Arzusu, s. 671 [Sevgi Öğretmeni, s. 664, 665]. 

Ellen G. White’ın açıkça belirttiği gibi, “Kutsal Ruh, Kutsal Kitap’ı geçersiz kılmak için verilmemiştir, hiçbir zaman da bu amaçla bahşedilemez; zira Kutsal Yazılar tüm öğreti ve deneyimlerin test edilmesi gereken standardın Allah’ın sözü olduğunu açıkça bildirirler.”—Ellen G. White, Büyük Mücadele, s. 9. 

Kutsal Ruh hiçbir zaman Allah’ın Sözü’nün yerine geçmesi için verilmez. Aksine, O Kutsal Kitap’la uyum içinde ve onun aracılığıyla çalışarak bizi Mesih’e çeker, böylece Kutsal Kitap’ı ruhsallık için yegâne hakiki standart haline getirir. Bir kimse Allah’ın Sözü’yle çelişen iddialarda bulunduğunda, bu kişinin gerçeği söylemediğinden emin olabiliriz. Kalpleri ya da amaçları yargılayamayız. Ancak ilahiyatı yargılayabiliriz, bunu yapmak için tek standardımız ise Allah’ın Sözü’dür. 

`İnsanların kilisede yaymaya çalıştığı, Allah’ın Sözü’ne açıkça aykırı olan öğretilerden bazıları neler? Bizim (1) bu yanlışlara ve (2) bu yanlışları yayan kişilere karşı tepkimiz ne olmalıdır?` 