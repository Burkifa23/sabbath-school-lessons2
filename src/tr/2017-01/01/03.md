---
title:  Kutsal Ruh ve İlham
date:   02/01/2017
---

### Kutsal Ruh ve İlham 

İlham, Allah’ın Kendi mesajını insanî araçları kullanarak iletirken Kutsal Ruh’un işi aracılığıyla uyguladığı etkisini tanımlamak için kullanılan bir kavramdır. Tüm Kutsal Yazılar’da hakikate ilişkin bir temel birlik olmasının sebebi, Kutsal Ruh’un ilham sürecindeki çalışmasıdır. Gerçeğin Ruhu olan (Yuhanna 14:17, 15:26, 16:13) Kutsal Ruh, bizi tüm gerçeğe yöneltecektir. 

`2. Petrus 1:21, Yasanın Tekrarı 18:18, Mika 3:8 ve 1. Korintliler 2:9–13 ayetlerini oku. Bu ayetler bize Kutsal Kitap’ın yazarları hakkında ve Allah’ın Kutsal Kitap’ın kaynağına katılımı konusunda ne anlatıyor?` 

“Kutsal Ruh tarafından yöneltilme” (2Pe. 1:21) Kutsal Ruh’un ilham sürecindeki rolünün güçlü bir ikrarıdır. Elçi Pavlus 1. Korintliler 2:9–13 ayetlerinde vahiy ve ilhamı Kutsal Ruh’a atfediyor. 9. ayette sözünü ettiği hiçbir gözün görmediği gizli şeyleri “Allah biz elçilere açıkladı” diyor. Allah bunları Ruh aracılığıyla açıkladı. (1Ko. 2:10). Elçiler “Tanrı’nın bize lütfettiklerini bilelim diye... Tanrı’dan gelen Ruh’u” almışlardır (1Ko. 2:12). Bundan sonra, 13. ayette ilhamın işlemesine değinerek, “insansal bilgeliğin öğrettiği sözlerle değil, ama ruhsal şeyleri [düşünceleri] ruhsal şeylerle [sözlerle] karşılaştırarak Ruh’un öğrettiği sözler ile” bildirilen şeylerden bahsediyor (CANDEMİR). Pavlus’un duyurduğu bilginin kaynağından ve yetkisinden hiçbir şüphesi yoktu. 

Kutsal Kitap’ın pek çok bölümü Allah’ın doğrudan doğaüstü vahyinin bir sonucu olmakla birlikte, Kutsal Kitap’taki her şey bu şekilde bir vahiyle açıklanmamıştır. Allah kimi zaman, mesajını açıklamak ve iletmek için, Kutsal Kitap yazarlarını olayları dikkatle kişisel olarak araştırmaları veya var olan diğer metinlerden yararlanmaları yoluyla (Yşu. 10:13, Luka 1:1–3) kullanmıştır. Dolayısıyla, Kutsal Kitap’ın tüm kısımları vahyedilmiş ve esinlenmiştir (2Ti. 3:16). İşte bu yüzden Pavlus “önceden ne yazıldıysa,” “Kutsal Yazılar’ın verdiği cesaretle umudumuz olsun diye” bizim için yazıldığını söylüyor (Rom. 15:4). Konuşan ve insan lisanını yaratmış olan Allah, seçilmiş kişilerin esinlenmiş düşünceleri insan sözleriyle en doğru ve güvenilir biçimde iletmelerini sağlıyor. 

“Allah Kendi gerçeğini dünyaya insan aracılar vasıtasıyla iletmekten memnun olmuştur ve bizzat Kendisi, Kendi Kutsal Ruhu’yla insanları yetkin kılarak Kendi işini yapmalarını sağlamıştır. Zihinleri söylenecek şeylerin ve yazılacak şeylerin seçiminde yönlendirmiştir. Hazine toprak kaplara emanet edilmiştir, ancak yine de Gökten gelmiştir.”—Ellen G. White, Selected Messages [Seçme Mesajlar], 1. kitap, s. 26. 