---
title:  Kutsallığın Doğası
date:   06/02/2017
---

### Kutsallığın Doğası 

“İsa’ya yaklaştıkça kendi gözünüzde daha kusurlu görüneceksiniz; zira görüşünüz daha keskin olacaktır ve sizin kusurlarınız O’nun kusursuz doğasına kıyasla geniş ve kesin bir tezat sergileyecektir. Bu, Şeytan’ın aldatmalarının gücünü kaybettiğinin kanıtıdır; Kutsal Ruh’un canlandırıcı etkisinin sizi uyandırdığının belirtisidir.”—Ellen G. White, Mesih’e Doğru Adımlar, s. 64, 65 [Yol, Gerçek ve Yaşam, s. 55]. 

`Efesliler 1:4, 5:25–27 ve İbraniler 12:14 ayetlerini oku. Allah’ın tüm halkı ve kilise için amacı nedir?` 

Kutsallık Allah’ın hem emri, hem de armağanıdır. Bu yüzden onun için dua etmeli ve her gün onu ortaya koymaya çalışmalıyız. Kutsallık, her gün Mesih’le birlikte Ruh’ta yürürken hayatlarımızda gözüken Ruh’un meyvesidir (Gal. 5:16, 22, 25). Kutsallık, Mesih benzerliğinde olmak demektir. İsa’ya ait olmak ve O’nun çocuğu olarak sevgi dolu itaat ve adanmışlıkla yaşamak, gitgide daha fazla O’nun benzerliğine dönüştürülmek demektir. Kutsallık kavramının temel anlamı ayrılmış olma durumuna, Allah için özel bir hizmet nedeniyle ayrılmış olmaya işaret eder. Öte yandan kutsallık ayrıca gerçek bir ahlakî ve ruhsal niteliğe, yani Allah’ın önünde pak ve doğru olmaya işaret eder. Her iki yön bir arada tutulmalıdır. 

Yeni Ahit’te imanlılar onları özel bir amaç için ayıran İsa’yla eşsiz ilişkilerinden dolayı kutsal olarak adlandırılırlar. Kutsal olmak onları etik olarak mükemmel ve günahsız yapmaz, fakat onları değiştirir ve böylece kutsal ve pak bir hayat tarzı yaşamaya başlayabilirler (Pavlus’un mükemmel ve günahsız olmamalarına rağmen Korintlilere kutsallar veya azizler dediği 1. Korintliler 1:2 ayetiyle karşılaştırın). İmanlılar, onsuz kimsenin Rabb’i göremeyeceği kutsallığın ardından gitmeye teşvik edilmişlerdir (İbr. 12:14). Her imanlının Allah tarafından kabul edilmesi başlangıçtan itibaren mükemmeldir, fakat kutsallıkta büyümemiz hayat boyu süren bir süreçtir ve her zaman büyümelidir ki bizi kurtaran Mesih’in kusursuz suretine gitgide daha fazla dönüşebilelim. 

`Kutsal olmak ile hâlâ kutsallığın ardından gitmek arasında bir gerilim vardır. Hâlihazırda Allah’a ait olduğumuzu ve İsa’nın bizim yerimize kurban olması nedeniyle O’nun tarafından kabul edildiğimizi bilmek kutsallığı aramamızı nasıl etkiler?` 