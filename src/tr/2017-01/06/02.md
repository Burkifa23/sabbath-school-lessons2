---
title:  Allah’ın Kutsallığı
date:   05/02/2017
---

### Allah’ın Kutsallığı 

`1. Petrus 1:14–16 ayetlerini oku. Kutsallık için nihai istek neden sadece Allah’ın Kendisinin gerçekliğidir? Seni kutsal bir yaşam sürmeye sevk eden nedir? Allah’ın kutsal olması ne demek?` 

Allah’ın kutsallığını ihmal ederek O’nun sevgisine vurgu yapmak yaygındır. Allah sevgi olsa da, kutsallık fikri Allah’ın ismiyle Kutsal Kitap’taki diğer tüm niteliklerinden çok daha sık ilişkilendirilmiştir (Mez. 89:18, Yşa. 40:25, Yer. 51:5, Hez. 39:7, Va. 4:8). Kutsallık O’nun doğasının saflığını ve ahlakî mükemmelliğini tanımlar. Allah’ın kutsallığı demek, O’nun mükemmel olarak iyi ve günahtan tamamıyla özgür olması demektir. Allah’ın kutsallığı, O’nun tüm diğer niteliklerinin mükemmelliği demektir. 

Allah sonsuz bir güce sahip, mükemmel ve tam bir bilgiye sahip ve her yerde olup, mükemmel bir kutsallığa sahip olmasaydı, haklı olarak korktuğumuz bir güç olurdu. Aksine, O sevmemiz gereken bir Tanrı’dır. 

O’nun gücü kutsal bir güçtür. O’nun merhameti kutsal bir merhamettir. O’nun bilgeliği kutsal bilgelik ve sevgisi kutsal sevgidir. Bu anlamda kutsallık tüm ilahî sözlerin en derinidir, zira Allah’ın doğasıyla ilgilidir. Allah’ın kutsal varlığının saflığını inkâr etmek belki de O’nun varlığını inkâr etmekten daha kötüdür. İkincisi O’nu var olmamış yapar, birincisi ise O’nu sevgisiz, hatta nefret edilen bir tanrı yapar. 

Allah’ın kutsallığı demek O’nun günahtan ayrı olması demek ve içinde Kendisini gösterdiği iyiliğe tamamıyla adanmış olması demektir. Başka bir deyişle, kutsallık ahlakî bir nitelik kadar ilişkisel bir niteliği de simgeler. Günahtan ayrılmayı ve Allah’ın yüceliğine tamamen adanmayı kapsar. 

Yeşaya 6:3 ve Vahiy 4:8 ayetlerinde Allah “Kutsal, kutsal, kutsal” olarak tanımlanır. Kutsal Kitap yazarları önemli olan bir şeye vurgu yapmak istediklerinde söylenen şeye dikkatimizi çekmek için o sözü tekrarlarlar. İsa sözleri tekrar ederek önemli ifadelere dikkatimizi çeker: “doğrusu, doğrusu” (Yuhanna 5:24, 6:47, vb.), veya “Yeruşalim, Yeruşalim” (Matta 23:37), ya da “Marta, Marta” gibi isme seslenerek (Luka 10:41). Allah’ın niteliklerinin içinde sadece O’nun kutsallığı bir kerede üç kez tekrar edilir. Bu bir şeyin öneminin çok yüksek olduğunu gösterir. Allah’ın doğası gerçekten de kutsaldır. O pak ve iyidir. 

`Bizim sonsuz güçlü Allah’ımız ve Yaratıcımız kutsal ve sevgi dolu olmasaydı, haklı olarak ne kadar korkmuş olurdun? Allah’ın olduğu gibi olması konusunda neden çok minnettar olmamız gerektiği hakkında, cevabın sana ne diyor?` 