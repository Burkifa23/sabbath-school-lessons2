---
title:  Kutsallığın Kuralı Allah’ın Yasasıdır
date:   08/02/2017
---

### Kutsallığın Kuralı Allah’ın Yasasıdır 

Allah’ın bizi Kendi yasasını tutmaya çağırdığını biliyoruz. Bu durumda, “bizi kurtaramıyorsa O’nun yasasını neden tutmalıyız” sorusu ortaya çıkıyor. Bunun cevabı kutsallık fikri içinde bulunur. 

`Romalılar 7:12 ve 1Ti. 1:8 ayetlerini oku. Pavlus yasayı tanımlamak için hangi nitelikleri kullanıyor? Yasa Allah’ın karakterini nasıl yansıtır?` 

Yasa kutsal, doğru ve iyidir. Bu üç vasıf yalnızca Allah’ın Kendisi’ni uygun bir şekilde tanımlar. Bu yüzden yasa Allah’ın karakterinin bir ifadesidir. 

Ruhla dolu bir hayat yaşamak demek, Allah’ın yasasına göre yaşıyoruz demektir. Yasa O’nun kutsallığının değişmez kuralıdır. Yasanın getirdiği standart, Allah’ın Kendisi değişmez olduğu gibi, değiştirilemez. İsa yasanın yürürlükten kalkmayacağını, aksine her bölümünün tamamlanması gerektiğini onayladı (Matta 5:17–19). Yasayı tutmak yasacılık değildir; sadakattir. Yasa bizi kurtarmaz. Bunu asla yapamaz. Yasa asla bizim kurtuluşa giden yolumuz değildir. Aksine, kurtulmuş olanların yoludur. Tabiri caizse yasa, içinde sevgimizin yürüdüğü ve kendini ifade ettiği ayakkabıdır. Bu nedenle İsa, dikkate değer bir biçimde “kötülüklerin çoğalmasından ötürü birçoklarının sevgisi soğuyacak” dedi (Matta 24:12). Yasaya değer verilmediğinde sevgi azalır. 

`Romalılar 13:10 ve Matta 22:37–40 ayetlerini oku. Sevmek neden yasayı yerine getirmektir?` 

Kutsallık için kural ve kaide Allah’ın yasasıyken, O’nun kutsallığının kalbi sevgidir. Sevgi Allah’ın kurtarıcı işlerine cevaptır ve sadakatte ortaya konur. Dürüst ve sevgi dolu bir yasa tutucusu olmadan İsa’nın iyi bir öğrencisi olamazsınız. Sevgi olmadan yasanın maddelerini yerine getirmek mümkün olsa da, yasayı tutmadan gerçek sevgiyi sergilemek mümkün değildir. Gerçek sevgi imanlı olmayı gerektirir. Sevgi yasayı yürürlükten kaldırmaz. Onu yerine getirir. 

`Yasa neden Allah’ın bize karşı sevgisinin bir ifadesidir? Sevgi ve itaat birbiriyle nasıl ilişkilidir?` 