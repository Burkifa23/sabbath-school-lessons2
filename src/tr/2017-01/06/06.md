---
title:  Kutsallığı Aramak
date:   09/02/2017
---

### Kutsallığı Aramak

`Mezmur 15:1, 2; Efesliler 4:22–24; ve 2. Timoteos 2:21 ayetlerini oku. Kutsallık hakkında bize ne diyorlar?` 

Kutsallık Allah ile paydaşlığın mutluluğundan zevk almak için ön şarttır. Bizim Allah’a yararlı oluşumuzun önkoşuludur. “Bir eylem ek, bir alışkanlık biç; bir alışkanlık ek, bir karakter biç” sözünün doğruluğunu biliyoruz. Buna “Karakter kaderdir” sözünü de ekleyebiliriz. 

Göğe götürebileceğimiz tek şey karakterlerimiz olacaktır. 

Fakat yeni alışkanlıklar ve karakter geliştirmek, kendi çabamızla yapabileceğimiz kendi kendini kutsama işi değildir. Alışkanlık oluşturmak Ruh’un bizi kutsallık içinde yönlendirdiği olağan yoldur. Alışkanlıklar Hristiyan yaşantımızda çok önemlidir, bilhassa da Kutsal Kitap’ta belirtilen sabır, sevgi, sadakat, nezaket, iyilik ve özdenetim gibi değerlerle bağlantılı büyüyen alışkanlıklar. 

Kutsal Ruh kalplerimizi doldurduğunda, şüphesiz Allah için etkin bir şekilde çalışacağız. Fakat bizi kutsayanın ve içimizde başladığı iyi işi bitirecek olanın Allah olduğunu sıklıkla unutuyoruz (Flp. 1:6). Bazen Allah için yaptığımız şeyler ile o kadar çok meşgul oluyoruz ki, duada O’nunla iyi zaman geçirmeyi unutuyoruz. Dua edemeyecek kadar meşgul olduğumuzda, aslında Hristiyan olamayacak kadar meşgul olmuş oluyoruz. 

Belki de bilgimiz ve başarımız bizi o kadar bağımsız ve kendine güvenen kişiler haline getiriyor ki, becerilerimizi ve ince planlarımızı kanıksayarak, Mesih’ten ayrı ve Kutsal Ruh olmadan hiçbir şey başaramayacağımız unutuyoruz. 

Eylemcilik kutsallık değildir. Rab için büyük işler yapmış, fakat gerçekte O’nu takip etmemiş insanlar olacak. “O gün birçokları bana diyecek ki, ‘Ya Rab, ya Rab! Biz senin adınla peygamberlik etmedik mi? Senin adınla cinler kovmadık mı? Senin adınla birçok mucize yapmadık mı?’” (bkz. Mat. 7:22, 23). Allah tarafından çağrılmış olmakla, Allah için bir şey yapmaya sevk edilmiş olmak arasında büyük fark vardır. Allah’ın çağrısını duymak için en başta sükûnetle zaman ayırmamışsak, her ne yapıyorsak kendi kendine yapıyor olma tehlikesi içindeyizdir. Fakat işimiz ilahî bir çağrıdan kaynaklanmıyorsa, işimizle alakalı bir güç, huzur ve kalıcı bir bereket olmayacaktır. Kişisel kutsallığımızda en büyük ihtiyacımız Kutsal Ruh’un bizi yönlendirdiği üzere Allah’ın sesini duyduğumuzda ve O’nun Sözü’nden yeni güç aldığımızda O’nunla kaliteli zaman geçirmektir. Bu bizim işimize muazzam bir güvenilirlik ve ikna edici bir güç verecektir. 