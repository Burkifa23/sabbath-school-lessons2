---
title:  Yumuşak Huyluluk ve Özdenetim
date:   16/02/2017
---

### Yumuşak Huyluluk ve Özdenetim

`Galatyalılar 5:23 ve Matta 5:5 ayetlerini oku. Mesih’e yaraşır önderlik için yumuşak huyluluk veya alçakgönüllülük neden çok önemlidir?` 

Yumuşak huyluluk veya alçakgönüllülük zayıflık anlamına gelmez. Korkaklık veya liderlik vasfının olmaması demek değildir. Aksine, Musa dünyadaki en alçakgönüllü insan olmasına rağmen (Say. 12:3) Allah’ın halkının güçlü bir önderiydi. Uysal insanlar yaygaracı, kavgacı veya bencilce sinirlenen insanlar değillerdir. Bunun yerine nazik bir ruh ile hizmet ederler. Uysallık, tabi ki birisinin kendi çabasıyla değil, içimizde çalışan Allah’ın gücüyle oluşan içsel bir imanın ve güvenin dıştan ifadesidir. Genelde gürültücü, yaygaracı ve iddialı olanlar güvensizliklerini ve korkularını örtmektedirler. 

`Galatyalılar 5:23 ve Süleyman’ın Özdeyişleri 16:32 ayetlerini oku. Özdenetim yapmadığımız zaman hangi kötü durumlarla karşılaşırız? Hayatlarımızda özdenetim sahibi ve ölçülü isek hangi bereketleri kazanırız?` 

Kutsal Ruh’un meyvelerinin son yönü itidal veya özdenetimdir. Burada hepimiz çok dikkatli olmalıyız, zira kim kendine hâkim olma hususunda, bir alanda veya diğer bir alanda mücadele etmez ki? Kişi bir şehri, bir topluluğu veya bir kiliseyi yönetmeden önce, kendi ruhunu kontrol edebilmelidir. Gerçek itidal sadece yiyecek ve içecek konusunda kontrol değil, hayatın her alanını kontrol demektir. 

Yukarıda bahsedilen tüm yönler Kutsal Ruh’un meyvesinin bir parçasıdır. Kutsal Kitap Allah’ın hayatlarımızdaki işini tanımlarken, kutsallığın etik yönleri karizmatik armağanlara göre önceliklidir. İmanlının hayatında geçekten önemli olan, tüm yönleriyle Mesih benzerliğinde olmaktır. Ruh’un meyvesi her yerdeki imanlıların ortak ayırt edici işareti olduğundan, O’nun kilisesinde görünebilir bir birlik meydana getirir. 

`Hayatının daha fazla özdenetim uygulaman gerektiren alanları hakkında düşün. Belki de bir alanda diğerine göre daha kontrollüsündür. Allah’ın gücü aracılığıyla tüm alanlarda kontrol sahibi olmak neden önemlidir? Cevabını Sebt günü derste söyle.` 