---
title:  Sevgi Meyvesi
date:   13/02/2017
---

### Sevgi Meyvesi

`Galatyalılar 5:22 ayetini ve 1. Korintliler 13. bölümü oku. Sevgi neden Ruh’un meyvesinin ilk ve en önemli yönüdür? Sevgi bu meyvenin takip eden tüm diğer yönlerini nasıl etkiler?` 

Sevgi Ruh’un meyvesinin çeşitli karakter özelliklerini uygun bir şekilde yönlendirir ve taçlandırır. Bir anlamda sıralanan tüm diğer özellikler sevginin yönleri olarak görülebilir. Allah sevgi olduğundan (1Yu. 4:8), en büyük Hristiyan erdemi sevgidir (1Ko. 13:13). Allah’ın sevgisi tüm diğer iyiliklerin temeli ve kaynağıdır. Allah’ın sevgisi Kutsal Ruh aracılığıyla yüreklerimize dökülür (Rom. 5:5). Sevgi, Allah’ın çocukları olduğumuzun kanıtıdır. 

Bu sevgi, salt insanî ilgiden çok daha fazlasıdır. İnsan çabasıyla taklit edilemez. Mesih’te kalmanın sonucu olarak ortaya çıkar. Cömert ve hak edilmeyen bir sevgidir. Tek başına dönüştürme gücüne sahiptir. İlahî sevgi, hassas fakat güçlü doğasıyla günahkârları tövbeye yöneltir ve daha iyi bir şeyi isteme arzusu uyandırır. Sevgi birleştirme gücüne sahiptir, daha önce birbirine düşman olanları bile birleştirir (Luka 6:27, 28; Rom. 5:8). Böylece birbirimize karşı olan sevgimiz sayesinde dünya Hristiyanların gerçekten de İsa Mesih’in takipçileri olduğunu bilecektir. Bu sevgi meyvesi Hristiyanları başkalarına karşı anlayış ve hassaslık göstermeye de yöneltecektir. 

1. Korintliler 13. bölümde yer alan sevginin örnek tarifinin tam da 12. ve 

14. bölümler arasında yer alması ilginçtir. Bu iki bölüm Ruh’un armağanlarıyla ilgilidir. Ancak 13. bölüm, Ruh’un meyvesi olan sevgiyle ilgilidir. Üstün armağanlar bile sevgisiz hiçbir şeydir. Ruh’un meyvesi olmaksızın Ruh’un armağanları güçsüzdür ve Allah’ın amaçladığı bereketleri üretmezler. Ancak sevgi, Ruh’un meyvesinin diğer tüm erdemlerini bir bütün halinde birbirine bağlayan tutkaldır. 

`Hayatının hangi kısmı sevgi özelliğinden yoksun? Kutsal Ruh’tan günlük yaşamda muhatap olduğun insanlara karşı seni sevgiyle doldurmasını iste. Allah bizi diğer insanlar aracılığıyla da sevdiğini hatırla. Başkalarına karşı nasıl sevgi gösterebilirdin? Sevgi Ruh’un meyvelerinde bahsedilen diğer değerleri nasıl etkiler?` 