---
title:  Meyve Vermenin Şartı
date:   12/02/2017
---

### Meyve Vermenin Şartı

`Yuhanna 15:1–11 ayetlerini oku. Meyve neden ancak İsa, yani asma ile canlı bir ilişki dolayısıyla verilebilir? İsa’da kalmak neden bu kadar önemli? O’nda nasıl kalırız?` 

Hristiyanın gerçek bir şekilde meyve vermesinin ilk sırrı, Mesih’te kalmaktır. Mesih’ten ayrı olarak gerçek ruhsal meyveler veremeyiz. Ruh’un meyvesi bize dışarıdan dayatılmaz, içimizdeki Mesih’in yaşamının bir sonucudur. Yuhanna 15:1–11 ayetlerinde, İsa bize meyve vermenin Mesih’in, yani asmanın yaşamının imanlıların dallarından akmasının bir sonucu olduğunu söylüyor. Meyvenin büyümesi Mesih İsa aracılığıyla Allah’ın işidir. 

İmanlının sorumluluğu Mesih’te kalmaktır. Mesih bizim düşüncelerimizde yaşadığında, işlerimizde de görünür hale gelecektir. İsa Kendi yaşamını içimizde sürdürür. Mesih’in yaşadığı hayat, O’nun karakterini yansıtmamız bakımından, içimizde oluşturulacaktır. 

Ruh’un meyvesi, Kutsal Ruh aracılığıyla Mesih’in takipçileri içinde üretilen İsa’nın karakteridir. Mesih içimizde yaşadığı zaman “Ruh’la yürürüz ve bedenin arzusunu asla yerine getirmeyiz” (Gal. 5:16, CANDEMİR). 

İsa’nın sözleriyle: “Her iyi ağaç iyi meyve verir, kötü ağaç ise kötü meyve verir. İyi ağaç kötü meyve, kötü ağaç da iyi meyve veremez” (Matta 7:17, 18). İyi meyve, Kutsal Ruh aracılığıyla İsa’yla ilişkide kalmamızın doğal ürünüdür. Ruh’un kalbimizdeki içsel telkinleriyle işbirliği yaptığımızda, Ruh’un meyvesi yaşamlarımızda belirgin hale gelir. Karakterlerimiz, söylediklerimizde ve yaptıklarımızda, hatta düşündüklerimizde bile İsa Mesih’in karakterini yansıtmak üzere dönüştürülür. Kutsal Ruh zaferli bir şekilde yaşamamız için bize güç verecek ve Allah’ın çocuklarının karakter özellikleri olan erdemleri geliştirecektir. 

`Elçi Pavlus 2. Timoteos 3:5 ayetinde “Tanrı yolundaymış gibi görünüp bu yolun gücünü inkâr edenler”i tanımlıyor. Dindar bir yaşam ile Kutsal Ruh’la dolu bir yaşam arasındaki fark nedir? Kendimizin ne tür bir yaşam sürdüğümüzü nasıl bilebiliriz?` 