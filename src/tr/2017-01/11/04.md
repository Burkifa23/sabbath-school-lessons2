---
title:  'Kutsal Ruh’u Kederlendirmek: 2. Bölüm'
date:   14/03/2017
---

### Kutsal Ruh’u Kederlendirmek: 2. Bölüm 

Kutsal Ruh’un kederlendirilebilir olması bize Allah’ın yaptıklarımız karşısında kayıtsız olmadığını gösterir. Allah aldığımız kararlardan ve yaşam şeklimizden etkilenir. 

`Efesliler 4:25–5:2 ayetlerini oku. Burada ne yapmamız söyleniyor ve bu emirleri dinleseydik hayatlarımız ne kadar farklı olurdu?` 

Olumlu ifadelerle: sevgiyle gerçeği söylediğimizde; günaha karşı öfkeli olup, fakat öfkeyle günah işlemediğimizde; kendi emeğimizle çalışarak işimizin ürününü ihtiyacı olanlara iyilik etmek için kullandığımızda; öğretici bir tavırla konuştuğumuzda ve dinleyicilerimize lütuf aktardığımızda; nazik, şefkatli ve affedici olduğumuzda, Kutsal Ruh’u mutlu ederiz. Hristiyan olduğumuzu iddia ediyor fakat Mesih sanki hiç gelmemiş ve hayatlarımız O’nun yönlendirmesiyle sevgisinden etkilenmemiş gibi yaşıyorsak, Kutsal Ruh’u kederlendiririz. Gerçeğe inandığımızı ikrar ederken, davranış ve tavırlarımız bu ikrara ters düşüyorsa, o zaman Kutsal Ruh’u kederlendiririz. Ahlâkî doğruluğun yokluğu da Ruh’u kederlendirir. İnsanlara ulaşma çabalarımız ahlâkî davranışlarımızdan ayrı olamaz. İnsanların bizim gerçekten O’nun çocukları olduğumuzu ve İsa’yı yansıttığımızı göreceği bir hayat yaşıyorsak, Allah’ın kalbine sevinç getiririz. 

`Efesliler 4:3, 4, 15, 16, 32 ayetlerini oku. Bu ayetler Ruh’ta yaşamanın toplumsal yanları hakkında neyi ortaya koyuyor? Ruh dolu bir yaşam diğer imanlılarla birlikte olunan toplumda kendini nasıl gösterir?` 

Efesliler 4. bölümde ayrıca belirgin bir toplumsal boyut olması ilginçtir. Birlik fikri birkaç kez dile getirilir. Pavlus “birbirimiz” (Ef. 4:32) bağlamında Allah’ın hayatını yaşadığımız için, Ruh’un birliğini devam ettirmemizden endişe ediyor. Kilisede birbirimizle nasıl ilişkili olduğumuz, “Ruh’un birliğini esenlik bağıyla korumaya gayret etmek” (Ef. 4:3) Ruh’u kederlendirmemenin çok önemli bir parçasıdır. Kutsal Ruh’un tapınağı olan kilisede (1Ko. 3:16, 17) birbirimize nasıl davrandığımız Allah için gerçekten önemlidir. Mesih’in bedeni içinde bir birimizi nasıl düşündüğümüz Allah’ın Ruhu için birinci derecede önemlidir. 

`Gerçeği, üç meleğin mesajını bilmek iyidir (Va. 14:6–12), fakat ken-dine şu soruyu sor: Başkalarına, özellikle de senden aşağı düzeyde olan veya senin için hiçbir şey yapamayacak olan kişilere nasıl davranıyorsun? Yani, sana karşılık olarak verecek bir şeyi olmayanlara.` 
