---
title:  'Kutsal Ruh’u Kederlendirmek: 1. Bölüm'
date:   13/03/2017
---

### Kutsal Ruh’u Kederlendirmek: 1. Bölüm 

`Efesliler 4:30 ayetini oku. Pavlus burada bir emir kipi kullanıyor ve Kutsal Ruh’u kederlendirmememiz için bizi uyarıyor. Kutsal Ruh’u kederlendirmek ne demektir?` 

Kutsal Ruh kişisel bir varlıktır, yalnızca ilahî bir güç değildir. Bu nedenle kederlendirilebilir. Fakat Kutsal Ruh’u nasıl kederlendirebiliriz? Belki de Kutsal Ruh’un işlerinden birinin gözlerimizi günaha karşı açmak olduğunu hatırlamalıyız (Yuhanna 16:8). O bizi, günahlarımızı affeden ve bizi aklayan İsa’ya yönlendirir. Ne de olsa, Allah’ın Ruhu “kutsal” olarak adlandırılmaktadır. Bu, O’nun günahtan nefret ettiği anlamına gelir. Fakat her şeyde Allah’a itaat ettiğimizde ve kutsal ve saf olan şeyler düşünüp konuştuğumuzda O sevinç duyar. Öte yandan bu, aynı zamanda ilahî çağrımız karşısında değersiz olan herhangi bir şeye değer verdiğimizde O’nu kederlendiğimiz anlamına gelir. Günaha tutunmaktaki veya günahın ciddiliğini küçümsemekteki bir ısrarımız O’nu kederlendirir. Kutsal Ruh’u kederlendirmek ciddi bir meseledir. 

Pavlus’un Efesliler 4:30 ayetindeki Kutsal Ruh’u kederlendirmeye ilişkin ifadesinin bağlamı, birinin Mesih tarafından dönüştürülmeden önceki ve dönüşümden sonraki yaşam tarzı ile ilgilidir. Mesih’te yeni varlıklar olarak birbirimize karşı sabırlı ve nazik olmalı, sevgi içinde birbirimize karşı sabretmeli ve barış bağı içersinde Ruh’un birliğini korumak için gayretli olmalıyız (Ef. 4:2, 3). Ruh tarafından yenilenmiş olarak (Ef. 4:23), artık yeni başımız olan Mesih’i izliyoruz (Ef. 4:15) ve böylece öteki uluslar gibi boş düşüncelerle yaşamıyoruz (Ef. 4:17). Aksine, Allah’ı hoşnut edecek bir yaşam sürüyoruz (Ef. 4:24–31). 

4. bölümdeki ayetlerde bahsi geçen herhangi bir olumsuz şeyin kalbimizde yer bulmasına izin verdiğimizde ve bunlar sözlerimizde ve işlerimizde kendilerini gösterdiklerinde, Kutsal Ruh üzülür ve kederlenir. Kutsal Ruh’u kederlendirmek, O’nun kutsallaştıran varlığını ve yaşam dönüştürücü gücünü hiçe saymak demektir, zira kasten günah işlemeye devam ediyoruz. 

`Kutsal Ruh nasıl yaşadığımız konusuna karşı ilgisiz değildir. Efesliler 4:25–31 ayetlerini oku ve Kutsal Ruh’u kederlendiren belirli ahlâkî davranışları say. Kutsal Ruh neden bu şeylerden kederlenir?` 
