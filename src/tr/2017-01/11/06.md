---
title:  Kutsal Ruh’a Karşı Küfür
date:   16/03/2017
---

### Kutsal Ruh’a Karşı Küfür

`Markos 3:28, 29; Luka 12:10; ve Matta 12:31, 32 ayetlerini oku. Tüm günahlar ve küfürler affedilebilirse, affedilemeyen şey nedir?` 

Belki de başka hiç bir günah Hristiyanlar arasında Kutsal Ruh’a karşı küfürden daha büyük bir belirsizliğe, ızdıraba ve yanlış anlaşılmaya yol açmamıştır. Bazıları İsa’nın aklında bilhassa ıstırap verici olan belirli günahların olduğunu düşünüyor. Ancak bazı günahların sonuçları diğerlerine göre daha şiddetli olsa da, Allah için tüm günahların kötü olduğunu kendimize hatırlatmalıyız. O halde, İsa affedilmez günah hakkında konuşurken ne demek istedi? 

Aslında bu ayetlerin hiçbiri bu günahın affedilemeyeceğini söylemiyor; sadece affedilmeyeceğini söylüyor. Hatırlayalım: Kutsal Ruh’un işi günahkârları günahlarının bilincine varmaya yönlendirmek ve onların içinde günahları affeden tek kişiyi, yani İsa’yı kabul etme isteğini uyandırmaktır. Dolayısıyla, Kutsal Ruh’a karşı küfür İsa’nın kurtarma işinin planlı ve ısrarlı reddi olarak anlaşılmalıdır. Bir kişi Ruh’un Mesih’e ve O’nun kurtarışı ve lütfuna ilişkin tanıklığına kasten ve inatla direndiğinde bu meydana gelir. 

İsa birisinin birkaç karalayıcı söz söylemesi hakkında konuşmuyor. Kutsal Ruh’a karşı küfür ancak ısrarla inanmama ve İsa’ya karşı açık düşmanlık tavırları bağlamında işlenmiş olur. Kutsal Ruh’a küfür tek bir bölümden oluşmaz; kararlı bir yaşam şeklidir. 

“Kendilerine sunulan kanıtları kabul edecekleri yerde, Mesih’in işlerinin göğün bağışı olduğunu anlayacakları yerde, kendi kötü amaçlarına sıkı sıkıya tutundular ve şöyle dediler: O bu harika işi şeytan aracılığıyla gerçekleştiriyor. Bu Kutsal Ruh’a karşı işlenen günahtı.”—Ellen G. White, Loma Linda Messages [Loma Linda Mesajları], s. 156. 

İnsan kalbi Allah’a karşı dirençte ısrar ettiğinde, böylece İsa’ya hakkını vermeyi sürekli olarak reddettiğinde, kalp katılaşır ve Allah’ın İsa Mesih’te verdiği kurtarıcı kurbanlığa ilişkin Kutsal Ruh’un tanıklığının gerçekliğini kabul edemez. Bu günah Allah güçsüz olduğu için veya affetmeye istekli olmadığı için değil, kişi kendi günahının farkına varamadığı için affedilme ihtimalinin dışındadır. Dolayısıyla bu kişi İsa aracılığıyla affedilmeyi kabul etmez. Tabi ki bu tavrın ebedî bir sonucu vardır. 

`Kendimiz hakkında hangi iddiada bulunursak bulunalım, Allah’a karşıt bir yaşam sürmediğimizden ve Kutsal Ruh’a direnmediğimizden nasıl emin olabiliriz? (Örneğin bkz. 1Yu. 5:3 ve Rom. 8:14).` 
