---
title:  Kutsal Ruh ve Mesih
date:   12/01/2017
---

### Kutsal Ruh ve Mesih 

Kutsal Ruh İsa’nın doğuşunda etkindi (Luka 1:34, 35). O İsa’yı hizmeti için meshetti (Luka 3:21, 22). İsa’nın meshedilmesi O’na Mesihlik görevini yerine getirmesi için güç verdi ve öğrencilerine Kutsal Ruh’u verebilme vasfını kazandırdı. Kutsal Ruh İsa’yı denenirken yönlendirdi ve destekledi (Markos 1:12; Matta 4:1, Luka 4:1, 2, 14), bu sayede İsa “denenlere yardım edebilir” (İbr. 2:18, ayrıca İbr. 4:15, 16 ile karşılaştır). Kutsal Ruh İsa’yı bu kurtarma işi için güçlendirdi (İbr. 9:14) ve İsa’nın dirilişini mümkün hale getirdi (1Pe. 3:18). Kutsal Ruh tüm bunlarda geri planda kaldı ve Mesih İsa’nın öne çıkmasına yardım etti. 

`Luka 24:44-49; Galatyalılar 5:16-23 ve Efesliler 4:23, 24 ayetlerini oku. Bu bölümlerden Kutsal Ruh’un işleri hakkında ne öğreniyoruz? Kutsal Ruh İsa’yı nasıl yüceltiyor?` 

Kutsal Ruh İsa Mesih’i en azından aşağıdaki şekillerde yüceltir: 

1. Kutsal Yazılar’da O’nu doğru ve güvenilir biçimde öğreterek. Mesih ve O’nun kurtarışı hakkında bilmemiz gereken hiçbir şey eksik veya yanıltıcı değil. İmanla ve adanmışlıkla okursak, hepsi Allah’ın Sözü’ndedir. 
2. Erkekleri ve kadınları İsa Mesih’le bir kurtarış ilişkisine çekerek. Kutsal Ruh insanların kalplerinde ve zihinlerinde şefkatle çalışır. O, ruhsal şeyleri anlayabilmeleri, böylece İsa Mesih’e güvenmeye istekli olmaları ve O’nu Önderleri ve Kurtarıcıları olarak kabul etmeleri için, onlara anlayış verir. 
3. İçimizde Mesih’in karakterini oluşturarak. Böylece hayatlarımızda Mesih’e yaraşır erdemleri meydana getirir (Gal. 5:22, 23). İsa’nın kanı aracılığıyla bize günaha karşı zafer verilmiştir (Vahiy 12:11 ile karşılaştır) ve Kutsal Ruh Allah’ın yasalarına bağlı olarak yaşamamızı sağlar. 
4. Bizim Mesih’e yaraşır, özverili ve sevgiyle başkalarına hizmetle geçen bir hayat yaşamamızı sağlayarak. O erkekleri ve kadınları belirli iş kollarında Allah için çalışmaya çağırır ve Mesih’in cazip Ruhu’yla başkalarına ulaşmamızı sağlar. 

`Hayatlarımızda Mesih’in karakterinin canlandırılması işi Baba’yı nasıl yüceltir?` 