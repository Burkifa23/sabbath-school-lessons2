---
title:  Yaratılışta Kutsal Ruh
date:   09/01/2017
---

### Yaratılışta Kutsal Ruh 

Allah’ın bu gezegendeki ilk önemli işi, onun yaratılışıydı. Kutsal Kitap gök ve yerin Yaratıcısı olarak Allah’ı (Yar. 1:1) ve İsa Mesih’i (Kol. 1:16, 17) açıkça belirtir; hatta onlar aslında her şeyin Yaratıcısı’dır (Yu. 1:1–3). Ancak Kutsal Kitap, Yaratılış işinde Kutsal Ruh’un mevcudiyetinden de bahseder. 

`Yaratılış 1:2; Eyüp 26:13, 33:4; Mezmur 33:6; 104:29, 30 ayetlerini oku. Kutsal Ruh’un Yaratılış’taki rolü nedir? Allah’ın Ruhu yaşamın yaratılışıyla nasıl ilişkilidir?` 

Yaratılış hikâyesi, Yaratılış 1:2 ayetinde Allah’ın Ruhu’nun Yaratılış’taki mevcudiyetinden bahseder. Eyüp 26:13, 33:4, Mezmur 104:29, 30 ve Mezmur 33:6 ayetleri, Kutsal Ruh’un dünyanın olağanüstü yaratılışındaki etkin rolünü destekler. Kutsal Kitap Baba Tanrı’nın ve O’nun ilahî Oğlu İsa Mesih’in dünyanın yaratılışında etkin olduklarını açıkça belirtirken (bkz. Yşa. 64:8; Kol. 1:16, 17), Kutsal Ruh da, hemen göze çarpmasa da, orada mevcuttur. 

O Yaratılış hikâyesinde baş aktör olarak gözükmez. Aksine O boşluk üzerinde “süzülüyordu,” yani hareketiyle bu dünya üzerindeki yaşamın doğuşunda mevcuttu. Yaratılış 1:2 ayetinde yeryüzü üzerinde “hareket etmek” veya “süzülmek” anlamında kullanılan İbranice sözcük (merahepet), Allah’ın yuvadaki yavrularının üzerinde süzülen bir kartala benzetildiği Yasanın Tekrarı 32:11 ayetinde kullanılan sözcüktür. Kutsal Ruh bu dünyadaki yaşamın yaratılışına derinden dâhil olmuştur ve aynı kartalın yavrularını gözettiği gibi yeni yaratılmış canlıları gözetmiştir. Mezmurlar 

104:30 ayetinde Yaratılış işinin ancak Kutsal Ruh’un çalışmasıyla mümkün olduğu ve O’nun bu süreçte etkin bir şekilde yer aldığı belirtilir. 

`Kutsal Ruh bu dünyanın Yaratılışında mevcut bulunmakla kalmamıştır, bize yeni bir kalp ve düşünce verdiği yeniden yaratılış sürecimizde de etkindir. Bu iki etkinlik nasıl bağlantılıdır? Sebt günü bize bu Yaratılış ve yeniden yaratılış işiyle ilgili ne söylüyor?` 