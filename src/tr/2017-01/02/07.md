---
title:  EK ÇALIŞMA
date:   13/01/2017
---

#### EK ÇALIŞMA

Şüphesiz Kutsal Ruh’un işi Rab’le birlikte yürüyüşümüzde çok önemlidir. Tekrar, belki O’nu çalışırken göremeyebiliriz, fakat O’nun işinin etkilerini kendi hayatlarımızda ve başkalarının hayatlarında görebiliriz. Hayatınız İsa’ya iman sayesinde değişmişse, bu ancak onda yaşayan Kutsal Ruh’un işi aracılığıyla olmuştur. “Rüzgârın kendisi görünmez olsa da, yarattığı etkiler görülebilir ve hissedilebilir. Bu yüzden Kutsal Ruh’un can üzerindeki etkisi, bu etkinin kurtarıcı gücünü hisseden kişinin her hareketinde kendini gösterir. Kutsal Ruh kalbi denetimine aldığında, hayatı dönüştürür. Günahkâr düşünceler bir kenara atılır, kötü işlerden vazgeçilir; öfkenin, kıskançlığın ve çekişmenin yerini sevgi, alçakgönüllülük ve huzur alır. Üzüntünün yerini sevinç alır ve kişinin yüzü göğün ışığını yansıtır.”— Ellen G. White, Çağların Arzusu, s. 173 [Sevgi Öğretmeni, s. 155]. Bunlar harika vaatler ve sayısız hayatlar bunların ne kadar gerçek olduklarını göstermiştir. Fakat Kutsal Ruh’un işi aniden gerçekleşmez. Biz olmamız gereken kişiye kendiliğinden dönüşmeyiz. İmanla ve Rabb’e itaatle dolu bir yaşam, mücadeleyle, teslimiyetle ve düştüğümüz anlarda tövbeyle dolu bir yaşam demektir. Kutsal Ruh, bizi Mesih’te yeni yaratıklar yapmak için hayatlarımızda çalışan İlahî Aracı’dır. Fakat bu ömür boyu sürecek bir çalışmadır. Her ne kadar hatalarımız ve zayıflıklarımız bizi Rabbimiz’e daha büyük bir teslimiyete teşvik etse de, Şeytan’ın her zaman yapmaya hazır olduğu gibi bunları Hristiyan yaşantımızda cesaretimizi kırmak amacıyla kullanmasına izin vermemeliyiz. Günahlarımız başımıza kakıldığında, her zaman İsa’nın günahkârlar yararına ölümünü hatırlamalıyız. İsa tam bu nedenle, şimdiki halimizde olduğumuz, yani lütfa ihtiyaç duyan günahkârlar olduğumuz için öldü ve bu lütfu bize vermektedir. 

#### TARTIŞMA SORULARI: 

`Kutsal Ruh’un örnekliği sana sahne gerisinden hizmete ilişkin ne öğretebilir? Yani, Rabb’in işini pek çok kişi bilmeden, görmeden, hatta takdir etmeden yapmayla ilgili?` 

`Kutsal Ruh İsa’yı nasıl yüceltir ve O’nu nasıl odak noktası haline getirir? Kendini dikkat merkezi haline getirmeden İsa’yı nasıl yüceltebilirsin? Bunu yapmak neden bazen çok zordur? Kendimizi yüceltmeye olan doğal eğilimle nasıl mücadele edebiliriz?` 