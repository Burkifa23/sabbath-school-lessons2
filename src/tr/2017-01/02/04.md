---
title:  Kutsal Ruh ve Tapınak
date:   10/01/2017
---

### Kutsal Ruh ve Tapınak 

**“Aralarında yaşamam için Bana kutsal bir yer yapsınlar” (Çık. 25:8).** 

Yaratılış işinden sonra, Allah’ın kurtuluş tasarısı Kutsal Kitap’ta birinci derecede önemlidir. Günahkâr bir dünyada, Kurtarış planı olmadan Yaratılış ne işe yarardı ki? Günahkârlar olarak, sadece Yaratıcı’ya değil, Kurtarıcı’ya da ihtiyacımız var. Bu Kurtarıcı’ya, yani İsa Mesih’e sahip olduğumuz için ne kadar müteşekkir olsak azdır. O olmasaydı, özünde bize hiçbir umut vermeyen bu dünyada umutsuz kalırdık. 

Eski Ahit’te, Allah’ın günahı bağışlamasını örnekleyen ve Kurtarıcımız İsa’nın işini önceden gösteren şey tapınak ve oradaki hizmetti. Kurtuluş tasarısının eski İsraillilere açıklandığı yer burasıydı (bkz. İbr. 4:2). Tapınak hizmetinin büyük bir bölümü İsa’ya ve O’nun günahların bağışlanması için ölümüne işaret ederken, Kutsal Ruh’un belirli insanların tapınağı Allah’ın Musa’ya gösterdiği örneğe göre inşa etmesini sağlayarak sürece etkin bir şekilde dâhil olduğu tasvir edilir. 

`Mısır’dan Çıkış 31:1–5 ayetlerini oku. Kutsal Ruh tapınağın inşası işine nasıl dâhildi? Kutsal Ruh Allah’ın meskenini inşa edenlere nasıl yardımcı oldu?` 

Kutsal Kitap bize Kutsal Ruh’un Allah’ın insanla barıştığı ve kutsal Tanrı’nın günahkârlarla buluştuğu ana merkez olan tapınağın inşasında da mevcut olduğunu anlatıyor. Yerdeki tapınağı gökteki aslına göre inşa ettirme tasarısını Musa’ya bildiren Allah’tı (Çık. 25:9, 40). 

Tapınak, Allah’ın kurtuluş tasarısını göstermek için kullandığı örnekti. Allah, Kendi halkına inşa etmelerini söylediği tapınakta, onların arasında özel bir şekilde yaşayacaktı. Allah’ın kendilerine yapmalarını söylediği şeyi insanların sanatsal bir maharet ve güzellikle gerçekleştirmelerini sağlamak Kutsal Ruh’un işiydi. O’nun yardımı olmadan, İsrail bu sanatsal ustalık gerektiren işi yerine getiremezdi. 

`Kutsal Ruh’un gücünü düşündüğümüzde, tapınağı yaparken kesinlikle insan yardımına ihtiyacı yoktu. Aksine O insanların tapınağı beceri ve güzellikle inşa etmelerini sağladı. İnsanların, Allah’ın yüceliği için Allah’ın krallığına katkıda bulunmaları maksadıyla, becerilerini kullanmalarına nasıl ve nerede yardımcı olabilirsin ve onları cesaretlendirebilirsin?` 