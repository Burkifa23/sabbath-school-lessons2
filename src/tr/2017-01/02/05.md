---
title:  Kutsal Ruh İsa Mesih’i Yüceltirken
date:   11/01/2017
---

### Kutsal Ruh İsa Mesih’i Yüceltirken 

İşleri Yeni Ahit’teki kadar yaygın görünmese de, Kutsal Ruh Eski Ahit zamanında da etkindi. Vaat edilen Mesih olan İsa’nın gelişiyle birlikte, Kutsal Ruh’un hizmeti yoğunlaşır ve O armağanlarını tüm imanlılara verir. Yeni Ahit Kutsal Ruh’un ruhsal hayatımızda ve kilisenin hayatında pek çok farklı şekillerde etkin olduğunu söylese de, belki de O’nun en önemli işi İsa Mesih’i yüceltmektir. 

`Yuhanna 16:13, 14 ve Yuhanna 15:26 ayetlerini oku. İsa Kutsal Ruh’un işinin ne olduğunu söylüyor? Kutsal Ruh’un diğer tüm işleri bu ana işine nasıl bağlıdır?` 

İsa’nın bize bildirdiğine göre, Kutsal Ruh Kendisinden değil, İsa’dan bahseder. O’nun işi İsa Mesih’in kurtarıcılık işini yüceltmektir. O Kendisini geri planda tutar ve ışıkları İsa’nın üzerine çevirir. Uygun bir şekilde ifade edildiği üzere: “Kutsal Ruh’un mesajı hiçbir zaman ‘Bana bak, beni dinle, bana gel, beni tanı’ olmamış, her zaman ‘O’na bak ve O’nun yüceliğini gör; O’nu dinle ve O’nun sözünü duy; O’na git ve yaşama sahip ol; O’nu tanı ve O’nun sevinç ve huzur hediyesini tat’ olmuştur. Kutsal Ruh’un bizi Mesih’le bir araya getirmek ve beraber kalmamızı sağlamakla görevli göksel çöpçatan olduğunu söyleyebiliriz.”—J. I. Packer, Keep in Step With the Spirit: Finding Fullness in Our Walk with God [Kutsal Ruh’a Ayak Uydur: Allah ile Yürüyüşümüzün Doluluğuna Ermek], gözden geçirilmiş ve genişletilmiş basım (Grand Rapids: Baker Books, 2005), s. 57, 58. 

Bu büyük öneme sahiptir. Kutsal Ruh’un işine yapılan her türlü vurgu, İsa Mesih’in Şahsının ve işinin önemini azaltıyorsa, Kutsal Ruh’tan değildir. Kutsal Ruh ruhsal hayatımız için ne kadar önemli olsa da, düşüncemizde ve kurtuluşumuz için yalnızca İsa Mesih’e ait olan yeri hiçbir zaman almamalı. İsa’nın yüceltildiği her yerde Kutsal Ruh çalışıyordur. Bu nedenle biz Hristiyanlar, yani Mesih’in takipçileri olarak (Elç. 11:26 ayetine bakın) adlandırılıyoruz, “Pneumianlar,” yani Ruh’un takipçileri olarak değil. (bkz. Graham A. Cole, He Who Gives Life: The Doctrine of the Holy Spirit [Hayat Veren Kişi: Kutsal Ruh Öğretisi], Wheaton, Ill.: Crossways Books, 2007, s. 284). 

`Yaptığımız her şeyde dirilmiş Rabb’i yüceltmek neden çok önemli? Neticede, İsa’nın bizim için yaptığını düşün. Her şeyi O’na borçluyuz. Minnettarlığımızı nasıl gösterebiliriz (örneğin bkz. 2Se. 1:11, 12)?` 