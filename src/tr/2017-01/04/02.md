---
title:  İsa’nın Kutsal Ruh Tanımı
date:   22/01/2017
---

### İsa’nın Kutsal Ruh Tanımı 

`Yuhanna 16:13, 14; Yuhanna 15:26, 27; ve Yuhanna 14:17, 26 ayetlerini oku. Bu ayetlerde İsa Kutsal Ruh’a hangi çok kişisel özellikleri atfediyor? İsa’nın Kutsal Ruh’u yardımcı veya tesellici (parakletos) olarak tanımlaması senin için ne anlam ifade ediyor?` 

İsa’ya göre Kutsal Ruh rehberlik eder, konuşur, duyar, ifşa eder, ve yüceltir (Yuhanna 16:13, 14). Kutsal Ruh ayrıca bize öğretir ve hatırlatır (Yuhanna 14:26). İçimizde yaşar (Yuhanna 14:17), tanıklık eder (Yuhanna 15:24, 26) ve ikna eder (Yuhanna 16:8). Bunlar, kişisel olmayan bir gücün yaptıklarından çok, yüce bir kişiliğin işleri gibi görünüyor. 

`Yuhanna 14:16–18 ayetlerini oku. İsa’nın bu vaadi nasıl yerine gelecekti? Öğrenciler nasıl yalnız bırakılmadı?` 

İsa takipçilerini düşünür. O öğrencilerini yetim gibi ortada bırakmayacaktı. Kutsal Ruh’u göndereceğini vaat etti. İsa burada özellikle “başka bir yardımcı” veya “tesellici” göndereceğini söylüyor. İsa’nın burada kullandığı sözler önemli. O başka bir yardımcı göndermeyi vaat ediyor. Farklı bir yardımcı değil. “Başka bir” kavramı Grekçede “allos” sözcüğüyle ifade edilir. Yeni Ahit Grekçesinde “allos” sözcüğü, Mesih’in sayısal olarak farklı, fakat karakter olarak aynı, yani Kendisine benzer başka bir tesellici göndereceğine işaret ediyor. Başka bir deyişle, İsa Kendi gibi olan, Kendisinin yerini alacak, Kendisinin işini içimizde yapmaya devam edecek ve Kendisinin temsilcisi olan Biri’ni vaat ediyor. 

Kutsal Ruh’un bu işi bir yardımcının veya tesellicinin işidir. Kutsal Kitap burada bize destek için, imdadımıza yetişecek bir yardım için çağrılan birini tanımlamak amacıyla Grekçe sözcük parakletos’u kullanıyor (Yuhanna 14:16). Aynı İsa’nın bir kişi olduğu gibi, Kutsal Ruh da bir kişidir. Bu fikir Kutsal Ruh’a sıklıkla kişisel niteliklerin atfedilmesiyle desteklenmektedir (bkz. Yu. 14:26, 15:26, Elç. 15:28, Rom. 8:26, 1Ko. 12:11, 1Ti. 4:1). 

`Kutsal Ruh’un sadece bir güç değil de bir kişilik olduğunu bilmek neden çok daha rahatlatıcıdır?` 