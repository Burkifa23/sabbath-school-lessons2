---
title:  'Kutsal Ruh’un Kişisel Nitelikleri: 1. Bölüm'
date:   23/01/2017
---

### Kutsal Ruh’un Kişisel Nitelikleri: 1. Bölüm 

`Aşağıdaki ayetleri okurken, bu ayetlerin kişisel olmayan bir güç hakkında mı, yoksa ilahî bir Kişi hakkında mı olduklarını kendi kendine sor. Rom. 15:30; 1Ko. 2:10; Elç. 8:29; 10:19, 20; 28:25.` 

Kişisel olmayan bir güç bizim yerimize aracılık edebilir mi? Kişisel olmayan bir ruh ya da güç bize Allah hakkındaki şeyleri gösterme kabiliyetine sahip midir? Kişisel olmayan bir etki, konuşma yetisine sahip midir? Kutsal Ruh, kişisel olmayan bir güç olmanın aksine kişisel bir varlık ise, tüm bu Kutsal Kitap ifadeleri çok daha fazla anlam ifade ederler. 

`Aşağıdaki ayetleri oku. Bu ayetlerde Kutsal Ruh’a hangi kişisel nitelikler atfedilmektedir? Ef. 4:30; Elç. 5:3, 9; 1Ko. 12:11; Rom. 15:30.` 

Kişiselliğin ayırt edici özellikleri bilgi (veya anlayış), hissetme ve iradedir. Ancak kişisel bir varlık kederlenebilir. Ancak kişisel bir varlık kandırılabilir ve kendisine yalan söylenebilir. Ancak kişisel bir varlık istediğini seçme yetisine ve kendi iradesine sahiptir. İrade belki de her kişilikte bulunan en ayırt edici unsur ve özelliktir. Ancak kişisel bir varlık sevme yetisine sahiptir. Gerçek sevgi soyut olan ve kişisel olmayan bir yolla kavranamaz. Sevgi oldukça kişisel bir dokunuşla gelir. Kişiselliğin bu ifadeleri, Kutsal Ruh’un öz bilince sahip, kendini bilen, irade gücü olan, kendi kaderini tayin edebilen ve sevebilen bir varlık olduğunu gösterir. O gölgesel bir akım veya kişisel olmayan bir öz değildir. Kutsal Ruh’tan bu kişisel yollarla bahsedilir, zira Allah’ın Kendisi kişisel bir Tanrı’dır. 

“Kutsal Ruh bir kişiliğe sahiptir, aksi takdirde ruhlarımıza ve bu ruhlarımızla bizim Allah’ın çocukları olduğumuza tanıklık edemezdi. O ayrıca ilahî bir varlık olmalı, aksi takdirde Allah’ın aklında gizli yatan sırları ortaya çıkaramazdı.”—Ellen G. White, Evangelism [Müjdecilik], s. 617. 

`Kutsal Kitap’ta Kutsal Ruh’un kişisel özelliklere sahip olması görüşü bizim O’nunla ilişkilerimizi nasıl etkiler? Kutsal Ruh Allah’ın Kendisi değil de sadece kişisel olmayan bir güç olsaydı ne fark ederdi?` 