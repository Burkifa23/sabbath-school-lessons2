---
title:  Neden Fark Eder?
date:   26/01/2017
---

### Neden Fark Eder? 

Kutsal Ruh’un kişiliği meselesi en yüksek derecede öneme sahiptir ve hayatımızı etkileyecek sonuçlara neden olur. “O ilahî bir kişi ise ve biz O’nu kişisel olmayan bir etki olarak düşünüyorsak, ilahî bir kişiyi hak ettiği hürmetten, şereften ve sevgiden mahrum bırakıyoruz demektir.”—LeRoy Edwin Froom, The Coming of the Comforter [Tesellicinin Gelişi], s.40. 

Kutsal Ruh’u sadece gizemli ilahî bir güç olarak düşünürsek, düşüncelerimiz şöyle olur: Nasıl daha fazla Kutsal Ruh’a sahip olabilirim? Fakat Kutsal Ruh’u ilahî bir Kişi olarak düşünürsek, şöyle sorarız: Kutsal Ruh bana nasıl daha fazla sahip olabilir? Nihaî mesele ise şu: Kutsal Ruh’a sahip mi olmak istiyorsun, yoksa Kutsal Ruh’un sana sahip olmasını mı istiyorsun? O’nun etkisine direniyor musun, yoksa O’nu sevinçli bir itaatle izlemeye istekli misin (bkz. Rom. 8:12–14, Gal. 5:18–24)? Kutsal Ruh’u kendi planlarına göre kullanmak mı istiyorsun, yoksa seni İsa Mesih’e daha çok benzetmesi ve senin için tasarladıklarını yapması için O’na mı güveniyorsun? “Bedeninizin, Tanrı’dan aldığınız ve içinizdeki Kutsal Ruh’un tapınağı olduğu” (1Ko. 6:19) gerçeğini ciddiye alıyor musun ve yaşayışınla Allah’ı yüceltmeye istekli misin? 

`Romalılar 5:5 ve Efesliler 2:18, 19 ayetlerini oku. Kutsal Ruh ve Allah’ın sevgisi birbiriyle nasıl bağlantılı? Bu kişisel olarak seni ve kiliseyi nasıl etkiliyor?` 

Ancak kişiler bilinçli olarak birbirleriyle işbirliği yapmayı seçebilirler. O bizi yönlendirirken ve kişisel olarak ve Allah’ın kilisesi olarak değiştirirken, biz Kutsal Ruh ile birlikte çalışmaya davet edildik. Kutsal Ruh’u üçlü Tanrılığın bir Kişisi olarak kabul etmezsek, O’nu görmezden gelmemiz, kulaklarımızı O’nun davetine kapamamız ve O’nun yaşam değiştiren etkisine karşı kalplerimizi katılaştırmamız daha kolay olacaktır. Allah’ın değiştirici lütfuna muhtaç, düşmüş, günahla yaralanmış varlıklar olduğumuz için de görmezden gelmemiz gereken en son şey Kutsal Ruh’un hayatlarımızdaki telkinleridir. Tersine, kendimizi O’na daha çok vermeliyiz Dolayısıyla, Kutsal Ruh’un bizi kullanmak isteyen ilahî bir Kişi olduğunu ikrar ettiğimizde, Allah Hristiyan yaşamımızın tam ortasında durur. 

`“Biz Kutsal Ruh’u kullanamayız. Ruh bizi kullanmalıdır.”— Çağların Arzusu, s. 672 [Sevgi Öğretmeni, s. 666]. Ellen G. White bu sözlerle ne demek istedi? Kutsal Ruh bizi nasıl kullanabilir? (bkz. Flp. 2:13.)` 