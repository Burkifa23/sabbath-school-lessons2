---
title:  Herkes Günah İşledi
date:   16/10/2017
---

`Romalılar 3:23 ayetini oku. Bugün biz Hristiyanlar için bu mesaja inanmak neden çok kolay? Aynı zamanda, bazı insanların bu ayetin doğruluğunu sorgulamasına ne neden olabilir?`

Şaşırtıcı bir şekilde, bazı kişiler insanların temelde iyi olduğunu iddia ederek insanın günahkâr olduğu fikrini sorgularlar. Fakat sorun gerçek iyiliğin ne olduğunu anlamamaktan kaynaklanmaktadır. İnsanlar kendilerini başkalarıyla kıyaslayarak kendilerini iyi hissederler. Ne de olsa, kendimizi kıyaslamak için her zaman bizden daha kötü birilerini bulabiliriz. Fakat bu bizi iyi yapmaz. Kendimizi Allah’la ve Allah’ın kutsallığı ve doğruluğuyla karşılaştırdığımızda, hiçbirimiz bunaltıcı bir kendinden nefret etme ve iğrenme duygusundan başka bir sonuçla karşılaşmayız.

Romalılar 3:23 ayeti ayrıca “Allah’ın yüceliğinden” de bahseder. Bu ifade çeşitli şekillerde yorumlanmıştır. Belki de en basit yorum, ifadeye 1. Korintliler 11:7 ayetindeki anlamı vermektir: “Erkek... Tanrı’nın benzeri ve yüceliğidir.” “Yücelik” sözcüğünün Grekçe aslı belki de geniş anlamıyla “suret” (ya da “benzerlik”) sözcüğüne karşılık gelir. Günah insanlardaki Allah’ın suretine (benzerliğine) zarar vermiştir. Günahkâr insanlar Allah’ın benzerliğini ya da yüceliğini yansıtmada yetersiz kalmaktadır.

`Romalılar 3:10–18 ayetlerini oku. Bugün herhangi bir şey değişti mi? Bu tasvirlerden hangisi seni en iyi şekilde tanımlıyor, ya da Mesih hayatında olmasaydı hangisi olurdun?`

Ne kadar kötü olursak olalım, durumumuz umutsuz değildir. İlk adım mutlak günahkârlığımızı ve bu konuda kendi başımıza hiçbir şey yapamayacağımızı kabul etmemizdir. Bu kanaati sağlamak Kutsal Ruh’un işidir. Günahkâr O’na direnmezse, Ruh günahkârı kendini savunma, bahane ve kendini aklama maskesini yırtmaya ve kendini Mesih’e bırakarak O’nun merhametini istemeye yöneltir: “Tanrım, ben günahkâra merhamet et!” (Luka 18:13).

`En son ne zaman kendine, güdülerine, işlerine ve duygularına sert ve soğuk bir bakış attın? Bu çok sıkıntı verici bir tecrübe olabilir, öyle değil mi? Tek umudun nedir?`