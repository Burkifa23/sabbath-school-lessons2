---
title:  Yahudilerin ve Ulusların Ortak Noktası
date:   18/10/2017
---

Romalılar 1. bölümde Pavlus Allah’ı uzun süre önce gözden kaybetmiş ve böylece en alçaltıcı uygulamalara düşmüş olan pagan Ulusların günahlarını özellikle ele alıyor. 

Fakat kendi halkını, kendi yurttaşlarını da o kadar rahat bırakmayacaktı. Kendilerine verilen tüm avantajlara rağmen (Rom. 3:1, 2), onlar da Allah’ın yasası tarafından mahkûm edilmiş günahkârlardı ve Mesih’in kurtarıcı lütfuna muhtaçtılar. Bu anlamda (günahkâr olma, Allah’ın yasasını çiğneme ve kurtuluş için ilahî lütfa ihtiyaç duyma konusunda) Yahudiler ve Uluslar aynı durumdadır.

`Romalılar 2:1–3, 17–24 ayetlerini oku. Pavlus burada neye karşı uyarıyor? İster Yahudi ister Uluslardan olalım, hepimizin bu uyarıdan alması gereken mesaj nedir?`

“Elçi tüm putperestlerin günahkâr olduğunu gösterdikten sonra, şimdi Yahudilerin de, her şeyden önce Yasa’yı yalnızca dışarıdan, yani ruha göre değil yazıya göre yerine getirdikleri için, günah içinde yaşadıklarını özel ve güçlü bir şekilde gösteriyor.”—Martin Luther, Commentary on Romans [Romalılar Şerhi], s. 61.

Genelde başkalarının günahlarını görmek ve göstermek çok kolaydır. Ne kadar da sık, aynı şeyleri ya da daha kötülerini yapmaktan dolayı biz de suçluyuz? Sorun şu ki, biz kendi hatalarımıza karşı göz yummaya, ya da kendimizi başkalarıyla karşılaştırıp onların ne kadar kötü olduklarını görüp kendimizi iyi hissetmeye meyilliyizdir.

Pavlus bunlardan hiçbirini yapmayacaktı. O yurttaşlarını Ulusları yargılamakta hızlı davranmamaları konusunda uyarıyor, zira Yahudiler de (seçilmiş halk olmalarına rağmen) günahkârdılar. Bazı durumlarda, onlara Uluslardan daha fazla ışık verildiği için, kınamakta ecele ettikleri paganlardan daha suçluydular.

Pavlus’un tüm bunlarla demek istediği, hiçbirimizin doğru olmadığı, hiçbirimizin ilahî standartlara uymadığı, hiçbirimizin özünde iyi veya doğuştan kutsal olmadığıdır. Yahudi ya da Uluslardan, erkek ya da kadın, zengin ya da fakir, Allah’tan korkan ya da Allah’ı reddeden, hepimiz mahkûm edildik. Allah’ın müjdede açıklanan lütfu olmasaydı, hiçbirimiz için umut olmazdı.

`Ne kadar sıklıkla, içinden de olsa, kendinin de suçlu olduğun konularda başkalarını yargılıyorsun? Pavlus’un burada yazdıklarını dikkate alarak nasıl değişebilirsin?`