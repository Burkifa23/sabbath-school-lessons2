---
title:  Allah’ın Gücü
date:   15/10/2017
---

`“Çünkü Müjde’den utanmıyorum. Müjde iman eden herkesin –önce Yahudiler’in, sonra Yahudi olmayanların– kurtuluşu için Tanrı gücüdür. Tanrı’nın insanı akladığı, Müjde’de açıklanır. Aklanma yalnız imanla olur. Yazılmış olduğu gibi, ‘İmanla aklanan yaşayacaktır.’” (Rom. 1:16, 17). Romalılar 1:16, 17 ayetleri sana ne söylüyor? Bu ayetlerdeki vaatleri ve umudu nasıl tecrübe ettin?`

Bu bölümde birkaç anahtar kelime bulunmaktadır:

1. _Müjde_. Bu sözcük, sözlük anlamıyla “iyi mesaj” ya da “iyi haber” anlamına gelen Grekçe bir kelimenin tercümesidir. Yalnız kullandığında herhangi bir iyi haberi belirtebilir; fakat bu metindeki gibi “Mesih’in” ifadesiyle tamlandığında “Mesih hakkındaki iyi haber” anlamına gelmektedir. İyi haber Mesih’in gelmiş olduğu ve insanların O’na inanarak kurtulabilecekleridir. Bir kimse kurtuluşu kendinde değil, hatta Allah’ın yasasında bile değil, yalnızca İsa’da ve O’nun mükemmel doğruluğunda bulabilir. 
2. _Doğruluk_. Bu sözcük Allah nezdinde “doğru” olma niteliğine işaret eder. Romalılar kitapçığını çalışmaya devam ederken, sözcüğün bu kitapçık içinde kazandığı özel bir anlam üzerinde duracağız. Romalılar 1:17  ayetinde bu sözcüğün “Tanrı’nın” ifadesiyle nitelendirildiğine dikkat edilmeli [Kitabı Mukaddes ve Candemir çevirilerinde, “Allah’ın salâhı” şeklinde]. Bu, Allah’tan gelen, bizzat Allah’ın sağladığı bir doğruluktur. Göreceğimiz üzere, bu bize sonsuz hayat vaadini getirmeye yeterli olan tek doğruluktur.
3. _İman_. Bu metinde “iman” ve “iman etmek” olarak tercüme edilmiş olan sözcüklerin Grekçe asılları, aynı sözcüğün fiil ve isim biçimleridir: pisteuo (iman etmek, inanmak) ve pistis (inanç veya iman). İmanın kurtuluşla ilgili olan anlamını Romalılar kitapçığını çalışmaya devam ederken açacağız.

`Hiç güvence sorunu yaşadın mı? Kurtulmuş olup olmadığını, hatta kurtarılabilecek olup olmadığını gerçekten sorguladığın zamanlar oluyor mu? Bu korkuları getiren nedir? Bunların temelinde ne vardır? Bunların gerçeklik payı olabilir mi? Yani, iman ikrarına aykırı bir hayat yaşıyor olabilir misin? Öyle ise, senin için İsa’da olan vaat ve güvencelere sahip olmak için hangi seçimleri yapmalısın?`