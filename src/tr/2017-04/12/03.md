---
title:  Sağduyulu Düşünmek
date:   18/12/2017
---

Bu çeyrekte Allah’ın ahlaki yasasının sürekliliği hakkında çok şey konuştuk ve Pavlus’un Romalılar kitapçığındaki mesajının On Emir’in iman yoluyla yürürlükten kaldırıldığını ya da bir şekilde hükümsüz kılındığını öğretmediğini tekrar tekrar vurguladık.

Yine de, yasanın lafzına takılıp kalarak arkasındaki ruhu unutmamız çok kolaydır. Bu ruh sevgidir: Allah’a karşı sevgi ve birbirimize karşı sevgi. Herkes sevdiğini iddia edebilir, ancak bu sevgiyi günlük hayatta göstermek tümüyle başka bir mesele olabilir.

`Romalılar 12:3–21 ayetlerini oku. Başkalarına karşı sevgimizi nasıl göstermeliyiz?`

1. Korintliler 12. ve 13. bölümlerde olduğu gibi, Pavlus Ruh’un armağanlarından bahsettikten sonra sevgiyi yüceltiyor. Sevgi (Grekçe agape) daha mükemmel bir yol. “Allah sevgidir” (1. Yuhanna 4:8). Dolayısıyla, sevgi Allah’ın karakterini tanımlar. Sevmek, başkalarına karşı Allah’ın onlara davrandığı gibi davranmaktır.

Pavlus burada bu sevginin pratik bir şekilde nasıl ifade edilmesi gerektiğini gösteriyor. Önemli bir ilke olarak kişisel alçakgönüllülük öne çıkıyor: bu da kişinin “kendisine gereğinden çok değer vermemeye” (Rom. 12:3), “birbirlerine saygı göstermeye” (Rom. 12:10) ve “bilgiçlik taslamamaya” istekli oluşudur (Rom. 12:16). Mesih’in Kendisi hakkındaki “Boyunduruğumu yüklenin, benden öğrenin. Çünkü ben yumuşak huylu, alçakgönüllüyüm” (Mat. 11:29) sözleri konunun özünü yakalıyor.

Tüm insanlar arasında Hristiyanlar en alçakgönüllüler olmalıdırlar. Sonuçta, ne kadar çaresiz olduğumuza bakın. Ne kadar düşkün olduğumuza bakın. Sadece kurtuluş için dışarıdan gelecek doğruluğa değil, bizim kendimizi asla değiştiremeyeceğimiz bir yolla bizi değiştirmek için içimizde çalışan güce de ne kadar bağlı olduğumuza bakın. Övünecek neyimiz var? Böbürlenecek neyimiz var? Kendimizde gurur duyabileceğimiz neyimiz var? Hiçbir şey. Bu kişisel alçakgönüllülüğü (sadece Allah’ın önünde değil, diğer insanların da önünde) başlangıç noktası olarak alıp çalışarak, Pavlus’un bu ayetlerde öğütlediği gibi bir yaşam sürmeliyiz.

`Romalılar 12:18 ayetini oku. Bu öğüdü şu anki yaşamına ne kadar iyi bir şekilde uyguluyorsun? Söz’ün burada bize söylediklerini yerine getirmek üzere bazı davranış değişikliklerinde bulunman gerekebilir mi?`