---
title:  Makul Hizmetiniz
date:   17/12/2017
---

11. bölümle birlikte, Romalılar kitapçığının doktrinsel kısmı sona eriyor. 12 den 16’ya kadar olan bölümlerde pratik talimatlar ve kişisel notlar sunuluyor. Yine de bu kapanış bölümleri son derece önemlidir, çünkü iman hayatının nasıl yaşanması gerektiğini gösteriyorlar.

Öncelikle iman, Rabb’e itaat etme zorunluluğumuzu bir şekilde ortadan kaldırıyormuş gibi, itaatin yerine geçen bir şey değildir. Ahlâki ilkeler hâlâ geçerlidir; bunlar Yeni Ahit’te açıklanmış, hatta güçlendirilmişlerdir. Bir Hristiyanın hayatını bu ahlâki ilkelerle düzenlemesinin kolay olacağına dair hiçbir emare de verilmemiştir. Aksine bunun zaman zaman zor olabileceği bize söylenmiştir, zira benlikle ve günahla savaş her zaman zordur (1Pe. 4:1). Hristiyan kişiye ilahî güç vaat edilmiş ve zaferin mümkün olduğu güvencesi verilmiştir, fakat halen düşmanın dünyasındayız ve ayartılara karşı daha pek çok savaş vermemiz gerekecek. İyi haber şu ki, düşersek yada tökezlersek dışlanmayacağız, çünkü bizim adımıza aracılık eden bir Başrahibimiz var (İbr. 7:25).

`Romalılar 12:1 ayetini oku. Burada sunulan benzetme Hristiyanlar olarak nasıl yaşamamız gerektiğini ne şekilde ortaya koyuyor? Romalılar 12:2 ayeti bununla nasıl uyumlu?`

Pavlus Romalılar 12:1 ayetinde Eski Ahit kurbanlarına atıfta bulunuyor. Eskiden hayvanların Allah’a kurban edildiği gibi, şimdi de Hristiyanlar kendi bedenlerini, öldürülmek için değil fakat O’nun hizmetine adanmış yaşayan kurbanlar olmak üzere, Allah’a teslim etmeliler.

Eski İsrail zamanında, kurban olarak getirilen her sunu dikkatle incelenirdi. Hayvanda herhangi bir kusur bulunursa reddedilirdi; zira Allah sununun kusursuz olmasını emretmişti. Böylece Hristiyanlara da, bedenlerini “diri, kutsal, Tanrı’yı hoşnut eden birer kurban olarak” sunmaları söylendi. Bunu yapabilmek için, tüm güçleri mümkün olan en iyi durumda korunmalıdır. Hiç birimiz kusursuz olmasak da, mesele elimizden geldiği kadar lekesiz ve sadakatle yaşamaya çalışmamız gerektiğidir.

`“Düşüncenizin yenilenmesiyle değişin” (Romalılar 12:2). Elçi bu şekilde (Hristiyan) sürecini tanımlıyor; zira o zaten Hristiyan olanlara hitap ediyor. Hristiyan hayatı hareketsiz durmak demek değildir, iyi olandan daha iyi olana doğru ilerlemek demektir.”—Martin Luther, Commentary on Romans [Romalılar Şerhi], s. 167, 168. Hristiyan yaşamında iyi olandan daha iyi olana doğru ilerlemek ne demektir?`