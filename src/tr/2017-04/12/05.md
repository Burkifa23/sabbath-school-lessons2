---
title:  Birbirinizi Sevin
date:   20/12/2017
---

`“Birbirinizi sevmekten başka hiç kimseye bir şey borçlu olmayın. Çünkü başkalarını seven, Kutsal Yasa’yı yerine getirmiş olur” (Rom. 13:8). Bu ayeti nasıl anlamalıyız? Bu, seviyorsak Allah’ın yasasına uyma zorunluluğumuz ortadan kalkar demek mi?`

İsa’nın Dağdaki Vaaz’da yaptığı gibi, Pavlus burada yaptığımız her şeyin arkasındaki itici gücün sevgi olması gerektiğini göstererek yasanın ilkelerini güçlendiriyor. Yasa Allah’ın karakterinin bir açıklaması olduğu için ve Allah sevgi olduğu için, sevmek yasayı yerine getirmektir. Yine de, bazı Hristiyanların iddia ettiği gibi, Pavlus yasanın tam olarak detaylandırılmış ilkelerin belirsiz birtakım sevgi standartlarıyla değiştirmiyor. Ahlâki yasa hâlâ bağlayıcıdır, zira, tekrar belirtelim, günahı gösteren odur; kim günahın gerçekliğini inkar edebilir ki? Ne var ki, yasa sadece sevgi bağlamı içerisinde gerçekten tutulabilir. Hatırlayın, Mesih’i çarmıha götürenlerin bazıları daha sonra yasayı tutmak için evlerine koştular!

`Pavlus yasayı tutmadaki sevgi ilkesini tasvir eden örnekler olarak hangi emirleri kullandı? Neden özellikle bunlar? Rom. 13:9, 10.`

İlginç bir şekilde, sevgi faktörü yeni getirilen bir ilke değildi. Levililer 19:18 ayetindeki “Komşunu kendin gibi seveceksin” emrini alıntı yapan Pavlus, sevgi ilkesinin Eski Ahit sisteminin ayrılmaz bir parçası olduğunu gösteriyor. Pavlus tekrar müjde vaazını desteklemek için Eski Ahit’e başvuruyor. Bazıları bu ayetlere dayanarak Pavlus’un yalnızca burada bahsettiği birkaç emrin geçerli olduğunu öğrettiğini iddia ediyorlar. Öyleyse bu, Hristiyanlar anne babalarına saygısızlık edebilir, putlara tapabilir ve Allah’ın önünde başka ilahlar edinebilirler anlamına mı geliyor? Tabi ki hayır.

Buradaki bağlama bakın. Pavlus birbirimizle olan ilişkilerimiz hakkında konuşuyor. Burada kişisel ilişkileri ele aldığı için, bu ilişkilere odaklanan emirleri bilhassa belirtiyor. Onun sözleri kesinlikle yasanın geri kalanının geçersiz kılınması olarak algılanmamalı. (Bkz. Elç. 15:20, 1Se. 1:9, 1Yu. 5:21.) Ayrıca, Yeni Ahit yazarlarının da belirttiği gibi, başkalarına sevgimizi göstererek Allah’a sevgimizi gösteriyoruz (Mat. 25:40, 1Yu. 4:20, 21).

`Allah’la ilişkini ve bunun başkalarıyla ilişkilerine nasıl yansıdığını düşün. Bu ilişkilerde sevgi ne kadar büyük bir faktör? Allah’ın bizi sevdiği gibi başkalarını sevmeyi nasıl öğrenebilirsin? Aynısını yapmanı engelleyen şey nedir?`