---
title:  Ek çalişma
date:   24/11/2017
---

“Yasayı çiğnemede güvenlik, huzur ya da haklı sebep yoktur. İnsan günah işlemeye devam ederken Allah’ın önünde masum olarak durmayı ve Mesih’in erdemleri aracılığıyla O’nunla barışmış olmayı umut edemez.”—Ellen G. White, Selected Messages [Seçme Mesajlar], 1. kitap, s. 213.

“Pavlus, günahları bağışlayan Kurtarıcı’nın büyük görkeminin tüm Yahudi sistemini önemli hale getirdiğini kardeşlerinin de görmelerini arzuluyor. Ayrıca onların, Mesih dünyaya geldiğinde ve insanın kurbanı olarak öldüğünde, örneğin aslıyla buluştuğunu görmelerini arzuladı.

“Mesih çarmıhta günah sunusu olarak öldükten sonra törensel yasa gücünü kaybetti. Ancak bu yasa ahlâki yasayla bağlantılıydı ve görkemliydi. Yasanın bütünü tanrısallığın mührünü taşıyordu ve kutsallığı, adaleti ve Allah’ın doğruluğunu ifade ediyordu. Geçici olup yürürlükten kaldırılan dönemin hizmeti görkemliyse, Mesih inanan herkese yaşam verici, kutsayıcı Ruh’unu vererek ortaya çıktığında, gerçeklik ne kadar daha fazla görkemli olmalı.”—Ellen G. White Yorumları, The SDA Bible Commentary [Yedinci Gün Adventist Kutsal Kitap Şerhi], cilt 6, s. 1095.

**Tartişma sorulari**

`“7:25 ayetinde Elçi şöyle yazıyor: ‘Ben aklıma Tanrı’nın Yasası’na, ama benliğimle günahın yasasına kulluk ediyorum.’ Bu çok açık bir ayet ve bu ayetten aynı (inanan) kişinin aynı anda hem Allah’ın yasasına hem de günahın yasasına hizmet ettiğini öğreniyoruz. O aynı zamanda hem aklanmış hem de günahkâr bir kişi (simul iustus est et peccat); zira “Aklım Allah’ın Yasasına kulluk ediyor” ya da “Bedenim günahın Yasasına kulluk ediyor” demiyor; aksine, “ben kendim” diyor. Yani, adam bir bütün halinde ve aynı kişi olarak, bu ikili hizmetin içinde. Bu nedenle Allah’ın yasasına hizmet ettiği için Allah’a şükrediyor ve günahın Yasasına hizmet ettiği için merhamet diliyor. Fakat hiç kimse dünyasal (ihtida etmemiş) birinin Allah’ın yasasına hizmet ettiğini söyleyemez. Elçi şunu demek istiyor: Görüyorsunuz, aynen daha önce söylediğim gibi: Kutsallar (imanlılar) doğruyken aynı zamanda günahkârlardır. Doğrular, çünkü doğruluğu onları örten ve onlara mal edilen Mesih’e iman ediyorlar. Fakat günahkârlar, zira Yasayı yerine getirmiyorlar ve hâlâ günahkâr arzulara sahipler. Doktor tarafından tedavi edilmekte olan hastalar gibiler. Gerçekten hastalar, fakat iyileştirilmeyi umut ediyorlar ve iyileşmeye başlıyorlar. Sağlıklarını geri kazanmak üzereler. Böyle hastalar kibirli bir şekilde iyi olduklarını iddia ederlerse çok büyük zarar görebilirler, zira hastalığın nüksetmesi (ilk hastalıklarından) daha beter olabilir.”—Martin Luther, Commentary on Romans [Romalılar Şerhi], s. 114, 115. Luther’in burada yazdıklarıyla hemfikir olabilir miyiz, olamaz mıyız? Derste cevaplarının sebeplerini açıkla.`