---
title:  Yasa Kutsaldır
date:   21/11/2017
---

`Romalılar 7:12 ayetini oku. Bu ayeti Pavlus’un şu ana kadar ele aldığı bağlamda nasıl anlıyoruz?`

Yahudiler yasaya saygı duyduklarından, Pavlus onu mümkün olan her bakımdan yüceltiyor. Yasa yaptığı şey açısından iyidir, fakat yapmasının hiçbir zaman amaçlanmadığı şeyi, bizi günahlarımızdan kurtarmayı yerine getiremez. Bunun için İsa’ya ihtiyacımız var, zira yasa –gerek tüm Yahudi sistemi, gerek bilhassa ahlâki yasa olsun– kurtuluş getiremez. Sadece İsa ve O’nun bize imanla gelen doğruluğu bizi kurtarabilir.

`Pavlus içinde bulunduğu “ölüm” durumu için kimi suçluyor ve neyi tenzih ediyor? Bu ayrım neden önemli? Rom. 7:13.`

Pavlus Romalılar 7:13 ayetinde “yasayı” mümkün olan en iyi anlamda sunuyor. Korkunç günahlı durumu için; yani içinde “her türlü açgözlülüğü ürettiği” (Rom. 7:8) için, yasayı değil günahı suçluyor. Yasa iyidir, zira Allah’ın davranış standardıdır, fakat Pavlus bir günahkâr olarak onun önünde mahkûm edilmiş halde duruyor.

`Günah Pavlus’u korkunç bir günahkâr olarak göstermede neden bu kadar başarılıydı? Rom. 7:14, 15.`

Benliğin denetiminde demek bedensel demektir. Bu nedenle Pavlus’un İsa Mesih’e ihtiyacı vardı. Sadece İsa Mesih mahkûmiyeti ortadan kaldırabilirdi (Rom. 8:1). Sadece İsa Mesih onu günaha kölelikten kurtarabilirdi.

Pavlus kendisini “günaha satılmış” olarak tanımlıyor. O günahın kölesidir. Özgürlüğü yoktur. Yapmak istediği şeyi yapamaz. İyi yasanın kendisine yapmasını söylediklerini yapmaya çalışır, fakat günah ona izin vermez.

Pavlus bu benzetmeyle Yahudilere Mesih’e olan ihtiyaçlarını göstermeye çalışıyordu. O zaferin yalnızca lütuf altında mümkün olduğunu zaten söylemişti (Rom. 6:14). Aynı düşünce Romalılar 7. bölümde tekrar vurgulanıyor. “Yasa” altında yaşamak demek acımasız bir efendi olan günaha kölelik demektir.

`Günahın nasıl köleleştirdiğine ilişkin senin kendi tecrüben ne oldu? Hiç günahı istediğin gibi kontrol edebileceğini düşünerek onunla oyun oynamaya çalışıp, kendini çok kötü ve acımasız bir efendinin emri altında bulduğun oldu mu? Gerçekliğe hoş geldin! Öyleyse, neden gündelik olarak İsa’ya kendini teslim etmeli ve benliğe ölmelisin?`