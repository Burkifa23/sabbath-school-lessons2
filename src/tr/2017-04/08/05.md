---
title:  Romalılar 7. Bölümün Kahramanı
date:   22/11/2017
---

`“Ama istemediğimi yaparsam, Yasa’nın iyi olduğunu kabul etmiş olurum. Öyleyse bunu artık ben değil, içimde yaşayan günah yapıyor” (Rom. 7:16, 17). Burada hangi mücadele sergileniyor?`

Kutsal Ruh yasayı bir ayna gibi kullanarak, kişiyi yasanın gereklerini yerine getirmeyerek Allah’ı hoşnutsuz ettiğine dair ikna eder. Günahkâr kişi bu gerekleri yerine getirme çabasıyla yasanın iyi olduğunu kabul ettiğini gösterir.

`Pavlus daha önce bahsettiği hangi konuları vurgulamak için tekrar-lıyor? Rom. 7:18–20.`

Kutsal Ruh kişinin Mesih’e olan ihtiyacını zihnine işlemek için, sık sık onu “eski antlaşma” tarzı bir tecrübeye yönlendirir. Ellen G. White İsrail’in tecrübesini şöyle tanımlıyor: “Halk kendi yüreklerinin aşırı günahkârlığını ve Mesih olmadan Allah’ın yasasını tutmalarının imkânsızlığını fark etmedi; böylece hiç düşünmeden Allah’la antlaşma yaptılar. Kendi doğruluklarını yerleştirebileceklerini sanarak ‘Rabb’in her söylediğini yapacağız, O’nu dinleyeceğiz’ dediler. Mısır’dan Çıkış 24:7... Allah’la antlaşmalarını bozmaları yalnızca birkaç hafta sürdü ve oyma bir heykele eğilerek tapındılar. Kendi çiğnemiş oldukları bir antlaşmaya dayanarak Allah’ın lütfunu umut edemezlerdi; şimdiyse günahkârlıklarını ve bağışlanmaya olan ihtiyaçlarını görerek, İbrahimî antlaşmada açıklanan... Kurtarıcı’ya olan ihtiyaçlarını hissetmeye başladılar.”—Ellen G. White, Atalar ve Peygamberler, s. 371, 372 [Geçmişten Sonsuzluğa 1. Cilt, s. 205, 206].

Maalesef birçok Hristiyan, Mesih’e adanmışlıklarını gündelik olarak yenilemeyerek, kabul etmekten ne kadar iğrenseler de, aslında günaha hizmet ediyorlar. Gerçekte kutsanmanın normal tecrübesinden geçtiklerini ve daha gidecek çok yolları olduğunu söyleyerek, bunu makul hale getirmeye çalışıyorlar. Böylece, bilinen günahlarını Mesih’e götürüp O’ndan bu günahlara karşı zafer isteyecek yerde, onlara göre doğruyu yapmanın imkânsız oldu-ğunu söyleyen Romalılar 7. bölümün arkasına saklanıyorlar. Gerçekte bu bölüm, bir kişi günahın kölesi olduğunda doğru bir şey yapamaz, fakat İsa Mesih’te zafer mümkündür diyor.

`Mesih’in bize vaat ettiği benlik ve günah üzerine zaferleri kazanıyor musun? Öyle değilse, neden? Kendi başına hangi yanlış seçimlerde bulunuyorsun?`