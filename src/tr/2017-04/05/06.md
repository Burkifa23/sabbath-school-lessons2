---
title:  Yasa ve Günah
date:   02/11/2017
---

Sıklıkla insanların Yeni Antlaşma’da yasanın iptal edildiğini söylediklerini duyarız, sonra da bunu kanıtladığına inandıkları ayetleri gösterir ya da okurlar. Fakat bu ifadenin arkasındaki mantık da, teoloji de pek sağlam değildir.

`1. Yuhanna 2:3–6, 3:4 ve Romalılar 3:20 ayetlerini oku. Bu ayetler yasa ile günah arasındaki ilişki hakkında bize ne söylüyor?`

Birkaç yüzyıl önce, İrlandalı yazar Jonathan Swift şunları yazdı: “Fakat içmek, aldatmak, yalan söylemek ve çalmak sözcükleri Parlamentodan geçen bir kanunla İngiliz dilinden ve sözlüklerinden çıkarılsa, ertesi sabah hepimizin içki içmeyen, dürüst, adil ve gerçeği sever kişiler olarak uyanacağı söylenebilir mi? Bu adil bir sonuç mu?”—Jonathan Swift, A Modest Proposal and Other Satires [Alçakgönüllü Bir Öneri ve Diğer Taşlamalar] (New York: Prometheus Books, 1995), s. 205.

Aynı şekilde, Allah’ın yasası iptal edildiyse, yalan söylemek, öldürmek ve çalmak neden hâlâ günah veya yanlış? Allah’ın yasası değiştiyse, günahın tanımı da değişmiş olmalı. Ya da, Allah’ın yasası yürürlükten kalktıysa, günah da aynı şekilde kalkmış olmalı, peki buna kim inanıyor? (Ayrıca bkz. 1. Yuhanna 1:7–10; Yakup 1:14, 15).

Yeni Ahit’te hem yasa hem de müjde vardır. Yasa günahın ne olduğunu gösterir; müjde ise bu günahın çaresine işaret eder, bu da İsa’nın ölümü ve dirilişidir. Yasa yoksa günah da yoktur, öyleyse biz neyden kurtarılıyoruz? Müjde ancak yasa bağlamında ve onun geçerliliği sürdüğünde bir anlam ifade eder.

Sıklıkla Çarmıh’ın yasayı hükümsüz kıldığını duyarız. Bu aslında ironiktir, zira Çarmıh yasanın feshedilemeyeceğini ya da değiştirilemeyeceğini gösterir. Allah yasayı Mesih çarmıhta ölmeden önce iptal etmediyse, hiç olmazsa değiştirmediyse, neden daha sonra yapsın? İnsanlık günah işledikten sonra yasa neden kaldırılmadı ki, böylece insanlar yasanın ihlâlinin getirdiği yasal cezadan da kurtulurlardı? Bu sayede İsa’nın ölmesine hiç gerek kalmazdı. İsa’nın ölümü, yasa değiştirilebilecek ya da feshedilebilecek olsaydı bunun Çarmıh’tan sonra değil, Çarmıh’tan önce olabileceğini gösteriyor. Dolayısıyla, yasanın geçerliliğinin devam ettiğini hiçbir şey İsa’nın ölümü kadar iyi gösteremez, bu ölüm tam da bu nedenle, yasa değiştirilemediği için gerçekleşti. Yasa bizim düşmüş durumumuza uygun hale gelecek şekilde değiştirilmiş olsaydı, bu günah sorununa İsa’nın ölmek zorunda kalmasından daha iyi bir çözüm olmaz mıydı?

`Zinaya karşı ilahî bir yasa olmasaydı, kurbanları şimdi olduğundan daha mı az acıya ve yaraya maruz kalırdı? Cevabın Allah’ın yasasının hâlâ yürürlükte olduğunu anlamana nasıl yardımcı oluyor? Allah’ın yasasını çiğnemenin sonuçları hakkında senin tecrübelerin nelerdi?`