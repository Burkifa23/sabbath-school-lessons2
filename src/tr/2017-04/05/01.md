---
title:  İbrahim’in İmanı
date:   28/10/2017
---

### Konuyla i̇lgili metinler
Yar. 15:6; 2. Samuel 11, 12; Rom. 3:20, 31; 4:1–17; Gal. 3:21–23; 1. Yuhanna 3:4.

> <p>Hatirlama metni</p>
> “Öyleyse biz iman aracılığıyla Kutsal Yasa’yı geçersiz mi kılıyoruz? Hayır, tam tersine, Yasa’yı doğruluyoruz” (Romalılar 3:31).

Romalılar 4. bölüm birçok açıdan Kutsal Kitap’ın yalnızca iman yoluyla kurtuluş öğretisinin temeline ve Reform’u başlatan şeyin özüne iner. Gerçekten de, her şey 500 yıl önce bu hafta Luther’le başladı ve sadık Protestanlar asla geriye dönüp bakmadılar.

Kutsallık ve erdem örneği İbrahim’i yasanın işlerine dayanmadan lütuf aracılığıyla kurtulma ihtiyacı olan kişi örneği olarak kullanan Pavlus, okuyucularının yanlış anlamasına sebep olacak bir alan bırakmıyor. En iyi olanın bile işleri ve yasayı tutması onu Allah’ın önünde aklamaya yetmiyorsa, başkasının ne umudu olabilir ki? İbrahim için lütuf gerekiyorduysa, Yahudi olsun Uluslardan olsun herkes için aynısı geçerli olmalıdır.

Pavlus Romalılar 4. bölümde kurtuluş tasarısındaki üç ana aşamayı ortaya koyuyor: (1) ilahî bereket vaadi (lütuf vaadi), (2) insanın bu vaade karşılığı (iman cevabı) ve (3) iman edenlerin hesabına yazılan doğruluğun ilahî olarak ilânı (aklanma). İbrahim’in kurtuluşunun ve bizim kurtuluşumuzun yolu budur.

Pavlus’a göre kurtuluşun lütufla olduğunu hatırlamak çok önemli; bu lütuf ne kadar hak etmesek de bize verilir. Hak etmiş olsaydık, bizim alacağımız olurdu, bu bizim alacağımız olsaydı da hediye değil borç olurdu. Bizim gibi bozulmuş ve günahlı varlıklar içinse kurtuluş bir hediye olmalıdır.

Pavlus yalnızca imanla kurtuluş hakkındaki tezini kanıtlamak için Yaratılış kitapçığına kadar gidiyor ve Yaratılış 15:6 ayetini alıntılıyor: “Avram Rabb’e iman etti, Rab bunu ona doğruluk saydı.” İşte, Kutsal Kitap’ın daha ilk sayfalarında imanla kurtuluş öğretisi.

_*4 Kasım Sebt Günü’ne hazırlık için bu haftanın konusunu çalışın._