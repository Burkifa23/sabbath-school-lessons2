---
title:  Borç mu Yoksa Lütuf mu?
date:   30/10/2017
---

Pavlus’un burada ele aldığı konu salt teolojiden çok daha fazlasıdır. Kurtuluşun ve Allah’la olan ilişkimizin özüne ve derinliklerine iner. Bir kimse kabul edilmeyi kazanması gerektiğine (yani aklanmak veya affedilmek için belli bir kutsallık standardına ulaşması gerektiğine) inanırsa, içe dönüp kendisine ve işlerine bakması çok doğaldır. Din fazlasıyla benlik merkezli bir hal alabilir, bu da kişinin ihtiyacı olan son şeydir.

Aksine, kişi kurtuluşun tümüyle hak edilmemiş olarak Allah’tan bir hediye olduğu harika haberini kavrarsa, benlik yerine Allah’ın sevgisine ve merhametine odaklanması ne kadar daha kolay ve ne kadar daha doğaldır.

Nihayetinde, hangisinin Allah’ın sevgisini ve karakterini daha iyi yansıtması daha muhtemeldir, kendine odaklanmış olanın mı, Allah’a odaklanmış olanın mı?

`Romalılar 4:6–8 ayetlerini oku. Pavlus burada imanla aklanma konusunu nasıl açıklıyor?`

“Günahkâr imanla Mesih’e gelmeli, O’nun erdemlerine sarılmalı, günahlarını Günah Taşıyıcı’ya yüklemeli ve O’nun affını almalıdır. Mesih dünyaya bu nedenle geldi. Böylece Mesih’in doğruluğu tövbe eden ve inanan günahkâra atfedilir. Kraliyet ailesinin bir üyesi olur.”—Ellen G. White, Selected Messages [Seçme Mesajlar], 1. kitap, s. 215.

Pavlus bundan sonra imanla kurtuluşun sadece Yahudiler için değil Uluslar için de geçerli olduğunu açıklayarak sözlerine devam ediyor (Rom. 4:9–12). Aslında teknik olarak İbrahim Yahudi değildi; pagan bir aileden geliyordu (Yeşu 24:2). Onun zamanında Uluslar–Yahudiler ayrımı henüz yoktu. İbrahim aklandığında (Yar. 15:6) sünnet bile olmamıştı. Böylece İbrahim hem sünnetlilerin hem de sünnetsizlerin babası, ayrıca Pavlus’un kurtuluşun evrenselliğini vurgulamak için kullandığı harika bir örnek oldu. Mesih’in ölümü, ırka ya da milliyete bakmaksızın herkes içindi (İbr. 2:9).

`Çarmıhın evrenselliğini düşünerek, Çarmıhın her insanın değeri hakkında bize ne söylediğini göz önünde tutarak, ırkçı, etnik ya da ulusçu önyargı neden korkunç bir şeydir? Kendimizde olan önyargıyı fark etmeyi ve onu Allah’ın lütfuyla aklımızdan silmeyi nasıl öğrenebiliriz?`