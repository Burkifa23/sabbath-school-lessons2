---
title:  Yasa
date:   29/10/2017
---

`Romalılar 3:31 ayetini oku. Pavlus’un burada vurguladığı husus nedir? Bu husus Adventistler olarak bizim için neden önemli?`

Bu bölümde Pavlus imanın Allah’ın yasasını geçersiz kılmadığını kesin olarak belirtiyor. Yasayı, hatta tüm Eski Ahit külliyatını yerine getirenlerin hiçbiri, yasa aracılığıyla kurtulmadı. Eski Ahit inancı ve aynı şekilde Yeni Ahit inancı, her zaman günahkârlara iman yoluyla verilen Allah’ın lütfuyla ilgili olmuştur.

`Romalılar 4:1–8 ayetlerini oku. Bu ayetler Eski Ahit’te dahi kurtuluşun yasanın işleriyle değil de imanla olduğunu nasıl ortaya koyuyor?`

Eski Ahit’te yer alan bu anlatıma göre, İbrahim doğru sayıldı, çünkü “Tanrı’ya iman etti.” Dolayısıyla, Eski Ahit de iman yoluyla doğruluğu öğretir. Öyleyse, imanın yasayı “geçersiz kıldığı” [Rom. 3:31] (Grekçe katargeo: “yararsız hale getirmek,” “iptal etmek”) şeklindeki herhangi bir çıkarım hatalıdır; imanla kurtuluş kesinlikle Eski Ahit’in bir parçasıdır. Lütuf tüm Eski Ahit boyunca öğretilir. Örneğin tüm tapınak törenleri, günahkârların kendi işleriyle değil, bir vekilin kendilerinin yerine ölümüyle kurtulduklarının temsili değildilerse, neydiler?

Ayrıca, Davut’un Bat-Şeva’yla yaşadığı kirli ilişkiden sonra affedilişi başka nasıl açıklanabilir? Şüphesiz onu kurtaran yasayı tutmak değildi, zira yasanın o kadar çok kuralını ihlal etmişti ki, yasa onu defalarca mahkûm etmişti. Davut yasa aracılığıyla kurtulacak olsaydı, hiç kurtulamazdı.

Pavlus Davut’un ilahî lütfa yeniden kavuşmasını imanla aklanmanın örneği olarak ortaya koyuyor. Affetmek Allah’ın bir lütuf eylemiydi. Öyleyse burada Eski Ahit’te imanla aklanmanın başka bir örneğini görüyoruz. Aslında, eski İsrail’de pek çok kişi ne kadar kuralcı olduysa da, Yahudi dini her zaman bir lütuf diniydi. Kuralcılık bu dinin temeli değil, saptırılmasıydı.

`Davut’un günahı ve iyileştirilmesi üzerine birkaç dakika düşün (2. Samuel 11, 12; Mezmur 51). Bu üzücü hikayeden kendin için nasıl bir umut çıkarabilirsin? Burada kilisedekiler olarak düşmüş kişilere karşı nasıl davranmamız gerektiği konusunda bir ders var mı?`