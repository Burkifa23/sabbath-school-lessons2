---
title:  Vaat
date:   31/10/2017
---

`500 yıl önce bugün Martin Luther 95 tezini Wittenberg kilisesinin duvarına astı. Bugünün konusunun da imanla kurtuluşun özüne inmesi ne kadar heyecan verici.`

Romalılar 4:13 ayetinde “vaat” ve “yasa” karşılaştırılıyor. Pavlus ortaya koyduğu imanla aklanma öğretisi için bir Eski Ahit zemini tesis etmeye çalışıyor. Tüm Yahudilerin ataları olarak kabul ettikleri İbrahim’de bir örnek buluyor. Kabul edilme, ya da aklanma, İbrahim’e yasadan epey ayrı olarak gelmişti. Allah İbrahim’e “dünyanın mirasçısı” olacağını vaat etti. İbrahim bu vaade güvendi; yani bu vaadin gerektirdiği rolü kabul etti. Bunun sonucunda Allah onu kabul etti ve dünyayı kurtarmak için onun aracılığıyla çalıştı. Bu, Eski Ahit zamanında lütfun nasıl etkin olduğunun güçlü bir örneğidir; şüphesiz Pavlus da bu örneği bu nedenle kullandı.

`Romalılar 4:14–17 ayetlerini oku. Pavlus burada imanla kurtuluşun Eski Ahit’te ne kadar merkezî bir önemde olduğunu göstermeye nasıl devam ediyor? Ayrıca bkz. Gal. 3:7–9.`

Başlangıçta söylediğimiz gibi, Pavlus’un kime yazdığını hatırlamamız önemlidir. Bu Yahudi imanlılar dört bir yandan Eski Ahit yasasıyla kuşatılmışlardı ve birçoğu kurtuluşlarının yasayı ne kadar iyi tuttuklarına bağlı olduğuna inanmışlardı, halbuki Eski Ahit bunu öğretmiyordu.

Bu yanlış anlayışı düzeltmeye çalışan Pavlus, İbrahim’in, daha yasanın Sina Dağı’nda verilmesinden önce, vaatlere yasanın işleriyle değil (tüm Tora’yı ve törensel sistemi içeren yasa henüz mevcut olmadığından, tutması zor olurdu), fakat imanla kavuştuğunu belirtiyor.

Pavlus burada bilhassa ve yalnızca (prensipte Sina Dağı’nda verilen yasadan bile önce var olan) ahlâki yasadan bahsetse bile sonuç değişmez. Hatta belki de bunu pekiştirir! Pavlus, Allah’ın vaatlerine yasa aracılığıyla kavuşmaya çalışmak imanı etkisiz, hatta yararsız hale getirir diyor. Bunlar güçlü ifadeler, fakat vurgulamak istediği nokta imanın kurtarıyor, yasanın ise mahkûm ediyor oluşu. Pavlus, kurtuluşu aslında mahkûmiyete götüren şeyler aracılığıyla aramanın beyhude olduğunu öğretmeye çalışıyor. İster Yahudi, ister Uluslardan olalım, hepimiz yasayı çiğnedik, bu nedenle hepimiz İbrahim’in de muhtaç olduğu şeye muhtacız: bize iman aracılığıyla verilmiş olan İsa’nın kurtarıcı doğruluğuna. Bu gerçek nihayetinde Protestan Reformu’na yol açmıştır.