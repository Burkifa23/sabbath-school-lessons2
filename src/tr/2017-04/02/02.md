---
title:  Daha İyi Bir Antlaşma
date:   08/10/2017
---

`İbraniler 8:6 ayetini oku. Buradaki mesaj nedir? Bu “daha iyi vaatler”in neler olduğunu nasıl anlıyoruz?`

Belki Eski Ahit ve Yeni Ahit dinleri arasındaki en büyük fark, Yeni Ahit döneminin Mesih’in, yani Nasıralı İsa’nın gelişiyle açılmış olmasıdır. O Allah tarafından Kurtarıcı olmak üzere gönderilmişti. İnsanlar O’nu görmezden gelerek kurtulmayı bekleyemezdi. Günahları ancak O’nun sağladığı kefaretle affedilebilirdi. Ancak O’nun mükemmel yaşamını üstlerine alarak Allah’ın önünde mahkûm edilmeden durabilirlerdi. Başka bir deyişle, kurtuluş başka hiçbir şeyle değil, yalnızca İsa’nın doğruluğu ileydi.

Eski Ahit kutsalları, Mesih’in çağının ve kurtuluş vaadinin bereketlerini özlemle beklediler. Yeni Ahit zamanında insanların karşılaştığı soru şuydu: Allah’ın Mesih olarak göndermiş olduğu Nasıralı İsa’yı kendi Kurtarıcıları olarak kabul etmeli miydiler? O’na inanırlarsa (yani O’nu gerçekten olduğu Kişi olarak kabul edip kendilerini O’na adarlarsa) O’nun kendilerine bedelsiz olarak sunduğu doğruluk aracılığıyla kurtulacaklardı.

Bu arada, ahlâki yasaların temeli Allah’ın ve Mesih’in karakterinde olduğundan, bunlar Yeni Ahit’te değişmeden kalmışlardır. Allah’ın ahlâki yasasına itaat Eski Ahit’in olduğu kadar Yeni Ahit’in de bir parçasıdır.

`Matta 19:17; Vahiy 12:17; 14:12; ve Yakup 2:10, 11 ayetlerini oku. Bu ayetler Yeni Ahit’teki ahlâki yasa hakkında bize ne söylüyorlar?`

Aynı zamanda, belirgin bir şekilde İsraillilere ait ve belirgin bir şekilde Eski Antlaşma’ya bağlı olan, tümü İsa’ya, O’nun ölümüne ve Başrahip olarak hizmetine işaret eden tüm ritüel ve törensel yasalar sona ermiş ve “daha iyi vaatler”e dayanan yeni bir düzen başlatılmıştı.

Pavlus’un Romalılar kitapçığındaki başlıca hedeflerinden biri, Yahudilikten Hristiyanlığa geçişin neler içerdiğini hem Yahudilerin hem de Uluslardan olanların anlamalarına yardımcı olmaktı. Geçiş yapmak zaman alacaktı. İsa’yı kabul etmiş olan birçok Yahudi gelmekte olan büyük değişiklikler için hâlâ hazır değillerdi.

`Senin en sevdiğin Kutsal Kitap vaatlerinin bazıları neler? Ne kadar sıklıkla onları talep ediyorsun? Bu vaatlerin hayatında yerine gelmesini engelleyebilecek hangi seçimleri yapıyorsun?`