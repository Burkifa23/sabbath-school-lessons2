---
title:  Yahudi Yasaları ve Yönetmelikleri
date:   09/10/2017
---

`Zamanın elverdiği ölçüde Levililer kitapçığına göz at. (Örneğin Levililer 12., 16. ve 23. bölümlere bak.) Tüm bu kuralları, yönetmelikleri ve ritüelleri okuduğunda aklına hangi düşünceler geliyor? Bunların çoğunu Yeni Ahit zamanında yerine getirmek neden neredeyse imkânsız olurdu?` 

Eski Ahit yasalarını çeşitli kategorilere ayırmak bizim için pratik olur: (1) ahlâki yasa, (2) törensel yasa, (3) medenî yasa, (4) kurallar ve hükümler ve (5) sağlık yasaları.

Bu sınıflandırma kısmen yapaydır. Aslında bu kategorilerden bazıları birbiriyle bağlantılıdır ve önemli miktarda örtüşme vardır. Eskiler bunları birbirlerinden ayrı ve farklı görmüyorlardı.

Ahlâki yasa On Emir’de özetlenmiştir (Çık. 20:117). Bu yasa insanlığın tâbi olduğu ahlâki gereklilikleri özetlemektedir. Bu on ilke, Kutsal Kitap’ın ilk beş kitapçığı boyunca çeşitli kurallar ve hükümler halinde genişletilmiş ve uygulanmışlardır. Bu genişletmeler, çeşitli durumlarda Allah’ın yasasını tutmanın ne anlama geldiğini göstermektedir. Medenî yasalar da bağlantısız değildir. Bunlar da ahlâki yasa üzerine kuruludurlar. Bunlar bir vatandaşın mülkî idareyle ve diğer vatandaşlarla ilişkilerini tanımlarlar. Çeşitli suçlar için cezalar öngörürler.

Törensel yasalar tapınak ritüellerini düzenleyerek, çeşitli sunuları ve bir vatandaşın sorumluluklarını tanımlıyordu. Bayram günleri belirlenmiş ve nasıl kutlanacağı tanımlanmıştı.

Sağlık yasaları diğer yasalarla örtüşür. Kirlilikle ilgili çeşitli yasalar törensel kirliliği tanımlar, hatta bunun ötesine geçerek hijyen ve sağlık ilkelerini içerir. Temiz ve kirli etlere ilişkin yasalar fiziksel faktörlere dayanmaktadır.

Bir Yahudi muhtemelen bu yasaların tümünü Allah tarafından verilmiş bir paket olarak kabul etse de, düşünsel olarak belirli bir ayrım yapmış olmalıdır. On Emir Allah tarafından doğrudan halka söylenmişti. Bu durum onları bilhassa önemli olarak bir kenara ayırmalıdır. Diğer yasalar Musa aracılığıyla bildirilmişti. Tapınak ritüelleri sadece işlevsel bir tapınak varken tutulabilirdi.

Medenî yasalar, en azından büyük bir bölümü, Yahudilerin bağımsızlıklarını kaybedip başka bir ulusun mülkî yönetimi altına girmesinden sonra artık uygulanamazdı. Törensel kuralların birçoğu tapınak yıkıldıktan sonra artık yerine getirilemezdi. Ayrıca, Mesih geldikten sonra birçok örnek aslıyla buluştu ve artık geçerlilikleri kalmadı.