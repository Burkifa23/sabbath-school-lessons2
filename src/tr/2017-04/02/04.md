---
title:  Musa’nın Töresi Uyarınca
date:   10/10/2017
---

`Elçilerin İşleri 15:1 ayetini oku. Anlaşmazlığa sebep olan mesele neydi? Neden bazı insanlar bunun sadece Yahudi ulusu için olmadığına inanıyordu? Bkz. Yar. 17:10.`

Elçiler Mesih’e pek çok can kazanmak için ciddi bir gayretle Antakya’daki din görevlileriyle ve din görevlisi olmayan üyelerle bir araya geldiklerinde, Yahudiyeli “Ferisi mezhebinden” bazı imanlılar ortaya bir soru attılar, bu soru çok geçmeden kilisede yaygın bir çatışmaya yol açarak, Uluslardan olan imanlıları şaşkınlığa düşürdü. Bu öğretmenler kendilerinden son derece emin bir şekilde, kurtulabilmek için sünnet olmanın ve tüm törensel yasayı tutmanın şart olduğunu öğretiyorlardı. Sonuçta Yahudiler ilahî olarak belirlenmiş olan ibadetleriyle her zaman gurur duymuşlardı, Mesih inancına ihtida etmiş olanlarınsa pek çoğu, Allah’ın İbrani ibadet tarzını bir kez açıkça belirlemiş olduğundan dolayı, O’nun bu ibadetin niteliklerinde herhangi bir değişikliğe izin vermesini ihtimal dışı olarak görüyorlardı. Yahudi yasalarının ve törenlerinin Hristiyan dininin ibadetlerine dahil edilmesi gerektiğinde ısrar ediyorlardı. Tüm kurban sunularının yalnızca Allah’ın Oğlu’nun ölümünün önceden örneklenmesi olduğunu, bu olayda örneğin aslıyla buluştuğunu ve bundan sonra Musa’nın dönemine ait ayinlerin ve törenlerin artık bağlayıcı olmadığını kavramakta zorlanıyorlardı.

`Elçilerin İşleri 15:2–12 ayetlerini oku. Bu tartışma nasıl çözümlenmeliydi?`

“Doğrudan yönlendirme almak için Allah’a bakarken, [Pavlus] kilise kardeşliğinde bir araya gelmiş olan imanlılar topluluğunda bulunan yetkiyi tanımaya her zaman hazırdı. Tavsiye ihtiyacını hissediyordu, önemli konular ortaya çıktığındaysa bunları kilisenin önüne getirmekten ve doğru kararları vermek için Allah’tan bilgelik istemekte kardeşleriyle birlik olmaktan memnun oluyordu.”—Ellen G. White, Elçilerin İşleri, s. 182.

Sık sık aldığı peygamberlik çağrısından ve İsa’nın kendisini nasıl çağırdığı ve hizmeti teslim ettiğinden bahseden Pavlus’un, daha geniş kilise bedeniyle çalışmaya bu kadar istekli olması ilginç. Yani, aldığı çağrı her ne idiyse, kendisinin tüm kilisenin bir parçası olduğunu ve mümkün olduğunca onunla birlikte çalışması gerektiğini fark etmişti. 

`Kilise yönetimine karşı senin tavrın nasıl? İşbirliğine ne kadar açıksın? İşbirliği neden çok önemli? Herkes büyük bedenden bağımsız olarak yalnızca kendi istediğini yapsaydı, nasıl işleyebilirdik?`