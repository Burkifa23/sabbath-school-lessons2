---
title:  Pavlus ve Galatyalılar
date:   12/10/2017
---

Karar ne kadar açık olsa da, kendi bildiklerini okumak isteyen ve Uluslardan olanların Yahudi töre ve yasalarını tutmaları gerektiğini savunmaya devam eden kişiler vardı. Pavlus için bu çok ciddi bir konu haline geldi; yani bu imanın ince ayrıntıları üzerinde oyalanmak değildi. Bizzat Mesih’in müjdesinin reddi haline gelmişti.

`Galatyalılar 1:1–12 ayetlerini oku. Pavlus Galatya’da karşılaştığı bu sorunu ne kadar ciddiye aldı? Bu bize bu meselenin önemi konusunda ne söylemeli?` 

Daha önce belirtildiği üzere, Roma’ya mektubun içeriği büyük ölçüde Galatya’daki durumdan dolayı yazılmıştı. Pavlus Romalılara Mektup’ta Galatya mektubunun konusunu daha da geliştiriyor. Bazı Yahudi imanlılar Allah’ın Musa aracılığıyla kendilerine verdiği yasanın önemli olduğunu ve Uluslardan olan mühtedilerin de onu tutmaları gerektiğini ileri sürüyorlardı. Pavlus onun gerçek yerini ve işlevini göstermeye çalışıyordu. Bu insanların Galatya’da olduğu gibi Roma’da da kendilerine yer edinmelerini istemiyordu. 

Pavlus’un Galatyalılar’da ve Romalılar’da törensel yasalardan mı yoksa ahlâki yasalardan mı bahsettiğini sormak konuyu fazla basitleştirmektir. Tarihsel olarak tartışma, Uluslardan olan mühtedilerin sünnet olup Musa’nın yasasını tutmak zorunda olup olmamalarıydı. Yeruşalim kurulu bu soruya zaten cevap vermişti, fakat bazıları kurulun kararını tanımayı reddetti. 

Bazıları Pavlus’un Galatyalılara ve Romalılara mektuplarını ahlâki yasanın, yani On Emir’in (aslında sadece dördüncü emrin) artık Hristiyanları bağlamadığının kanıtı olarak okuyor. Fakat onlar tarihsel bağlamı ve Pavlus’un bahsettiği meseleleri gözden kaçırarak, mektupların amacını anlayamıyorlar. Göreceğimiz üzere, Pavlus kurtuluşun yasayı (ahlâki yasayı dahi) tutarak değil, sadece iman yoluyla olduğunu vurguluyordu. Fakat bu ahlâki yasa tutulmamalı demekle aynı şey değildir. On Emir’e itaat asla mesele değildi; bunu mesele yapanlar metinlerde olmayan bir anlamı, Pavlus’un ele almadığı günümüze ait bir sorunu çıkarıyorlar.

`Sebt gününün artık Hristiyanları bağlamadığını savunanlara nasıl cevap veriyorsun? Sebt günü gerçeğini müjdenin bütünlüğünden ödün vermeyecek bir şekilde nasıl gösterebilirsin?`