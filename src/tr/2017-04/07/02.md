---
title:  Günahın Çoğaldığı Yerde
date:   12/11/2017
---

Romalılar 5:20 ayetinde Pavlus güçlü bir ifadede bulunuyor: “Ama günahın çoğaldığı yerde Tanrı’nın lütfu daha da çoğaldı.” Vurgulamak istediği nokta, günah ne kadar çok olursa olsun, ya da günahın sonuçları ne kadar korkunç olursa olsun, Allah’ın lütfu bununla baş etmeye yeter. Özellikle günahlarımızın affedilmeyecek kadar çok büyük olduğunu hissetmeye sevk edildiğimiz zamanlarda, bu her birimize nasıl bir umut vermeli? Pavlus Romalılar 5:21 ayetinde, günahın ölüme yol açmasına rağmen Allah’ın lütfunun İsa aracılığıyla ölümü yendiğini ve bize sonsuz hayat verebileceğini gösteriyor.

`Romalılar 6:1 ayetini oku. Pavlus’un burada ele aldığı mantık nedir ve Romalılar 6:2–11 ayetlerinde bu düşünce şekline nasıl cevap veriyor?`

Pavlus 6. bölümde aklanmış insanın neden günah işlememesi gerektiği konusunda ilginç bir çıkarım dizisi izliyor. Öncelikle, günaha öldüğümüz için günah işlemememiz gerektiğini söylüyor. Bundan sonra ne demek istediğini açıklıyor.

Suya batırılarak yapılan vaftiz gömülmeyi simgeler. Gömülen nedir? Günahlı “eski adam,” yani günah işleyen beden, günahın hâkimiyeti ya da yönetimi altındaki beden. Sonuç olarak, artık günaha hizmet etmeyelim diye bu “günah bedeni” yok ediliyor. Romalılar 6. bölümde günah, hizmetçilerine hükmeden bir efendi olarak kişileştiriliyor. Günaha hizmet eden “günah bedeni” yok edildiği zaman, günahın onun üzerindeki hâkimiyeti de sona erer. Suyla dolu mezardan kalkan kişi, artık günaha hizmet etme-yen yeni bir kişidir. Bu kişi artık yenilenen yaşamda yürür.

Mesih ilk ve son kez öldü, ancak şimdi sonsuza dek diridir. Aynı şekilde, vaftiz olan Hristiyan günaha karşı ilk ve son kez ölmüştür ve bir daha asla günahın yönetimi altına girmez. Tabi ki, her vaftiz olan Hristiyan’ın bildiği gibi, sudan çıktığımızda günah kendiliğinden hayatlarımızdan kaybolmaz. Günahın yönetimi altında olmamak, onunla mücadele etmek zorunda olmamak anlamına gelmez.

“Buradan, Elçi’nin sözlerinin ne anlama geldiğini açıkça görüyoruz. 1. ‘Günah karşısında öldük,’ 2. ‘Tanrı karşısında yaşıyoruz’ gibi tüm ifadeler, günah içimizde devam etse de, günahkâr arzularımıza ve günahlarımıza boyun eğmediğimizi gösterir. Yine de, Galatyalılar 5:17 ayetinde okuduğumuz üzere, günah hayatımızın sonuna kadar içimizde kalır. ‘Benlik Ruh’a, Ruh da benliğe aykırı olanı arzular. Bunlar birbirine karşıttır.’ Dolayısıyla tüm elçiler ve kutsallar günahın ve günahkâr arzuların beden küle dönüşüp ihtirastan ve günahtan özgür yeni (yüceltilmiş) bir beden dirilene kadar içimizde kalacağını kabul eder.”—Martin Luther, Commentary on Romans [Romalılar Şerhi], s. 100.