---
title:  Günah Egemenlik Sürdüğünde
date:   13/11/2017
---

`Romalılar 6:12 ayetinde bize hangi öğüt veriliyor?`

Egemenlik sürmek sözü “günahın” burada bir kral gibi tasvir edildiğini gösteriyor. Burada “egemenlik sürmek” olarak tercüme edilen Grekçe sözcük, sözlük anlamıyla “kral olmak” ya da “kral işlevini görmek” anlamına gelir. Günah ölümlü bedenlerimizin krallığını ele geçirmeye ve davranışlarımızı belirlemeye de fazlasıyla heveslidir.

Pavlus “günahın... egemenlik sürmesine izin vermeyin” dediği zaman, aklanmış bir kişinin günahın kendi yaşamında krallığını ilan etmesini engellemeyi seçebileceğini belirtiyor. İradenin eyleminin devreye girdiği yer burasıdır.

“Asıl anlamanız gereken şey, iradenin gerçek gücüdür. İnsan doğasını yöneten güç şudur: karar veya seçme gücü. Her şey iradenin doğru eyle-mine dayalıdır. Allah insana seçme gücünü vermiştir; bunu kullanmak onlara kalmıştır. Kalbinizi değiştiremezsiniz, kendiliğinizden onun sevgisini Allah’a veremezsiniz; fakat O’na hizmet etmeyi seçebilirsiniz. İradenizi O’na verebilirsiniz; sonra O, kendisini hoşnut edeni istemeniz ve yapmanız için sizin içinizde çalışır. Böylece bütün doğanız Mesih’in Ruhu’nun kontrolü altına girer; sevgileriniz O’na odaklanmış olur, düşünceleriniz O’nunla uyumlu olur.”—Ellen G. White, Yol, Gerçek ve Yaşam, s. 52.

Romalılar 6:12 ayetinde “tutkular” olarak çevrilen Grekçe sözcük “arzular” anlamına da gelir. Bu arzular iyi şeyler için de, kötü şeyler için de olabilir; günah hüküm sürdüğünde, bizim kötüyü arzulamamızı sağlar. Arzularımızla kendi başımıza savaşırsak, güçlü, hatta karşı konulmaz olurlar. Günah asla tatmin olmayan fakat her zaman daha fazlasını isteyen zorba bir hükümdar olabilir. Yalnızca imanla, yalnızca zafer vaatlerini talep ederek bu acımasız efendiyi devirebiliriz.

Romalılar 6:12 ayetindeki bu nedenle ifadesi önemlidir. Daha önce söylenenlere, özellikle Romalılar 6:10, 11 ayetlerinde söylenenlere atıfta bulunur. Vaftiz olmuş kişi artık “Tanrı için” yaşamaktadır. Yani, onun yeni yaşamının merkezi Allah’tır. Kişi Allah’a hizmet eder, Allah’ı hoşnut eden şeyler yapar, dolayısıyla aynı zamanda günaha hizmet edemez. Bu kişi “Mesih İsa’da Tanrı karşısında diri”dir.

`Bugünkü dersteki Ellen G. White alıntısına tekrar bak. Özgür irade kavramının ne kadar önemli olduğuna dikkat et. Ahlâklı varlıklar olarak özgür iradeye, yani doğruyu ya da yanlışı, iyiyi ya da kötüyü, Mesih’i ya da dünyayı seçme gücüne sahip olmalıyız. Önümüzdeki 24 saat boyunca, bu ahlâki özgür iradeyi nasıl kullandığını bilinçli olarak takip etmeye çalış. Bu kutsal hediyeyi kullanışından, ya da istismar edişinden, ne öğrenebilirsin?`