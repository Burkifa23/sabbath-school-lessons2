---
title:  Yasa Altında Değil, Lütuf Altında
date:   14/11/2017
---

`Romalılar 6:14 ayetini oku. Bu ayeti nasıl anlamalıyız? Bu, On Emir’in artık bizi bağlamadığı anlamına mı geliyor? Öyle değilse, neden?`

Romalılar 6:14 ayeti Romalılar kitapçığındaki anahtar ifadelerden birisidir. Ayrıca birileri biz Adventistlere Yedinci Gün Sebti’nin yürürlükten kaldırıldığını söylediğinde de sık sık bu ayetin kullanıldığını duyarız.

Fakat açık bir şekilde ayetin kastettiği bu değil. Daha önce de sorduğumuz gibi, yasa yürürlükten kaldırılmışsa günah nasıl hâlâ bir gerçeklik olur? Çünkü günahı tanımlayan ahlâki yasadır! Romalılar kitapçığında daha önce yazılmış olanları, hatta yalnızca 6. bölümü okursanız, günah gerçekliği hakkındaki tartışmaların tam ortasında Pavlus’un nasıl olup da birden bire “Ahlâki yasa, yani günahı tanımlayan On Emir, feshedilmiştir” diyebileceğini anlamak zordur. Bu mantıksızdır.

Pavlus Romalılara “yasa altında” –yani o günlerde uygulandığı şekliyle, insan yapımı kural ve yönetmelikleri de içeren Yahudi sistemi altında– yaşayan kişinin günahın egemenliği altında olacağını söylüyor. Bunun aksine, lütuf altında yaşayan kişi, yasa yüreğinde yazılı olduğu için ve adımlarını Allah’ın Ruhu’nun yönlendirmesine izin verdiği için günaha karşı zafer kazanacaktır. İsa’yı Mesih olarak kabul ederek, O’nun aracılığıyla aklanarak, O’nun ölümüne vaftiz olarak, “eski adamı” ortadan kaldırarak, yenilenen yaşamda yürümek üzere ayağa kalkarak, günahı hayatlarımızdaki tahtından indireceğiz. Romalılar 6:14 ayetinin içinde olduğu bütünlüklü bağlamın bu, yani günah karşı zafer vaadi bağlamı olduğunu unutmayın.

“Yasa altında” ifadesini çok dar tanımlamamalıyız. Sözde “lütuf altında” yaşayan, fakat Allah’ın yasasına itaatsizlik eden kişi lütuf değil mahkûmiyet bulacaktır. “Lütuf altında” demek, yasanın günahkârlara kaçınılmaz olarak getirdiği mahkûmiyetin, Allah’ın İsa’da açıklanan lütfu aracılığıyla ortadan kaldırılmış olması demektir. Böylece, yasayla gelen ölüme mahkûmiyetten artık özgür olarak, “yepyeni bir yaşamda” [COSMADES], benliğe ölmüş olarak artık günahın kölesi olmadığımız gerçeğiyle nitelenen ve açıklanan bir hayatı yaşarız.

`Mesih’te yeni bir hayat gerçekliğini nasıl tecrübe ettin? Mesih’in sende gerçekleştirdiklerini ortaya koyan hangi somut kanıtları gösterebilirsin? Hangi konuları bırakmayı reddediyorsun ve onları neden bırakmalısın?`