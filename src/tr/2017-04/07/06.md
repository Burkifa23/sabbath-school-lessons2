---
title:  Günahtan Özgür
date:   16/11/2017
---

`Şu ana kadar Romalılar 6. bölümde çalıştığımız konuları akılda tutarak, Romalılar 6:19–23 ayetlerini oku. Pavlus’un söylediklerinin ana fikrini aşağıdaki satırlarda özetle. En önemlisi, Pavlus’un ele aldığı bu önemli gerçekleri yaşamında nasıl gerçekleştirebileceğini kendine sor. Burada hangi konuların mevzubahis olduğunu kendine sor.`

Pavlus’un buradaki sözleri onun insanın günahkâr doğasını tam olarak anladığını gösteriyor. “Bedenlerinizin güçsüzlüğü”nden bahsediyor. “Güçsüzlük” olarak tercüme edilen Grekçe sözcük “zayıflık” anlamına da gelir. Düşmüş insan doğasının kendi başına bırakıldığında ne yapabilece-ğini biliyor. Bu nedenle tekrar seçim gücüne (kendimizi ve zayıf bedenlerimizi yeni bir efendiye, doğru bir yaşam sürmemizi sağlayacak olan İsa’ya adamayı seçme gücümüze) başvuruyor.

Romalılar 6:23 ayeti sıklıkla günahın, yani yasayı çiğnemenin, cezasının ölüm olduğunu göstermek için kullanılır. Muhakkak, günahın cezası ölümdür. Fakat ölümü günahın cezası olarak görmenin yanı sıra, günahı Pavlus’un Romalılar 6. bölümde tanımladığı gibi, kölelerine hükmeden, işlerinin karşılığını ölümle ödeyerek onları aldatan bir efendi olarak görmeliyiz.

Ayrıca, iki efendi mecazını geliştirirken, Pavlus bir efendiye hizmet etmenin diğer efendiye hizmetten özgür olmak anlamına geldiğine dikkat çekiyor. Tekrar net bir seçim görüyoruz: biri ya da diğeri. Bunun orta yolu yoktur. Aynı zamanda, hepimizin bildiği üzere, günahın egemenliğinden özgür olmak, günahsız olduğumuz, mücadele etmediğimiz, hatta zaman zaman düşmediğimiz anlamına gelmez. Aksine, artık günahın hâkimiyeti altında olmadığımız anlamına gelir; günah hayatımızda ne kadar bir gerçeklik olarak kalmaya devam etse de ve her ne kadar günaha karşı zafer vaatlerini günlük olarak istememiz gerekse de.

Dolayısıyla, bu bölüm günaha hizmet eden herkese güçlü bir çağrı haline gelir. Bu zorba hükümdar, yapılan utanç verici şeylerin karşılığı olarak ölümden başka bir şey sunmaz; bu nedenle akıllı bir insan bu zorbadan kurtulmayı istemelidir. Aksine, doğruluğa hizmet edenler kurtuluşlarını işlerle kazanmak fikriyle değil, yeni tecrübelerinin meyvesi olarak, doğru ve övülmeye değer işler yaparlar. Kurtuluşu kazanmak için yapıyorlarsa, müjdenin özünü, kurtuluşun özünü ve İsa’ya neden ihtiyacımız olduğu meselesinin özünü gözden kaçırıyorlar demektir.