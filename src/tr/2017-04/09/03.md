---
title:  Yasanın Yapamadığı
date:   27/11/2017
---

“Yasa” (törensel yasa, ahlâki yasa, hatta her ikisi de) ne kadar iyi olsa da, bizim için en çok ihtiyaç duyduğumuz şeyi yapamaz, bu da kurtuluş yolunu, bizi günahın getirdiği mahkûmiyetten ve ölümden kurtarmanın bir yolunu sağlamaktır. Bunun için İsa’ya ihtiyacımız var.

`Romalılar 8:3, 4 ayetlerini oku. Mesih yasanın öz doğası gereği yapamayacağı neyi yaptı?`

Allah “Öz Oğlu’nu günahlı insan benzerliğinde” göndererek bir çare sağladı ve “günahı insan benliğinde yargıladı.” Mesih’in beden alışı kurtuluş tasarısında önemli bir adımdı. Çarmıhı övmek uygundur, fakat kurtuluş tasarısının işleyişinde Mesih’in “günahlı insan benzerliğindeki” hayatı da son derece önemliydi.

Allah’ın Mesih’i göndererek yaptığı işin sonucu olarak, artık yasanın doğruluk gereğini yerine getirmemiz; yani yasanın gerektirdiği doğru şeyleri yapmamız mümkündür. “Yasa’nın yönetimi altında” (Rom. 6:14) bu imkânsızdı; şimdiyse “Mesih’te” mümkündür.

Yine de, yasanın gerektirdiklerini yerine getirmenin, yasayı kurtuluşu kazanacak kadar iyi tutabilmek demek olmadığını unutmamalıyız. Bu mümkün değildir, hiçbir zaman da olmadı. Kısacası bu Allah’ın yaşamamızı sağladığı hayatı yaşamak demektir; “benliği, tutku ve arzularıyla birlikte çarmıha gerdiğimiz” (Gal. 5:24) itaatkâr bir hayat yaşamak, Mesih’in karakterini yansıttığımız bir hayatı yaşamak demektir.

Romalılar 8:4 ayetindeki “yürümek” (KM, CANDEMİR), “belirli bir şekilde davranmayı” belirten deyimsel bir ifadedir. Buradaki benlik [KK] (KM ve Candemir’de beden) sözcüğü iknadan önce veya sonraki haliyle yeniden doğmamış olan kişiyi temsil eder. Benliğe (bedene) göre yürümek, bencil arzular tarafından kontrol edilmek demektir.

Bunun aksine, Ruh’a göre yürümek, yasanın doğruluk gereğini yerine getirmektir. Bu gereği yalnızca Kutsal Ruh’un yardımıyla yerine getirebiliriz. Sadece Mesih İsa’da yasanın gereklerini yapma özgürlüğü vardır. Mesih’ten ayrı böyle bir özgürlük yoktur. Günahın kölesi olmuş kişi yapmak istediği iyiliği yapmayı imkânsız görür (bkz. Rom. 7:15, 18).

`Yasayı ne kadar iyi tutuyorsun? Kurtuluşu yasa aracılığıyla kazanma fikrini bir kenara koyarsan, “yasanın adil gereği” hayatında yerine geliyor mu? Öyle değilse, neden? Davranışını makul göstermek için hangi sudan bahaneleri kullanıyorsun?`