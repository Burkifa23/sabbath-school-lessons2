---
title:  Mesih İçinizde
date:   29/11/2017
---

Pavlus nasıl yaşadıklarına bağlı olarak insanların karşılaştığı iki olasılığı karşılaştırarak ele aldığı konuya devam ediyor: ya Ruh’a göre –yani bize vaat edilen Allah’ın Kutsal Ruhu’na göre– ya da kendi günahkâr ve dünyasal doğalarına göre. Biri sonsuz hayata, diğeri sonsuz ölüme götürüyor. Bunun orta yolu yoktur. Ya da, İsa’nın Kendisinin dediği gibi: “Benden yana olmayan bana karşıdır. Benimle birlikte toplamayan dağıtıyor demektir” (Mat.12:30). Bundan daha açık, ya da daha siyah–beyaz olmak zordur.

`Romalılar 8:9–14 ayetlerini oku. Kendini tümüyle Mesih’e adayanlara ne vaat ediliyor?`

“Bedendeki” hayat “Ruh’taki” hayatla karşılaştırılıyor. “Ruh’taki” hayat Allah’ın Ruhu, yani Kutsal Ruh tarafından kontrol edilir. Bu bölümde, muhtemelen Mesih’in temsilcisi olduğu ve O’nun aracılığıyla Mesih’in imanlının içinde yaşadığı anlamında, Mesih’in Ruhu olarak adlandırılıyor (Rom. 8:9, 10).

Bu ayetlerde Pavlus, Romalılar 6:1–11 ayetlerinde kullandığı bir mecaza dönüyor. Vaftizde, “günah bedeni” (yani günaha hizmet etmiş olan beden) mecazen yok edilir. “Eski adamımız O’nunla birlikte çarmıha gerilmiştir” (Rom. 6:6, CANDEMİR). Ancak vaftizde olduğu gibi, sadece gömülme değil bir diriliş de vardır; böylece vaftiz olan kişi yenilenen yaşamda yürümek üzere ayağa kalkar. Bu, her gün, her an, kendimizin yapması gereken bir seçim olarak, eski benliği öldürmek demektir. Allah insanın özgürlüğünü yok etmez. Günahlı eski adam yok edildikten sonra bile, günah işlemek hâlâ mümkündür. Pavlus Koloselilere “Bu nedenle bedenin dünyasal eğilimlerini... öldürün” yazdı (Kol.3:5).

Öyleyse, ihtida ettikten sonra hâlâ günaha karşı bir mücadele olacaktır. Fark, içinde Ruh’un yaşadığı kişinin şimdi zafer için ilahî güce sahip olma-sıdır. Dahası, kişi köle sahibi günahın egemenliğinden mucizevî bir şekilde kurtarıldığından, günaha bir daha asla hizmet etmemekle yükümlüdür.

`İsa’yı ölümden dirilten Allah’ın Ruhu’nun, izin vermemiz halinde içimizde yaşayan Ruh olduğu fikri üzerinde düşün. Orada bizim için bulunan gücü düşün! Ondan gerektiği gibi yararlanmamızı engelleyen nedir?`