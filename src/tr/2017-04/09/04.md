---
title:  Beden ya da Ruh
date:   28/11/2017
---

`“Çünkü bedene göre olanlar bedenin şeylerini, ama Ruh’a göre olanlar Ruh’un şeylerini düşünürler. Çünkü bedenin düşüncesi ölüm, ama Ruhun düşüncesi hayat ve esenliktir” (Rom. 8:5, 6). Bu ayetler üzerinde dur. Bunlar aracılığıyla hangi temel mesaj veriliyor? Hayatını nasıl yaşadığın konusunda sana ne söylüyorlar?`

Burada kullanılan Grekçe sözcük kata, “–e göre” anlamındadır. Buradaki “düşünce” bir şeyi kafaya koymak, yani istemek anlamındadır. Bir grup insan doğal arzuları yerine getirmeyi ister; diğer grup ise Ruh’un işlerini yerine getirmeyi kafaya koyar, yani O’nun emirlerini izlemeyi isterler. Düşünce (zihin) eylemleri belirlediği için, iki grup farklı şekilde yaşar ve davranır.

`Dünyasal (bedensel) düşüncenin yapamadığı şey nedir? Rom. 8:7, 8.`

Bedenin arzularını yerine getirmeye istekli olmak, gerçekte Allah’a düşmanlık halinde olmak demektir. Zihni buna istekli olan kişi Allah’ın isteğini yerine getirmeyi umursamaz. Hatta O’na karşı isyan içinde olarak, O’nun yasasına açıkça saygısızlık ediyor olabilir.

Pavlus bilhassa vurgulamak istiyor: Mesih’ten ayrıysanız Allah’ın yasasını tutmanız imkânsızdır. Pavlus tekrar tekrar bu konuya dönüyor: kişi ne kadar uğraşırsa uğraşsın, Mesih’ten ayrı kalarak yasaya itaat edemez.

Pavlus’un özel amacı Yahudileri kendi “Tora” (yasa)larından daha fazlasına ihtiyaçları olduğuna ikna etmekti. Davranışlarıyla, ilahî vahye sahip olmalarına rağmen Ulusların suçlu olduğu günahlardan kendilerinin de suçlu olduğunu göstermişlerdi (Romalılar 2). Tüm bunlardan alınacak ders, Mesih’e ihtiyaçları olduğuydu. O’nsuz günaha köle olacaklar, onun egemenliğinden kaçamayacaklardı.

Bu, Eski Ahit’te kendilerine verilenlerin artık kurtuluş için neden yeterli olmadığını anlayamayan Yahudilere Pavlus’un cevabıydı. Pavlus Yahudilerin o zamana kadar yaptıklarının iyi olduğunu ikrar ediyordu, fakat artık gelmiş olan Mesih’i de kabul etmeleri gerekiyordu.

`Son 24 saatine bir bak. İşlerin Ruh’un işleri mi yoksa bedenin işleri miydi? Cevabın kendin hakkında sana ne diyor? İşlerin bedenin işleriyse, hangi değişiklikleri yapmalısın ve bunları nasıl yapabilirsin?`