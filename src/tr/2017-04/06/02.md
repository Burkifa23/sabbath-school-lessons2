---
title:  İmanla Aklanmış
date:   05/11/2017
---

`Romalılar 5:1–5 ayetlerini oku. Aşağıdaki boş satırlarda Pavlus’un mesajını özetle. Bundan şimdi kendin için ne çıkarabilirsin?`

“Aklanmış olarak” tam anlamıyla “başkası tarafından aklanmış olmak” demektir. Buradaki Grekçe fiil eylemin tamamlandığını gösterir. Biz yasa-nın işleriyle değil, fakat Mesih İsa’yı kabul etmemizle, doğru sayıldık ya da doğru ilân edildik. İsa’nın bu dünyada yaşadığı mükemmel hayat ve yasayı mükemmel olarak tutuşu bizim hesabımıza yazıldı.

Aynı zamanda, tüm günahlarımız İsa’nın üzerine yüklendi. Allah bu günahları biz değil İsa işlemiş gibi saydı, böylece biz hak ettiğimiz cezadan kurtulabiliriz. Ceza, bir daha asla yüzleşmek zorunda kalmamamız için, bizim yerimize Mesih’e verildi. Günahkâr için bundan daha muhteşem bir haber olabilir mi?

Romalılar 5:3 ayetinde “övünmek” olarak çevrilen Grekçe sözcük, Romalılar 5:2 ayetinde [İngilizce tercümede] “sevinmek” olarak çevrilen sözcükle aynı [Türkçe tercümelerde iki ayette de “övünmek” olarak çevrilmiş. Ed.]. Romalılar 5:3 ayetinde de “sevinmek” olarak çevrilirse (bazı İngilizce çevirilerde olduğu gibi), Romalılar 5:2 ile Romalılar 5:3 ayetleri arasındaki bağlantı açıkça görülür. Aklanmış kişiler sıkıntıda sevinebilirler, zira onlar İsa Mesih’e sağlam bir imana ve güvene sahiptirler. Allah’ın her şeyi iyilik için yoluna koyacağına güvenirler. Mesih uğruna acı çekmeyi şeref olarak görürler. (Bkz. 1Pe. 4:13.)

Ayrıca Romalılar 5:3–5 ayetlerindeki gelişmeye de dikkat edin.

1. _Sabır_. Bu şekilde tercüme edilen Grekçe sözcük hüpomone, “sarsılmaz dayanma gücü” anlamına gelir. Bu tür dayanma gücü, hayatı zaman zaman korkunç bir hale getiren denenmelerin ve sıkıntıların ortasında bile imanını sürdüren ve Mesih’e umudunu gözden kaybetmeyen kişilerde, sıkıntının geliştirdiği bir dayanma gücüdür.
2. _Tecrübe_. Bu şekilde tercüme edilen Grekçe sözcük dokime, sözlük anlamıyla “onaylanmış olma niteliği” demektir; dolayısıyla “karakter,” ya da daha spesifik olarak “onaylanan karakter” anlamına gelir. Denenmelere sabırla dayanan kişi, onaylanan bir karakter geliştirebilir.
3. _Umut_. Dayanma gücü ve onay, doğal olarak umuda yol açar: İsa’da ve O’nda kurtuluş vaadinde bulunan umuda. İmanla, tövbeyle ve itaatle İsa’ya tutunmaya devam ettiğimiz sürece, her şeyi umut edebiliriz.

`Tüm hayatın boyunca her şeyden çok umut ettiğin şey nedir? Bu umut İsa’da nasıl yerine gelebilir? Ya da, gelebilir mi? Cevap hayırsa, bunu bu kadar çok umut etmek istediğinden emin misin?`