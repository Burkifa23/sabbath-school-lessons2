---
title:  Adem’den Musa’ya
date:   08/11/2017
---

`Romalılar 5:13, 14 ayetlerini oku. Pavlus burada bize yasa hakkında ne öğretiyor?`

Pavlus burada neden söz ediyor? “Kutsal Yasa’dan önce” ifadesi, “Adem’den Musa’ya” ifadesine paralel olarak kullanılıyor. Pavlus dünya tarihinin Yaratılış’la Sina Dağı arasındaki döneminden, İsrail sisteminin kurallarının ve yasalarının resmî olarak verilmesinden önceki dönemden söz ediyor; tabi ki bu sistem On Emir’i de içeriyordu.

“Kutsal Yasa’dan önce” ifadesi, Allah’ın isteklerinin Sina Dağı’nda İsrail’e verilen çeşitli yasalarla detaylandırılmasına dek anlamına gelir. Günah Sina Dağı’ndan önce de vardı. Nasıl olmasın ki? Yalan söylemek, adam öldürmek, zina etmek ve putperestlik ondan önce günah değil miydi? Tabi ki öyleydiler.

Sina Dağı’ndan önce insan neslinin Allah’ın vahyini çoğunlukla çok kısıtlı bir şekilde aldığı doğru, fakat sorumlu tutulacak kadar bildikleri de belli oluyor. Allah adildir ve hiç kimseyi haksız yere cezalandırmaz. Pavlus’un burada belirttiği gibi, Sina öncesi dünyada da insanlar ölüyordu. Ölüm her-kese geçti. Onlar açıkça ifade edilmiş emirlere karşı günah işlemiş olmasalar da, nihayetinde günah işlemişlerdi. Onların Allah’ın doğadaki vahyine sahiptiler ve buna karşılık vermedikleri için suçlu sayıldılar. “Tanrı’nın görünmeyen nitelikleri... dünya yaratılalı beri O’nun yaptıklarıyla anlaşılmakta, açıkça görülmektedir. Bu nedenle özürleri yoktur” (Rom. 1:20).

`Allah Kendisini “yasa”da daha mükemmel şekilde açıklayarak neyi amaçladı? Rom. 5:20, 21.`

Sina Dağı’nda verilen talimatlar, daha önceden var olmasına rağmen ahlâki yasayı da içeriyordu. Fakat Kutsal Kitap’a göre, bu yasa Sina Dağı’nda ilk defa yazılı hale getirilmiş ve yaygın şekilde ilân edilmişti.

İsrailliler kendilerini ilâhi yasanın gerekleriyle kıyasladıklarında, çok yetersiz kaldıklarını keşfettiler. Başka bir deyişle “suç” çoğaldı. Birdenbire kendi günahlarının çokluğunu fark ettiler. Böyle bir açığa çıkarmanın amacı, bir Kurtarıcı’ya ihtiyaçları olduğunu görmelerini sağlamak ve onları Allah’ın karşılıksız verdiği lütfu kabul etmeye yönlendirmekti. Daha önce de vurgulandığı gibi, Eski Ahit imanının gerçek hali kuralcı değildi.

`Kendi ülkendeki yasalar insanların doğru ve yanlış anlayışını sana nasıl gösteriyor? İnsan yasası bunu yapabiliyorsa, Allah’ın sonsuz yasası daha ne yapabilir?`