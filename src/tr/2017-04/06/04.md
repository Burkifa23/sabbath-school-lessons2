---
title:  Günah Aracılığıyla Ölüm
date:   07/11/2017
---

Ölüm bir düşmandır, en büyük düşmanımızdır. Allah insanlık ailesini yarattığı zaman, üyelerinin sonsuza dek yaşamalarını tasarladı. İnsanlar, bazı az sayıdaki istisnalar dışında, ölmek istemezler; isteyenlerse bunu ancak en büyük acı ve ızdırapları çektikten sonra isterler. Ölüm bizim temel doğamıza karşıdır. Bunun nedeni başlangıçta sonsuza dek yaşamak üzere yaratılmış olmamız. Ölüm bizim için bilinmeyen bir şey olmalıydı.

`Romalılar 5:12 ayetini oku. Pavlus burada neyi tanımlıyor? Bu neyi açıklıyor?`

Yorumcular bu ayet üzerinde Kutsal Kitap’taki diğer pek çok bölümden daha fazla tartıştılar. Belki de sebebi, Yedinci Gün Adventist Şerhi, 6. cilt, s. 529’da belirtildiği gibi, bu yorumcuların “bu ayette yazılanları Pavlus’un kast ettiğinden başka amaçlarla kullanmaya çalışmaları”dır.

Tartıştıkları noktalardan birisi şudur: Adem’in günahı soyuna hangi yolla geçti? Adem’in soyundan gelenler onun günahının suçunu mu paylaştılar, yoksa kendi günahlarından dolayı mı Allah’ın önünde suçludurlar? İnsanlar bu sorunun cevabını bu ayetten bulmaya çalıştılar, fakat Pavlus’un ele aldığı konu bu değildi. Onun aklında bambaşka bir konu vardı. Daha önce söylemiş olduğu bir şeyi tekrar vurguluyor: “çünkü herkes günah işledi” (Rom. 3:23). Günahkâr olduğumuz kabul etmemiz gerekir çünkü bir Kurtarıcıya ihtiyacımız olduğunu anlamamızın tek yolu budur. Pavlus burada okuyucularının günahın gerçekten ne kadar kötü olduğunu ve Adem aracılığıyla bu dünyaya ne getirdiğini görmelerini sağlamaya çalışıyordu. Sonra Allah’ın Adem’in günahı aracılığıyla dünyaya gelen felâketin tek çaresi olarak İsa’da bize ne sunduğunu gösteriyor.

Ancak bu ayet çözümden, yani Mesih’teki yaşamdan değil, yalnızca sorundan, yani Adem’de ölümden bahsediyor. Müjdenin en muhteşem yönlerinden biri, ölümün yaşam içinde yok edilmiş olmasıdır. İsa meza-rın kapılarından geçti ve onun bağlarını kopardı. Şöyle diyor: “Diri Olan Ben’im. Ölmüştüm, ama işte sonsuzluklar boyunca diriyim. Ölümün ve ölüler diyarının anahtarları bendedir” (Vahiy 1:18). İsa anahtarlara sahip olduğu için, düşman artık kurbanlarını mezarda tutamaz.

`Ölüm gerçeği ve acısı hakkındaki senin tecrübelerin nelerdi? Böylesine acımasız bir düşman karşısında neden kendimizden daha büyük ya da bu dünyanın sağladığı her şeyden daha büyük bir şeye umut bağlamalıyız?`