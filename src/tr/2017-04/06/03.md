---
title:  Daha Günahkârken
date:   06/11/2017
---

`Romalılar 5:6–8 ayetlerini oku. Bu ayetler bize Allah’ın karakteri hakkında ne söylüyorlar ve neden bizim için umut dolular?`

Adem ile Havva ilahî emri utanç verici ve affedilmeyecek şekilde çiğnediğinde, barışma için ilk adımları Allah attı. O günden beri, Allah kurtuluş için bir yol sunarak ve insanları bunu kabul etmeye davet ederek inisiyatif almıştır. “Ama zaman dolunca Tanrı... öz Oğlu’nu gönderdi.” (Gal. 4:4).

`Romalılar 5:9 ayeti Allah’ın gazabından İsa aracılığıyla kurtulabileceğimizi söylüyor. Bunun ne demek olduğunu nasıl anlıyoruz?`

İsraillilerin Mısır’dan ayrılmalarının hemen öncesinde kapı sövelerine sürdükleri kan, Mısır’ın ilk doğan oğullarını vuran gazaptan İsraillilerin ilk doğanlarını korudu. Aynı şekilde İsa Mesih’in kanı da, dünyanın sonunda Allah’ın gazabı günahı yok ettiğinde, aklanmış olan ve bu durumunu sürdüren kişinin korunmasını sağlar.

Bazı insanlar sevgi dolu Allah’ın gazabının olmasını anlamakta zorluk çekiyorlar. Fakat bu gazap tam da bu sebepten, O’nun sevgisi nedeniyle vardır. Dünyayı seven Allah’ın nasıl günaha karşı gazabı olmaz? Allah bizi umursamasaydı burada olanlarla ilgilenmezdi. Dünyaya bir bak ve günahın O’nun yaratılışına ne yaptığını gör. Allah böyle bir kötülüğe ve yıkıma karşı nasıl gazap dolu olmasın?

`Bize sevinmek için başka hangi nedenler veriliyor? Rom. 5:10, 11.`

Bazı yorumcular Romalılar 5:10 ayetini Mesih’in bu dünyada yaşadığı hayata bir atıf olarak görmüşlerdir; Mesih yaşamı boyunca mükemmel bir karakter ortaya koydu ve şimdi onu bizim hesabımıza yazmayı teklif ediyor. Mesih’in mükemmel hayatının başardığı şey muhakkak bu olsa da, Pavlus Mesih’in ölmüş olmasına rağmen dirildiği ve artık sonsuza dek canlı olduğu gerçeğine vurgu yapıyor gibi görünüyor (bkz. İbr. 7:25). O yaşadığı için biz kurtuluyoruz. O mezarda kalsaydı, bizim umutlarımız da O’nunla birlikte çürürdü. Romalılar 5:11 ayeti Rab’de sevinmek için sahip olduğumuz nedenlerle devam ediyor, bu da İsa’nın bizim için gerçekleştirdikleridir.