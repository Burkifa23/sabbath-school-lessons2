---
title:  'İkinci Adem: İsa'
date:   09/11/2017
---

`“İşte, tek bir suçun bütün insanların mahkûmiyetine yol açtığı gibi, bir doğruluk eylemi de bütün insanlara yaşam veren aklanmayı sağladı. Çünkü bir adamın sözdinlemezliği yüzünden nasıl birçoğu günahkâr kılındıysa, bir adamın söz dinlemesiyle birçoğu da doğru kılınacaktır” (Rom. 5:18, 19). Burada bize nasıl bir karşıtlık gösteriliyor? Mesih’te bize hangi umut sunuluyor?`

İnsanlar olarak, Adem’den ölüme mahkûmiyetten başka bir şey almadık. Fakat Mesih devreye girerek Adem’in düştüğü yerde yürüdü ve insanların yerine tüm denenmelere dayandı. Adem’in utanç verici başarısızlığının ve düşüşünün fidyesini ödedi, böylece Vekilimiz olarak bizi Allah’ın önünde avantajlı bir konuma getirdi. Bu yüzden İsa “İkinci Adem”dir.

“İkinci Adem, davranışlarının sorumluluğunu taşıyan özgür ve ahlâklı bir varlıktı. Son derece ince ve yanıltıcı etkilerle etrafı sarılmış olarak, günahsız bir hayat yaşamak için Adem’den çok daha dezavantajlı bir konumdaydı. Günahkârların ortasında olmasına rağmen günaha götürecek her ayartıya karşı direndi ve masumiyetini korudu. O her zaman günahsızdı.”—Ellen G. White Yorumları, The SDA Bible Commentary [Yedinci Gün Adventist Kutsal Kitap Şerhi], cilt. 6, s. 1074.

`Romalılar 5:15–19 ayetlerinde Adem’in ve Mesih’in eylemleri nasıl karşılaştırılıyor?`

Buradaki karşıt fikirlere bakın: ölüm–hayat; itaatsizlik–itaat; mahkûmiyet–aklanma; günah–doğruluk. İsa geldi ve Adem’in tüm yaptıklarını geri aldı!

Ayrıca, armağan sözcüğünün Romalılar 5:15–17 ayetlerinde beş kez geçmesi heyecan verici. Beş kez! Konu çok basit: Pavlus aklanmanın hak olarak kazanılmadığına vurgu yapıyor; aksine, hediye olarak gelir. Bizim lâyık olmadığımız, hak etmediğimiz bir şeydir. Tüm hediyeler gibi elimizi uzatıp onu almamız gerekiyor, bu durumda bu hediyeyi iman yoluyla talep ediyoruz.

`Hayatında aldığın en iyi hediye neydi? Onu çok iyi ve çok özel yapan neydi? Kazandığın bir şey olmasının aksine hediye olması, onun değerini nasıl daha fazla takdir etmeni sağladı? Yine de, bu hediye İsa’da sahip olduğumuz hediyeyle ne kadar kıyaslanabilir?`