---
title:  Yasa’nın İşleri Olmadan
date:   26/10/2017
---

`“Çünkü insanın, Yasa’nın gereklerini yaparak değil, iman ederek aklandığı kanısındayız” (Rom. 3:28). Bu, yasa bizi kurtarmadığı için yasaya uymamızın gerekmediği anlamına mı geliyor? Cevabını açıkla.`

Tarihsel bağlamda, Romalılar 3:28 ayetinde Pavlus yasadan geniş anlamda Yahudilik sistemi olarak söz ediyordu. Bir Yahudi bu sistem altında ne kadar özenle yaşamaya çalışırsa çalışsın, İsa’yı Mesih olarak kabul etmezse aklanamaz.

Romalılar 3:28 ayeti, Pavlus’un iman yasasının övünmeyi barındırmadığı şeklindeki iddiasının özetidir. Bir kişi kendi işleriyle aklanmış olsaydı, bununla övünebilirdi. Fakat onun imanının odağı İsa olduğu için aklandığından, şüphesiz bu şeref günahkârı aklayan Allah’a aittir. 

Ellen G. White “İmanla aklanma nedir?” sorusuna ilginç bir cevap veriyor. Şöyle yazdı: “Bu, insanın yüceliğini yere çalan ve onun için kendisinin kendi gücüyle yapamadığını yapan Allah’ın işidir.”—Ellen G. White, Testimonies to Ministers and Gospel Workers [Din Görevlilerine ve Müjde İşçilerine Tanıklıklar], s. 456.

Yasanın işleri geçmiş günahlara kefaret edemez. Aklanma kazanılamaz. Yalnızca Mesih’in kefaret edici kurbanlığına iman yoluyla alınabilir. Dolayısıyla, bu anlamda yasanın işlerinin aklanmayla bir ilgisi yoktur. İşler olmadan aklanmak demek, kendimizde aklanmayı hak edecek hiçbir şey olmadan aklanmak demektir.

Fakat birçok Hristiyan bu ayeti yanlış anlıyor ve yanlış uyguluyor. İşleri ya da itaati, hatta ahlâki yasaya itaati dahi önemsiz gibi göstererek, insanın tek yapması gereken inanmaktır diyorlar. Bu şekilde Pavlus’u tamamen yanlış yorumluyorlar. Pavlus, Romalılar kitapçığında ve başka yerlerde ahlâki yasanın tutulmasına büyük önem atfediyor. İsa kesinlikle böyle yaptı, Yakup ve Yuhanna da (Mat. 19:17; Rom. 2:13; Yak. 2:10, 11; Va. 14:12). Pavlus’un burada vurguladığı husus, yasaya itaat aklanmanın aracı olmasa da, imanla aklanmış olan kişinin Allah’ın yasasını tutmaya devam edeceği ve aslında yasayı ancak bu kişinin tutabilecek olduğudur. Aklanmamış olan yeniden doğmamış kişi yasanın gereklerini hiçbir zaman yerine getiremez.

`Yasa bizi kurtarmadığı için yasayı tutma konusunda endişelenmemize gerek olmadığı şeklinde düşünme tuzağına düşmek neden çok kolaydır? Hiç imanla aklanmayı öne sürerek günaha bahane buldun mu? Bu neden çok tehlikeli bir düşünce? Aynı zamanda, istismar etmeye ayartılmamıza rağmen, kurtuluş vaadi olmasaydı nerede olurduk?`