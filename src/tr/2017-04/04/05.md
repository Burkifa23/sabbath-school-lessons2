---
title:  Mesih’in Doğruluğu
date:   25/10/2017
---

Romalılar 3:25 ayetinde Pavlus kurtuluşun harika haberini daha da açıyor. Burada süslü bir sözcük kullanıyor: kefaret [CANDEMİR]. Grekçe orijinali olan hilasterion sözcüğü Yeni Ahit’te sadece burada ve “merhamet oturağı” [CANDEMİR], yada “bağışlanma kapağı” [YÇ] olarak tercüme edildiği İbraniler 9:5 ayetinde geçer. Romalılar 3:25 ayetinde Mesih aracılığıyla aklanmanın ve kurtuluşun sunusu olarak tanımlanan kefaret sözcüğünün, Eski Ahit tapınağında bağışlanma kapağıyla örneklenen her şeyin yerine gelişini temsil ettiği anlaşılıyor. Öyleyse bunun anlamı, İsa’nın kurban olarak ölümüyle kurtuluş aracı olarak ortaya konduğu ve kefareti sağlayan Kişi olarak temsil edilişidir. Kısacası, Allah’ın kurtuluşumuz için gerekli olan şeyi yaptığı anlamına geliyor.

Ayet ayrıca “günahların cezasız bırakıldığından” da bahsediyor. Bizi Allah tarafından kabul edilemez hale getiren günahlarımızdır. Günahlarımızın silinmesi için kendimiz hiçbir şey yapamayız. Fakat kurtuluş tasarısında, Allah Mesih’in kanına iman aracılığıyla bu günahların silinmesi için bir yol sağladı.

“Cezasız bırakma” kavramının Grekçe karşılığı olan paresis sözcüğü, sözlük anlamıyla “göz yummak” ya da “yanından geçmek” anlamına gelir. “Göz yummak” hiçbir şekilde günahların görmezden gelinmesi demek değildir. Mesih ölümü vasıtasıyla tüm insanların günahlarının bedelini ödediği için, Allah geçmişteki günahlara göz yumabilir. Dolayısıyla, O’nun “kanına iman eden” herkes günahlarını sildirebilir, zira Mesih zaten onlar için öldü (1Ko. 15:3).

`Romalılar 3:26, 27 ayetlerini oku. Pavlus burada hangi hususu vurguluyor?`

Pavlus’un dinleyecek olan herkesle paylaşmaya can attığı iyi haber, “[Allah’ın] adaletinin” (doğruluğunun) herkes için ulaşılabilir olduğu ve bunun bize işlerle değil, kendi erdemimizle değil, fakat İsa’ya ve O’nun bizim için yaptıklarına imanla bize verildiğidir.

Golgota’daki Çarmıh sayesinde Allah günahkârları doğru ilân edebilir ve buna rağmen evrenin gözünde adil ve haklı olarak kabul edilir. Allah en yüce kurbanı verdiği için, Şeytan Allah’ı suçlayamaz. Şeytan Allah’ı insanlığa vermek istediğinden daha çoğunu onlardan istemekle suçluyordu. Çarmıh bu iddiayı çürütüyor.

`Şeytan büyük bir ihtimalle günahtan sonra Allah’ın dünyayı yok edeceğini umdu; aksine, Allah dünyayı kurtarmak için İsa’yı gönderdi. Bu bize Allah’ın karakteri hakkında ne diyor? O’nun karakteri hakkındaki bilgimiz yaşam biçimimizi nasıl etkilemeli? Allah’ın karakterinin nasıl olduğunu bilmenin doğrudan sonucu olarak, önümüzdeki 24 saat içinde neleri farklı yapacaksın?`