---
title:  O’nun Lütfuyla
date:   24/10/2017
---

`Yasa hakkında ve yasanın yapamayacakları hakkında şimdiye dek işlediklerimizi akılda tutarak, Romalılar 3:24 ayetini oku. Pavlus burada ne diyor? Kurtuluşun İsa’da olması ne demektir?`

Metinde bulunan “aklanma” fikri nedir? “Aklanma” olarak tercüme edilen Grekçe dikaioo sözcüğü, “birini doğru hale getirme,” “doğruluğunu ilân etme” veya “doğru sayma” anlamlarına gelebilir. Bu sözcük, “doğruluk” anlamına gelen dikaiosüne ve “doğruluğun gereği” anlamındaki dikaioma sözcükleriyle aynı köktendir. Dolayısıyla, “aklanma” ile “doğruluk” arasında, çeşitli tercümelerde her zaman ortaya çıkmayan yakın bir ilişki vardır. Biz Allah tarafından “doğru olarak ilân edildiğimizde” aklanırız.

Bu aklanma öncesinde bir kişi doğru değildir ve Allah tarafından kabul edilemez; aklanmadan sonra kişi doğru sayılır ve böylece O’na makbul olur. 

Bu da ancak Allah’ın lütfuyla olur. Lütuf iyilik demektir. Bir günahkâr kurtuluş için Allah’a döndüğü zaman, kişiyi doğru olarak ilân etmek veya saymak bir lütuf eylemidir. Bu hak edilmeyen bir iyiliktir ve imanlı kendisinin hiçbir erdemi olmadan, kendi adına Allah’a mutlak çaresizliği dışında kendisine ait hiçbir şey sunma iddiasında bulunmadan aklanır. Kişi Mesih İsa’da olan kurtuluşla, İsa’nın günahkârın vekili ve teminatı olarak sunduğu kurtuluşla aklanır.

Romalılar kitapçığında aklanma noktasal bir eylem olarak sunulur; yani zamanın belli bir noktasında meydana gelir. Bir an günahkâr dışarıdadır, haksızdır ve kabul edilmemiştir; bir sonraki anda, aklanmanın ardından, kişi içeridedir, kabul edilmiştir ve doğrudur.

Mesih’te olan kişi aklanmaya geçmişteki bir eylem, kendisini tümüyle Mesih’e teslim ettiğinde gerçekleşen bir iş olarak bakar. “Aklandığımıza göre” (Rom. 5:1) tam anlamıyla “aklanmış olmak” demektir.

Tabi ki, aklanmış kişi düşerse ve tekrar Mesih’e dönerse, aklanma tekrarlanacaktır. Ayrıca, yeniden ihtida günlük bir tecrübe olarak kabul edilirse, aklanma da bir anlamda tekrar eden bir tecrübe sayılabilir. 

`Kurtuluşun iyi haberi çok iyi olmasına rağmen, insanları onu kabul etmekten alıkoyan nedir? Kendi yaşamında ne gibi şeyler seni Rabb’in sana vaat ettiği ve sunduğu şeylerden alıkoyuyor?`