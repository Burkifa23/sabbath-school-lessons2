---
title:  Yasa’nın İşleri
date:   22/10/2017
---

`Romalılar 3:19, 20 ayetlerini oku. Pavlus burada yasa hakkında, yasanın ne yaptığı hakkında ve ne yapmadığı ya da yapamadığı hakkında ne diyor? Tüm Hristiyanların bu konuyu anlaması neden çok önemli?`

Pavlus yasa terimini kendi zamanındaki bir Yahudi’nin anladığı gibi geniş bir anlamda kullanıyor. Tora (İbranice “yasa” anlamındaki sözcük) deyince bugün bile bir Yahudi, özellikle Musa’nın ilk beş kitabındaki, fakat daha genel olarak tüm Eski Ahit’teki Allah’ın emirlerini anlıyor. Ahlâki yasa, ek olarak bunun kurallar ve hükümlerle genişletilmiş hali, ayrıca törensel kaideler de, bu emirlerin bir parçasıydı. Bu yüzden yasayı burada Yahudiliğin sistemi olarak algılayabiliriz.

Yasa altında olmak, yasanın yetkisi altında olmak demektir. Fakat yasa bir kişinin Allah’ın önünde yetersizliklerini ve suçunu ortaya çıkarır. Yasa suçu ortadan kaldırmaz; onun yapabileceği günahkârı buna çare aramaya yönlendirmektir. 

Romalılar kitapçığını Yahudi yasalarının artık bir etmen olmadığı günümüze uyguladığımızda, biz yasayı bilhassa ahlâki yasa açısından düşünüyoruz. Yahudi sistemi Yahudileri kurtaramadığı gibi, bu yasa da bizi kurtaramaz. Bir günahkârı kurtarmak ahlâki yasanın işlevi değildir. Onun işlevi Allah’ın karakterini açıklamak ve insanlara bu karakteri yansıtmada nerede yetersiz kaldıklarını göstermektir.

Hangi yasa olursa olsun (ahlâki, törensel, medeni, veya tümü bir arada), birini veya hepsini tutmak başlı başına kişiyi Allah’ın gözünde doğru çıkarmayacaktır. İşin doğrusu, yasa asla bunu hedeflememişti. Aksine, yasa yetersizliklerimize işaret etmeli ve bizi Mesih’e yönlendirmeliydi. 

Bir hastalığın belirtileri nasıl o hastalığı iyileştirmezse, yasa da bizi kurtaramaz. Belirtiler iyileştirmez; onlar tedaviye ihtiyaç olduğunu gösterirler. Yasa işte bu şekilde işlev görür.

`Yasayı tutma çabalarında ne kadar başarılı oldun? Yanıtın yasayı tutarak kurtulmaya çalışmanın faydasızlığı hakkında sana ne demeli?`