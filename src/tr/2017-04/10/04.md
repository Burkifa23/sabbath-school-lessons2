---
title:  Sırlar
date:   05/12/2017
---

**“‘Benim düşüncelerim sizin düşünceleriniz değil, sizin yollarınız benim yollarım değil’ diyor Rab. ‘Çünkü gökler nasıl yeryüzünden yüksekse, yollarım da sizin yollarınızdan, düşüncelerim düşüncelerinizden yüksektir’” (Yşa. 55:8, 9).**

`Romalılar 9:17–24 ayetlerini oku. Şimdiye kadar okuduklarımızın ışığında, Pavlus’un burada vurguladığı hususu nasıl anlamalıyız?`

Allah, Çıkış zamanında Mısır’la ilgilenme şekliyle, insan neslinin kurtuluşu için çalışıyordu. Allah’ın Mısır’ın uğradığı belalarda ve Kendi halkını kurtarışında tezahür edişi, Mısırlılara ve aynı şekilde diğer uluslara İsrail’in Tanrısı’nın gerçek Tanrı olduğunu göstermek üzere tasarlanmıştı. Diğer ulusların halklarına kendi tanrılarını bırakarak gelip O’na ibadet etmeye bir davet olarak tasarlanmıştı.

Belli ki Firavun Allah’a karşı seçimini çoktan yapmıştı, dolayısıyla Allah onun yüreğini katılaştırdığında kurtuluş imkânını elinden almıyordu. Katılaştırma Firavun’un kişisel kurtuluşu kabul etmesi için Allah’ın çağrısına karşı değil, İsrail’i bırakması ricasına karşıydı. Mesih, tıpkı Musa için, Harun için ve İsrailoğullarının geri kalanı için öldüğü gibi, Firavun için de öldü.

Tüm bunlardaki çok önemli nokta, düşmüş insanoğulları olarak dünyaya, gerçeğe ve Allah ile O’nun dünyada çalışma biçimine ilişkin son derece dar bir görüşe sahip olmamız. Doğal dünya başımızı çevirip baktığımız her yerde anlayamadığımız sırlarla doluyken, Allah’ın tüm yöntemlerini anlamayı nasıl bekleyebiliriz? Ne de olsa, doktorlar ameliyattan önce ellerini yıkamanın iyi bir fikir olabileceğini yalnızca 171 yıl önce öğrendiler! İşte cahilliğe bu kadar batmış durumdaydık. Zaman devam ederse, gelecekte bugün cahilliğe ne kadar batmış olduğumuzu gösterecek başka neler keşfedeceğiz, kim bilir?

`Şüphesiz, Allah’ın yöntemlerini her zaman anlamıyoruz, fakat İsa bize Allah’ın nasıl olduğunu göstermek için geldi (Yuhanna 14:9). Öyleyse, hayatın tüm sırları ve beklenmeyen olayları arasında Mesih’in karakteri üzerinde ve O’nun bize Allah hakkında ve Allah’ın bize olan sevgisi hakkında gösterdikleri üzerinde düşünmek neden çok önemlidir? Allah’ın karakterinin nasıl olduğunu bilmek, çok haksız ve adaletsiz gözüken denemelerin arasında sadık kalmamıza nasıl yardımcı olur?`