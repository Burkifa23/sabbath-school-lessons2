---
title:  Pavlus’un Yükü
date:   03/12/2017
---

**“Siz benim için kâhinler krallığı, kutsal ulus olacaksınız. İsraillilere böyle söyleyeceksin.” (Çık. 19:6).**

Allah’ın paganlığa, karanlığa ve putperestliğe batmış dünyaya müjdeleme yapacak görevli bir halka ihtiyacı vardı. O İsrail’i seçti ve Kendisini onlara açıkladı. Onların örnek bir ulus olmalarını, böylece diğer ulusların dikkatini gerçek Tanrı’ya çekmelerini tasarladı. Allah’ın amacı, O’nun karakterinin İsrail aracılığıyla açığa vurulmasıyla dünyanın Kendisine cezbedilmesiydi. Kurban ibadetinin öğretileri aracılığıyla Mesih ulusların önünde yüceltilmeliydi ve O’na bakan herkes yaşamalıydı. İsrail’in sayısı arttıkça, bereketleri çoğaldıkça, krallıkları tüm dünyayı kapsayana dek sınırlarını genişleteceklerdi.

`Romalılar 9:1–12 ayetlerini oku. Pavlus burada, insanî başarısız-lıkların ortasında Allah’ın sadakati hakkında hangi noktaya dikkat çekiyor?`

Pavlus, İsrail’e verilen vaadin tam olarak başarısız olmadığını göstereceği bir çıkarım dizisi inşa ediyor. Allah’ın hala aracılıklarıyla çalışmayı istediği bir bakiye (geriye kalanlar) mevcut. Bakiye fikrinin geçerliliğini doğrulamak için, Pavlus geriye dönüp İsrail tarihine giriyor. Allah’ın her zaman seçici olduğunu gösteriyor: (1) Allah antlaşma yapmak için İbrahim’in tüm soyunu değil, sadece İshak’ın soyunu seçti. (2) İshak’ın soyundan gelen herkesi değil, sadece Yakup’un soyunu seçti.

Soy ya da ecdadın kurtuluş güvencesi vermediğini görmek de önemli. Doğru kandan, doğru aileden, hatta doğru kiliseden bile olabilirsin, ancak yine de kayıp olabilir, vaat dışı kalabilirsin. “Vaadin çocukları” (Rom. 9:8, CANDEMİR) olanları gösteren imandır, sevgiyle işleyen bir imandır.

`Romalılar 9:6 ayetindeki şu ifadeye bak: “Çünkü İsrail soyundan gelenlerin hepsi İsrailli sayılmaz.” Eski İsraillilerin kendi zamanlarında oynadığı rolü pek çok açıdan kendi zamanımızda oynayan biz Adventistler olarak, burada kendimiz için hangi önemli mesajı bulabiliriz?`