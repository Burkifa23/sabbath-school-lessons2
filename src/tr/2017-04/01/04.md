---
title:  Pavlus Roma’da
date:   03/10/2017
---

`“Roma’ya geldiğimiz zaman yüzbaşı tutukluları ordugâh komutanına teslim etti; ama Pavlus’a, kendisini göz altında tutan askerlerle birlikte yalnız başına kalmasına izin verildi” (Elç. 28:16, CANDEMİR). Bu ayet bize Pavlus’un sonunda Roma’ya nasıl vardığını söylüyor? Buradan, sık sık yolumuza çıkan beklenmeyen ve istenmeyen şeylere ilişkin ne gibi dersler çıkarabiliriz?`

Evet, Pavlus tutuklu olarak da olsa, sonunda Roma’ya vardı. En iyi niyetle hazırlanmış planlarımız bile, sıklıkla beklediğimiz ve umut ettiğimiz gibi gerçekleşmiyor. 

Pavlus üçüncü müjdeleme seyahatinin sonunda, Avrupa ve Anadolu’daki topluluklardan fakirler için topladığı bağışlarla Yeruşalim’e vardı. Fakat beklenmedik olaylar yolunu gözlüyordu. Tutuklanmış ve zincire vurulmuştu. Sezariye’de iki yıl tutuklu olarak kaldıktan sonra Sezar’a başvurdu. Tutuklandıktan yaklaşık üç yıl sonra Roma’ya vardı, fakat muhtemelen yıllar önce Roma kilisesine oradaki topluluğu ziyaret niyetini ilk yazdığı zaman amaçladığı şekilde değil.

`Elçilerin İşleri 28:17–31 ayetleri Pavlus’un Roma’daki zamanı hakkında bize ne anlatıyor? Daha da önemlisi, bunlardan hangi dersi çıkarabiliriz?`

“Sarayın dikkati Hristiyanlığa Pavlus’un vaazlarıyla değil, zincirleriyle çekildi. O, pek çok canı kendilerini günahın esaretinde tutan zincirlerden, kendisi bir tutsakken kurtardı. Hepsi bu da değildi. Şöyle beyan etti: ‘Kardeşlerin çoğu da zincire vuruluşumdan ötürü Rabb’e güvenerek Tanrı’nın sözünü korkusuzca söylemekte daha da cesur davranıyorlar.’ (Filipililer 1:14).”—Ellen G. White, Elçilerin İşleri, s. 429, 430.

`Hayatında kaç defa sonunda iyilik çıkan beklenmeyen gelişmeler tecrübe ettin? (Bkz. Flp. 1:12.) Bu tecrübelerden, iyi sonuçlar getirmiyor gibi gözüken şeyler için Allah’a güvenme yönünde imanını nasıl güçlendirebilirsin yada güçlendirmelisin?`