---
title:  Pavlus’un Roma’yı Ziyaret Etme Arzusu
date:   02/10/2017
---

Şüphesiz, bir çok durumda kişisel temas en iyi iletişim yoludur. Telefonla arayabiliriz, e-posta gönderebiliriz, kısa mesaj atabiliriz, hatta Skype yoluyla konuşabiliriz, fakat en iyi iletişim kurma yolu yüz yüze, bizzat görüşmektir. İşte bu yüzden Pavlus Romalılara mektubunda onlarla bizzat görüşmek istediğini bildirdi. Kendisinin gelmekte olduğunu ve bunun nedenini bilmelerini istedi.

`Romalılar 15:20–27 ayetlerini oku. Pavlus Roma’yı daha önce ziyaret etmeyişi için hangi nedenleri gösteriyor? Gelmeye karar verdiğinde bunu sağlayan neydi? Düşünme tarzında müjdeleme ne kadar merkezî bir önemdeydi? Pavlus’un buradaki sözlerinden müjdeleme ve tanıklık hakkında ne öğrenebiliriz? Romalılar 15:27 ayetinde Pavlus Yahudiler ve Uluslar hakkında hangi ilginç (ve önemli) noktayı vurguluyor?`

Uluslara gönderilen büyük müjdeci kendisini sürekli olarak müjdeyi yeni bölgelere götürme zorunluluğunda hissediyor, müjdenin yayıldığı bölgelerde çalışmak üzere başkalarını bırakıyordu. Hristiyanlığın yeni ve işçilerin az olduğu o günlerde, daha önce girilmiş bölgelerde çalışmak Pavlus için değerli müjdecilik işgücünü heba etmek olurdu. “Bir başkasının attığı temel üzerine inşa etmemek için Müjde’yi Mesih’in adının duyulmadığı yerlerde yaymayı amaç edindim” dedi; böylece “duymamış olanlar anlayacaklar”dı (Rom. 15:20, 21).

Pavlus’un amacı Roma’ya yerleşmek değildi. Onun hedefi İspanya’da müjdeyi duyurmaktı. Bu teşebbüs için Roma’daki Hristiyanlardan destek almayı umuyordu.

`Pavlus’un kurulu bir kiliseden yeni bölgelerde müjdeyi duyurmak için  yardım istemesinden müjdeleme hizmetinin bütününe ilişkin hangi önemli ilkeyi çıkarabiliriz?`

`Romalılar 15:20–27 ayetlerini tekrar oku. Pavlus’un müjdeleme ve hizmet etme arzusunun ne kadar büyük olduğuna dikkat et. Seni ve hareketlerini teşvik eden nedir? Ne ölçüde bir hizmet ruhuna sahipsin?`