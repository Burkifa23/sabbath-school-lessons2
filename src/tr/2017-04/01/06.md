---
title:  Roma’daki İmanlılar
date:   05/10/2017
---

**“İlkin hepiniz için İsa Mesih aracılığıyla Tanrım’a şükrediyorum. Çünkü imanınız bütün dünyada duyuruluyor” (Romalılar 1:8).**

Roma’daki topluluğun nasıl kurulduğu bilinmiyor. Kilisenin Petrus ya da Pavlus tarafından kurulduğu şeklindeki geleneksel inancın tarihsel temeli yoktur. Belki Yeruşalim’deki Pentikost Gününde iman edip (Elç. 2) daha sonra Roma’ya giden sıradan kişiler tarafından kurulmuştur. Belki de daha sonraki dönemlerde iman edip Roma’ya giden ve o zamanki dünyanın başkentinde kendi imanlarına tanıklıkta bulunanlar tarafından kurulmuştur.

Görünürde hiçbir elçinin ziyaret etmediği bir topluluğun, Pentikost’tan sadece yirmi–otuz yıl sonra bu kadar yaygınlıkla tanınması şaşırtıcı. “Gösterilen karşıtlığa rağmen, Mesih’in çarmığa gerilmesinden yirmi yıl sonra Roma’da diri ve azimli bir kilise vardı. Bu kilise güçlü ve gayretliydi, Rab de onun için çalışıyordu.”—Ellen G. White Yorumları, The SDA Bible Commentary [Yedinci Gün Adventist Kutsal Kitap Şerhi], cilt 6, s. 1067. 

“İman” sözcüğü burada muhtemelen bağlılığın daha geniş bir anlamını içeriyor; yani Mesih’te keşfetmiş oldukları yeni yaşam tarzına bağlılık.

`Romalılar 15:14 ayetini oku. Pavlus Roma’daki kiliseyi nasıl tanımlıyor?`

Pavlus’un Roma Hristiyanların yaşamlarında dikkate değer olarak seçtiği üç özellik şunlar:

1. “İyilikle dolu.” İnsanlar bunu bizim yaşamlarımız hakkında söyleyebilir mi? Onlarla ilişkilerimizde, içimizdeki iyiliğin bolluğu dikkatlerini çekiyor mu?
2. “Her bilgiyle donanmış.” Kutsal Kitap aydınlanmanın, haberdarlığın ve bilginin önemini tekrar tekrar vurguluyor. Hristiyanlar Kutsal Kitap’ı araştırmaya ve öğretilerine ilişkin geniş bilgi sahibi olmaya teşvik ediliyor. “‘Size yeni yürek vereceğim’ sözleri ‘Size yeni bir zihin vereceğim’ anlamına gelir. Kalbin değişimine her zaman Hristiyan sorumluluğuna dair net bir kanaat, gerçeğe ilişkin bir anlayış eşlik eder.”—Ellen G. White, My Life Today [Bugünkü Hayatım], s. 24.
3. “Birbirinize öğüt verebilecek durumdasınız.” Hiç kimse imanlı kardeşlerinden soyutlanmış halde ruhsal olarak gelişemez. Başkalarını cesaretlendirebilmeli ve aynı zamanda başkaları tarafından cesaretlendirilebilir olmalıyız.

`Senin yerel kilisen ne durumda? Nasıl bir itibara sahip? Ya da daha da önemlisi, hiç itibarı var mı? Yanıtın yerel kilisen hakkında sana ne söylüyor? Daha da önemlisi, gerekirse durumu iyileştirmeye nasıl yardımcı olabilirsin?`