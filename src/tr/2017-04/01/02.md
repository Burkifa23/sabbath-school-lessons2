---
title:  Elçi Pavlus’un Mektubu
date:   01/10/2017
---

Romalılar 16:1 ve 2 ayetleri, Pavlus’un Romalılara muhtemelen Korint’e yakın bir Yunan şehri olan Kenhere’den yazdığını gösteriyor. Pavlus’un büyük bir şehir olan Korint’te oturan Fibi’den bahsetmesi, Korint’i Romalılara mektubun muhtemel arka planı olarak belirliyor.

Yeni Ahit mektuplarının yazıldığı şehirlerin tespit edilmesinin bir amacı da yazılış tarihini belirlemektir. Pavlus çok fazla seyahat ettiği için, belirli bir zamanda bulunduğu yeri bilmek bize tarihle ilgili bir ipucu veriyor.

Pavlus Korint şehrindeki kiliseyi MS 49–52 yıllarındaki ikinci müjdeleme seyahatinde kurmuştu (bkz. Elç. 18:1–18). MS 53–58 yılları arasındaki üçüncü seyahatinde Yunanistan’ı tekrar ziyaret etti (Elç. 20:2, 3) ve seyahatinin sonuna yakın Yeruşalim’deki kutsallar için bağış topladı (Rom. 15:25, 26). Dolayısıyla Romalılara Mektup muhtemelen MS 58 yılının ilk aylarında yazılmıştı.

`Pavlus üçüncü müjdeleme seyahatinde başka hangi önemli kiliseleri ziyaret etti? Elçilerin İşleri 18:23.`

Pavlus Galatya’daki kiliseleri ziyareti sırasında, yokluğunda sahte öğretmenlerin üyeleri sünnet olmaya ve Musa’nın yasasının diğer kaidelerini tutmaya ikna ettiklerini öğrendi. Muhaliflerinin kendisinden önce Roma’ya varmasından korkan Pavlus, aynı trajedinin Roma’da da yaşanmasının önüne geçmek için bir mektup (Romalılar) yazdı. İnanışa göre Galatyalılara Mektup da Pavlus’un üçüncü müjdeleme seyahatinde üç ay boyunca kaldığı Korint şehrinde, muhtemelen varışından hemen sonra yazılmıştı. 

“Pavlus Romalılara mektubunda müjdenin önemli ilkelerini ortaya koydu. Yahudilerin ve Uluslardan olanların kiliselerini kışkırtan sorular hakkında kendi görüşünü belirtti ve bir zamanlar bilhassa Yahudilere ait olan umutların ve vaatlerin şimdi Uluslara da sunulmakta olduğunu gösterdi.”—Ellen G. White, Elçilerin İşleri, s. 343.

Söylediğimiz gibi, Kutsal Kitap’taki herhangi bir kitapçığı çalışırken onun neden yazıldığını, yani hangi durumu ele aldığını bilmek önemlidir. Bu nedenle, Romalılara Mektup’u anlayabilmemiz için Yahudilerin ve Uluslardan olanların kiliselerini çalkalayan soruların neler olduğunu bilmemiz önemlidir. Gelecek haftanın dersi bu soruları ele alacak.

`Şu anda senin kiliseni ne tür meseleler çalkalıyor? Tehditler daha çok içeriden mi, yoksa dışarıdan mı? Bu tartışmalarda sen hangi rolü oynuyorsun? Karşılaştığın sorunlarda ne kadar sıklıkla rolünü, konumunu ve tavırlarını sorgulamayı kestin? Bu tür bir kendi kendini yoklama neden çok önemlidir?`