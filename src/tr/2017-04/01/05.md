---
title:  Roma’daki “Kutsallar”
date:   04/10/2017
---

`Pavlus Roma’daki kiliseyi şöyle selamlıyor: “Tanrı’nın Roma’da bulunan, kutsal olmaya çağrılan bütün sevdiklerine, Babamız Tanrı’dan ve Rab İsa Mesih’ten size lütuf ve esenlik olsun” (Rom. 1:7). Bu sözlerden gerçeğin, ilahiyatın ve imanın hangi ilkelerini çıkarabiliriz?`

Tanrı’nın sevdikleri. Allah’ın dünyayı sevdiği doğru olsa da, özel bir anlamda Allah Kendisini seçenleri, O’nun sevgisine karşılık verenleri sever. 

Bunu insanların dünyasında görürüz. Bizi sevenleri özel bir şekilde severiz; onlarla karşılıklı duygu alışverişimiz vardır. Sevgi karşılık talep eder. Karşılık olmadığında, sevginin en mükemmel ifadesi kısıtlanır.

Kutsal[lar] olmaya çağrılan. Bazı çevirilerde, Türkçe çeviride “olmaya” şeklinde çevrilen sözcüğü karşılayan ifadeler eğik yazıyla yazılır, bu da sözcüğü [ya da sözcükleri] çevirmenlerin eklediği anlamına gelir. Ancak bu sözcük anlamı bozmadan cümleden çıkarılabilir. Çıkarıldığında, geriye “kutsal çağrılanlar” ifadesi kalır; yani “kendilerine kutsallar denilenler.” [Örneğin, CANDEMİR çevirisine bakınız.]

Kutsallar, sözlük anlamıyla “kutsal kişiler” demek olan Grekçe hagioi sözcüğünün tercümesidir. Kutsal “adanmış” demektir. Kutsal kişi Allah tarafında “ayrılmış” birisidir. Bu kişinin kutsanma sürecinde hâlâ uzun bir yolu olabilir, fakat onu Kutsal Kitap’taki anlamıyla kutsal [kişi] yapan, onun Mesih’i Rab olarak seçmiş olmasıdır.

`Pavlus okuyucularının “kutsal olmaya çağrıldıklarını” söylüyor. Bu bazı insanların çağrılmadığı anlamına mı gelir? Efesliler 1:4, İbraniler 2:9 ve 2. Petrus 3:9 ayetleri Pavlus’un ne demek istediğini anlamamıza nasıl yardımcı olmaktadır?`

Müjdenin harika haberi Mesih’in ölümünün evrensel olmasıdır; tüm insanlar içindi. Daha dünyanın kuruluşundan önce, herkes O’nda kurtulmaya, “kutsallar olmaya” çağrılmıştı. Allah’ın başlangıçtaki amacı tüm insanlığın İsa’da kurtuluş bulmasıydı. Nihaî cehennem ateşi şeytan ve onun melekleri için hazırlanmıştı (Matta 25:41). Bazı insanların sunulandan faydalanmamaları bu armağanın harikalığından bir şey eksiltmiyor, tıpkı pazar yerinde açlık grevi yapan birinin orada bulunan harika nimetlerden bir şey eksiltmediği gibi.

`Daha dünyanın kuruluşundan önce, Allah seni O’nda kurtuluşa sahip olman için çağırdı. Hiçbir şeyin, kesinlikle hiçbir şeyin seni bu çağrıya kulak vermekten alıkoymasına neden izin vermemelisin?`