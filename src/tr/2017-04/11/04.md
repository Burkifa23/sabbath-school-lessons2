---
title:  Asıl Dal
date:   12/12/2017
---

`Romalılar 11:11–15 ayetlerini oku. Pavlus bu bölümde hangi harika umudu ortaya koyuyor?`

Bu bölümde iki paralel ifade görüyoruz: (1) [İsraillilerin] “bütünlüğü” (Rom. 11:12) ve (2) [İsraillilerin] “kabul edilmeleri” (Rom. 11:15). Pavlus bozgunun ve reddedilmenin geçici olacağını, ardından bütünlüğün ve kabul edilişin geleceğini öngördü. Bu, Pavlus’un bu bölümün başında sorduğu “Tanrı kendi halkından yüz mü çevirdi?” sorusuna ikinci cevabıdır. Reddedilme gibi görünen durumun yalnızca geçici bir durum olduğunu söylüyor.

`Romalılar 11:16–24 ayetlerini oku. Burada Pavlus bize ne diyor?`

Pavlus İsrail’deki sadık bakiyeyi, bazı dalları (inanmayanlar) kırılmış asil bir zeytin ağacına benzetiyor; bu benzetmeyi “Tanrı’nın kendi halkından yüz çevirmediğini” (Rom. 11:2) kanıtlamak için kullanıyor. Kök ve gövde hâlâ orada.

Bu ağaca Uluslardan olan imanlılar aşılanmış. Fakat besinlerini ve canlılıklarını, inanan İsrail’i temsil eden kök ve gövdeden alıyorlar.

İsa’yı reddedenlere ne olduysa, Uluslardan olan imanlılara da aynısı olabilirdi. Kutsal Kitap “bir kez kurtulan, her zaman kurtulmuştur” doktrinini öğretmez. Kurtuluş nasıl özgürce sunuluyorsa, özgürce de reddedilebilir. Her düştüğümüzde kurtuluşumuzu kaybedeceğimiz ya da mükemmel olmazsak kurtulamayacağımız düşüncelerine kapılmamak için dikkatli olmamız gerekse de, karşıt kuyuya düşmekten, yani Allah’ın lütfu bizi bir kere örttüğünde, hangi seçimleri yaparsak yapalım bu kurtuluş sağlayışını bizden alacak hiçbir şey olamayacağı fikrinden de kaçınmalıyız. Sonunda, yalnızca “O’nun iyiliğine bağlı kalanlar” (Rom. 11:22) kurtulacaklar.

Hiçbir imanlı kendi iyiliğiyle övünmemeli ya da insan kardeşlerine karşı kendini üstün görmemelidir. Kurtuluşumuz kazanılmamıştı; o bir hediyeydi. Çarmıhın önünde, Allah’ın kutsallık standardı önünde hepimiz eşitiz: ilahi lütfa muhtaç günahkârlarız, yalnızca lütuf aracılığıyla bizim olabilecek bir kutsallığa muhtaç günahkârlarız. Kendimize ait övünebileceğimiz hiçbir şeyimiz yok; övünmemiz yalnızca İsa’yla ve O’nun insan bedeninde bu dünyaya gelerek, acılarımızı çekerek, günahlarımız için ölerek, bize nasıl yaşayacağımızı gösteren bir örnek sunarak ve bu hayatı yaşayabilmemiz için gereken gücü vaat ederek bizim için yaptıklarıyla olmalıdır. Tüm bunların içinde tümüyle O’na bağımlıyız, zira O’nsuz bu dünyanın sunduğunun dışında bir umuda sahip olamayız.