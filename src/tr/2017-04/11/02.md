---
title:  Mesih ve Yasa
date:   10/12/2017
---

`Romalılar 10:1–4 ayetlerini oku. Daha önce okuduklarımızı akılda tutarak, buradaki mesaj nedir? Bugün hangi şekilde “kendi doğruluğumuzu” yerleştirmeye çalışma tehlikesiyle karşı karşıya olabiliriz?`

Kuralcılık pek çok şekilde ortaya çıkabilir, bunların bazıları diğerlerinden daha incedir. Kendilerine, iyi işlerine, beslenme şekillerine, Sebt gününü ne kadar sıkı tuttuklarına, sakındıkları tüm kötü şeylere veya başardıkları iyi şeylere bakanlar, bunları en iyi niyetleriyle yapsalar bile kuralcılık tuzağına düşüyorlar. Hayatımızın her anında kendi günahkârlığımıza karşıt olarak Allah’ın kutsallığını gözümüzün önünde tutmalıyız; bu, insanları Mesih’in doğruluğuna aykırı olan “kendi doğruluklarını” aramaya yönlendiren düşünce biçiminden kendimizi korumanın en güvenli yoludur.

Romalılar 10:4, Pavlus’un Romalılara yazdığı tüm mesajın özünü yakalayan önemli bir ayettir. Öncelikle bağlamı bilmemiz gerekiyor. Birçok Yahudi “kendi doğruluklarını yerleştirmeye çalışıyor” (Rom. 10:3) ve “Yasa’ya dayanan doğruluğu” (Rom. 10:5) arıyordu. Fakat Mesih’in gelişiyle birlikte gerçek doğruluk yolu gösterilmişti. Doğruluk, imanını Mesih üzerine kuran herkese sunulmuştu. Eski törensel sistemin işaret ettiği kişi O’ydu.

Buradaki yasa tanımına On Emir dahil edilse bile, bu On Emir’in yürürlükten kaldırıldığı anlamına gelmez. Ahlâki yasa bizim günahlarımızı, hatalarımızı ve yetersizliklerimizi gösterir, böylece bizi bir Kurtarıcıya olan ihtiyacımıza, affedilme ihtiyacımıza ve doğruluk ihtiyacımıza yönlendirir; bunların hepsi yalnızca İsa’da bulunur. Bu anlamda Mesih, yasanın bizi O’na ve O’nu doğruluğuna yönlendirmesi bakımından, yasanın “sonu”dur. Burada “son” olarak tercüme edilen Grekçe sözcük teloes ayrıca “hedef” ya da “amaç” olarak da tercüme edilebilir. Mesih, yasanın bizi İsa’ya yönlendirmesi bakımından, yasanın son amacıdır.

Bu ayetlerin On Emir’in –ya da bilhassa dördüncü emrin (zira asıl demek istedikleri bu)– hükümsüz kılındığını öğrettiğini düşünmek, Pavlus’un ve Yeni Ahit’in diğer öğrettiklerinin büyük kısmına aykırı bir sonuç çıkarmaktır.

`Kendini hiç –özellikle başkalarına kıyasla– ne kadar iyi olduğun konusunda gurur duyarken buldun mu? Diyelim ki “daha iyisin,” ama ne olacak? Kendini Mesih’le kıyasla, sonra gerçekten ne kadar “iyi” olduğunu düşün.`