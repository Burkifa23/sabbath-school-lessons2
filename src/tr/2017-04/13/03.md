---
title:  Yargı Kürsüsü Önünde
date:   25/12/2017
---

`Romalılar 14:10 ayetini oku. Pavlus burada başkalarını yargılarken dikkatli olmamız için hangi sebepleri gösteriyor?`

Bazen başkalarını acımasızca yargılamaya meyilliyizdir, sıklıkla bu kendimizin de yaptığı şeyler içindir. Gerçi kendi yaptığımız şey çoğunlukla bize başkalarının aynı şeyi yaptığı zamanki kadar kötü gözükmez. İkiyüzlülüğümüzle kendimizi kandırabiliriz, fakat bizi şu sözlerle uyaran Allah’ı kandıramayız: “Başkasını yargılamayın ki, siz de yargılanmayasınız. Çünkü nasıl yargılarsanız öyle yargılanacaksınız. Hangi ölçekle verirseniz, aynı ölçekle alacaksınız. Sen neden kardeşinin gözündeki çöpü görürsün de kendi gözündeki merteği farketmezsin? Kendi gözünde mertek varken kardeşine nasıl, ‘İzin ver, gözündeki çöpü çıkarayım’ dersin?” (Mat. 7:1–4).

`Pavlus’un burada Eski Ahit’ten aldığı ifadenin önemi nedir? Rom. 14:11.`

Yeşaya 45:23 ayetinden yapınan alıntı, herkesin yargı önüne çıkmak zorunda olduğu düşüncesini destekliyor. “Her diz” ve “her dil” ifadeleri mahkeme celbini şahsileştiriyor. İma edilen şey, herkesin kendi hayatı ve işleri için hesap vermek zorunda olacağıdır (Rom. 14:12). Hiç kimse başka birinin yerine hesap veremez. Bu önemli anlamda, biz kardeşimizin bekçisi değiliz.

`Bağlamı aklında tutarak, Pavlus’un Romalılar 14:14 ayetinde söylediklerini nasıl anlıyorsun?`

Konu hâlâ putlara sunulan yiyecekler. Meselenin temiz ve kirli sayılan yiyecekler arasındaki ayrım olmadığı açıkça görülüyor. Pavlus putlara sunulmuş olabilecek yiyeceklerin yenmesinin başlı başına bir sorun teşkil etmediğini söylüyor. Sonuçta, zaten bir put nedir ki? Bir hiçtir (bkz. 1Ko. 8:4), öyleyse bazı putperestler bir kurbağa veya boğa heykeline yiyecek sunmuşsa kimin umurunda?

Bir kişi, vicdanı aşırı hassas olsa bile, vicdanına karşı gelmeye zorlanmamalıdır. “Güçlü” kardeşlerin bu gerçeği anlamadığı gözüküyor. “Zayıf” kardeşlerin titizliğini hor görerek yollarına sürçme taşı koyuyorlar.

`Rab için gayret gösterirken, Pavlus’un burada uyardığı tehlikeyle karşı karşıya olabilir misin? Niyetimiz ne kadar iyi olursa olsun, başkalarının vicdanı olmaya çalışmamak için neden dikkatli olmalıyız?`