---
title:  Alınmak Yok
date:   26/12/2017
---

`Romalılar 14:15–23 ayetlerini oku (ayrıca bkz. 1Ko. 8:12, 13). Pavlus’un söylediklerinin ana fikrini aşağıdaki satırlarda özetle. Bu bölümden hayatımızın her alanına uygulayabileceğimiz hangi ilkeyi alabiliriz?`

Pavlus Romalılar 14:17–20 ayetlerinde Hristiyanlığın çeşitli yönlerini uygun bir bakış açısı içine yerleştiriyor. Beslenme şekli önemli olsa da, Hristiyanlar bazı insanların putlar sunulmuş olabilecek etler yerine sebze yemeyi seçmesi üzerine çekişmemelidirler. Bunun yerine doğruluk, esenlik ve Kutsal Ruh’ta sevinç üzerine odaklanmalıdırlar. Bugün kilisemizde bu fikri beslenme şekli meselesine nasıl uygulayabiliriz? Sağlık mesajı ve bilhassa beslenme üzerine öğretiler bizim için ne kadar büyük bir bereket olabilirse de, herkes bu konuyu aynı şekilde görmüyor, biz de bu farklılıklara saygı duymalıyız.

`Romalılar 14:22 ayetinde, insanları kendi vicdanlarıyla baş başa bırakmaya ilişkin tüm savların arasında, Pavlus çok ilginç bir ikazda bulunuyor: “Onayladığı şeyden ötürü kendini yargılamayan kişi ne mutludur!” Pavlus burada hangi uyarıyı veriyor? Bu sözler bu bağlamda diğer söylediklerini nasıl dengeliyor?`

Bir kimsenin “Benim ne yediğim, ne giydiğim ya da nasıl eğlencelere katıldığım kimseyi ilgilendirmez” dediğini duydun mu? Öyle midir? Hiçbirimiz dünyadan kopuk yaşamıyoruz. Eylemlerimiz, sözlerimiz, işlerimiz, hatta beslenme şeklimiz, iyi ya da kötü şekilde başkalarını etkileyebilir. Nasıl olduğunu görmek zor değil. Seni örnek alan birisi “yanlış” bir şey yaparken görürse, örnekliğinden etkilenerek aynısını yapabilir. Aksini düşünürsek kendimizi kandırırız. O kişiyi zorlamadığınızı söylemek konu dışıdır. Hristiyanlar olarak birbirimize karşı sorumluluklarımız var ve örnekliğimiz birisinin yoldan çıkmasına neden olabiliyorsa biz kabahatliyiz.

`Ne çeşit bir örneklik sunuyorsun? Başka insanlar, bilhassa gençler ya da yeni imanlılar, tüm alanlarda senin örnekliğini takip etseydi için rahat olur muydu? Cevabın kendin hakkında sana ne söylüyor?`