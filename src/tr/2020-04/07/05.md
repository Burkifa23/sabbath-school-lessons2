---
title:  Kutsallığın Güzelliği
date:  11/11/2020
---

`1. Tarihler 16:1–36 ayetlerini oku. Sahneyi gözünde canlandırmaya çalış. Dinsel ve korku verici mi yoksa neşeli ve şen mi hayal ettin? Hangi şekillerde bu ikisinin de birleşiminden oluşabilir? Bu sahneden ibadete, onu nasıl öğretebileceğimize hatta tecrübe edebileceğimize dair ne öğrenebiliriz?`

İbadet edilen yer, Allah’ın eski İsrail ile birlikte yaşadığı ve kurtuluş planının onlara açıklandığı yer olan tapınaktı. O halde, ibadetin ve ibadet eğitiminin merkezinde İsa ve kurtuluş tasarısı olmalıdır, bunların hepsi tapınak hizmetinde önceden gösterilmiştir. Allah’ın bizim için yaptığı övgü ve ibadete layık diğer şeylerin tümü, O’nun çarmıhtaki kurban olarak ve vekaleten ölümü ile bize sunulmuş olan sonsuz yaşam umudu olmasa, hiçbir şey ifade etmez.

Ayrıca metindeki “müjdeci” gerçeğe de dikkat et: tüm dünyanın İsrail’in Allah’ını bilmesi gerekiyordu.

`1. Tarihler 16:29 ayetine bak: “RAB’bin görkemini adına yaraşır biçimde övün, Sunular getirip O’nun önüne çıkın! Kutsal giysiler içinde RAB’be tapının!” Kutsallığın güzelliği? Bu ne anlama geliyor olabilir?`

Başlangıç olarak, günahın ne kadar çirkin, ne kadar yaralayıcı, ne kadar aşağılayıcı olduğunu düşün. Ayrıca bugün bizim için İsrail’i çevreleyen ulusların, diğer şeylerle birlikte çocukların kurban edildiği ibadet uygulamalarının ne kadar kötü, ne kadar korkunç ve aşağılayıcı olduğunu hayal etmek güç. Bu şeylerin onları uygulayan kişilerin nasıl insanlara benzediklerini yansıttığına da şüphe yok.

Öte yandan, eski İsrail’in kendisini çevreleyen kötü geleneklerden yalıtılmış, kutsal bir ulus olması gerekiyordu. Onların hem yüreklerinde hem de zihinlerinde kutsal olmaları gerekiyordu; Allah’ın karşısındaki ibadetlerine anlam ve güzellik katan da buydu işte. Eski Ahit peygamberleri çok defa yozlaşmış ya da yürekleri O’ndan uzakken Rabb’e ibadet eden kişilere söylenmişlerdir.