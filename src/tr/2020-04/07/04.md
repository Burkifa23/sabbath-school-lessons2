---
title:  Ruhta ve Gerçekte
date:  10/11/2020
---

Yeni Ahit’te, İsa’nın kırılmış canlara ne şekilde hizmet ettiğini anlatan öykülerden en harikalarından biri, İsa ve kuyunun başındaki kadının öyküsüdür.

`Yuhanna 4:7-26 ayetlerini oku. İsa ibadet ile ilgili olarak kadına ne diyor? Aslında, konuşma nasıl ibadet konusuna geldi?`

Her ne kadar kadın ibadetten bahsederek konuyu değiştirmeye çalışmış olsa da, İsa bize ibadet ve nelerin ibadete dahil olduğu konusunda bazı önemli gerçekleri aktarmak için onun taktiğini kullandı. Belki de bizim şimdiki gayelerimiz için en önemli olanı, Yuhanna 4:24 ayetinde söylediğidir: “Tanrı ruhtur, O’na tapınanlar da ruhta ve gerçekte tapınmalıdırlar.”

Rabb’e gerçek ibadet “ruhta” olmalıdır, yani, Allah’a karşı olan sevgiden, O’nu şahsen tanıma tecrübesinden kaynaklanmalıdır. “Sadece Allah’tan gelen inanç yolu bizi Allah’a ulaştırabilir.  O’na, doğru hizmet edebilmek için İlahi Ruh ile yeniden doğmalıyız. Bu, kalbimizi arındıracak ve düşüncelerimizi yenileyecektir. Allah’ı tanımamız ve sevmemiz için bize yeni bir yetenek ve O’nun tüm isteklerine itaat etme arzusunu verecektir. Gerçek ibadet budur. Bu, Kutsal Ruh’un çalışmasının ürünüdür.”—Ellen G. White, Sevgi Öğretmeni, s.171, 172.

Aynı zamanda, ibadet “gerçekte” olmalıdır. Allah ile ilgili, O’nun kim olduğu ve bizden ne istediğine dair doğru bilgiye sahip olmalıyız. Diğer bir deyişle, işin içinde öğreti de olmalıdır. (Örneğin, bizim insanları sonsuza kadar cehennemde yakmayan bir Allah’a ibadet ediyor olduğumuzu bilmek ne kadar anlamlı.)

Yani, burada ibadetin iki unsurunu görüyoruz: Allah’ı bilmek ve O’na ibadet etmekten kaynaklanan deneyim ve bize Allah tarafından açıklanmış olan nesnel gerçekler. Gerçeğin yokluğundaki ruh, her şeyden daha çok değişken bir heyecana dayanan, sığ bir duygusallığa götürebilir. Öteki taraftan, ruhun yokluğundaki gerçek cansız bir şekilciliğe götürebilir. Yani, ikisine de ihtiyacımız var.

`Bir kişiye “ruhta ve gerçekte” ibadet etmeyi öğretmek için nasıl bir çaba gösterirdin? Hangi durumlarda insanlar iki unsurdan birine diğerinden daha çok önem verme ihtiyacı hissederler?`