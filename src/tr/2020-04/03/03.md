---
title:  Sana Karşı Bir Tanık
date:  12/10/2020
---

Musa yakında öleceğini anladığında, arkada bırakacağı vaziyetin son derece farkındaydı. Ölümünden sonra İsraillilerin Vaat Edilen Ülke Kenan topraklarına gireceğini biliyordu. Aynı zamanda, uzun zamandır arzuladıkları topraklara kavuştuklarında, onların başkaldıracaklarını da biliyordu.

`Yasanın Tekrarı 31:14-27 ayetlerini oku. Musa ölmeden önce hangi hazırlıkları yapıyor? Musa’nın en büyük endişeleri neler ve bu endişeleri nasıl dile getiriyor?`

Musa’nın buradaki tavrı, sanki yerini başkasına devretmeye hazırlanan bir öğretmeninkine benziyor gibi görünebilir. Öğrencilerinin kendisi başlarındayken sınıfta yaramazlık yaptıklarını biliyordu, bu sebeple kendisi yokken başkaldırmayacaklarını düşünerek kendisini kandıramazdı. Antlaşma sandığını taşıyan Levililere, onlara karşı “tanıklık” etsin diye, Yasa Kitabını sandığın yanına koymalarını söylüyor. Musa burada kendisinin yerine gelecek kişiye sadece bir ders planı aktarmıyor, bir tanık aktarıyor. Musa, Yasa Kitabı’ndan sanki adamların yüreklerini azarlama kudretine sahip yaşayan bir varlıkmış gibi bahsediyor.

`Yasayı, “onlara karşı bir tanık” olarak düşün. Bu düşünceyi aynı zamanda Yeni Ahit’te de nasıl anlıyoruz? Romalılar 3:19–20 ayetlerine bak. Yani, yasa bizi lütfa duyduğumuz ihtiyaca ne şekilde yönlendiriyor?`

Yasanın Tekrarı 31. bölümde, Allah Musa’ya Rabb’in ona öğrettiği bir ezgiyi yazıya geçirmesini emrediyor. Daha sonra da Musa’nın bu ezgiyi İsrailliler’e öğretmesi gerekiyordu çünkü 19. ayette yazdığı gibi, o “ezgi İsrailliler’e karşı benim tanığım olsun”. Bir kez daha Allah’ın talimatlarının kişileştirildiğini görüyoruz. Bir ezgi, mırıldanıldığı zaman çok daha kolay bir şekilde yayılır ve paylaşılır. Ve eğer tanık bir ezgi ise, insanların dönüp kendilerine bakarak, onun kendileri hakkında ne söylediğini fark etmelerini sağlayabilir.

`Allah’ın yasasına itaat etmeye, Allah vergisi gücümüzle çalışırken bile, O’nun yasası hangi şekillerde “bize karşı bir tanık” olarak işlev görür? Bu tanık, hayatlarımızda müjdeye duyduğumuz ihtiyacı bize nasıl öğretir?`