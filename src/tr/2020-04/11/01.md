---
title:  Hristiyan ve Çalışma
date:  05/12/2020
---

### Konuyla İlgili Metinler
Yaratılış 3:19, Yasa’nın Tekrarı  16:15, Mısır’dan Çıkış 25:10–30:38, Galatyalılar 5:22–26, Vaiz 9:10, 1.Korintliler 10:31.

> <p>Hatırlama Metni</p>
> “Bu nedenle, sevgili kardeşlerim, Rab yolunda verdiğiniz emeğin boşa gitmeyeceğini bilerek dayanın, sarsılmayın, Rab’bin işinde her zaman gayretli olun” (1. Korintliler 15:58).

Çalışma iyi bir fikirdir. Günahtan önceki ideal dünyada, Allah Adem ve Havva’ya bahçeye bakma görevini vermişti (Yaratılış 2:15). Suretinde yapıldıkları Yaratıcıları gibi onların da yaratıcı bir uğraş ve sevgi dolu hizmetle çalışmaları gerekiyordu. Yani, günahın, ölümün ve acının olmadığı, düşmemiş bir dünyada bile, insanlığın çalışması gerekiyordu.

Bu “ara zamanda” (ideal dünyadan sonra ve vaat edilenden önce), bizler çalışmayı Allah’ın bereketlerinden biri olarak görmeye çağrılıyoruz. Yahudi toplumunda her çocuğa bir zanaat öğretilirdi. Hatta, çocuğuna bir zanaat öğretmeyen babanın, bir suçlu yetiştireceği söylenirdi. Bu arada, Allah’ın Oğlu İsa, yıllar boyunca zanaatkâr olarak dürüst bir çalışma yürüterek Babası’nın isteğini gerçekleştirdi ve Nasıra halkına gerekli mobilya ve tarım gereçleri üretti (Markos 6:3). Bu da, O’nu kendisini bekleyen hizmet için hazırlama çalışmasının bir parçasıydı. Elçi Pavlus, bir buçuk yıl boyunca Akvila ve Priskilla’nın yanında, Sebt Günü havrada tartışmada bulunur gibi çadırcı olarak çalıştığı dönemde de Rabb’in işini aynı sağlamlıkta gerçekleştiriyordu (Elçilerin İşleri 18:1–4, 2.Selanikliler 3:8–12). Bu hafta bütün olarak çalışma konusuna ve onun Hristiyan eğitimdeki işlevine bakacağız.

*12 Aralık Sebt Gününe hazırlık için bu haftanın konusunu çalış.