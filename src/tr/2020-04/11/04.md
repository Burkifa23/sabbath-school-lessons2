---
title:  Çalışma ve Mükemmellik
date:  08/12/2020
---

`Mısır’dan Çıkış 25:10–30:38 ayetlerine göz gezdir. Allah, Musa’dan ibadet için bir tapınak dikmesini istediğinde ne kadar teferruatlıydı? Bu Allah’ın karakteri hakkında bize ne anlatıyor?`

Allah Musa’dan “Kendisi için” bir çadır yapmasını istediğinde, Musa, “Sorun yok Rabb’im! 40 yıl önce Mısır’dan kaçtığım günden beri çadır kuruyorum…bana bir dakika ver yeter!” diyebilirdi. Dönemin yarı göçebe Midyanlı kültüründe yaşayan biri için bir çadır kurmak basit işti. O işi gözü kapalı, hiç düşünmeden, aklı diğer, çok daha önemli şeylerdeyken yapabilirdi. Musa, büyük ihtimalle (öteki türlü çok basit bir mimari yapıya dair) çok ayrıntılı bir sürü taslak, ek olarak tapınağın içindeki her parça mobilyaya ve aynı zamanda rahiplerin kıyafetlerine dair uzun bir “nasıl yapılmalı listesi” (neredeyse 150 adım adım talimat) beklemiyordu. Musa’nın basit bir masa yapmak için yedi aşamalı kurulum talimatını izlemesi gerekiyordu (Mısır’dan Çıkış 25:23–30).

Çadırının kurulmasında (aynı zamanda daha sonra kurban törenleri için talimatlarında) Allah’ın ayrıntıya gösterdiği önem, başyapıttan farksız bir şey üretme arzusundaki mükemmel bir ruhun hüküm sürdüğünün göstergesidir. Malzeme en yüksek kalitedendi, tasarım kusursuzdu, çalışma da üstün olmalıydı–mesaj çok açıktı: “Allah için baştan savma iş kabul edilemez!”

Bununla birlikte, standart yüksek görünse de, sadece itici gücü değil, aynı zamanda gayeye ulaşmak için gerekli insan kaynağını da sağlayan Allah’ın Kendisi olmuştu. Mısır’dan Çıkış 31:1–6, 35:30–36:1 ayetlerinde Allah’ın Kendisinin gerekli olan becerileri insanlara verdiğini okuyoruz. Bu kişiler, tapınağın ve içindeki mobilyanın kurulumunun “RAB’bin buyurduğu gibi” (Mısır’dan Çıkış 36:1) ilerlemesi için, her türlü ustalıkta onlara beceri ve bilgi sağlayan “Ruhla dolulardı”. Dahası, aynı iki usta tasarımcıya, bilgi ve becerileri İsrail toplumunda kalıcı olmayı sürdürsün diye, “öğretme yeteneği” (Mısır’dan Çıkış 35:34) bahşedilmişti. Her ne kadar öyküde, bu iki kişi Allah’ın seçtiği önderler olarak öne çıkmış olsa da, diğer insanlara da benzer yetenekler bahşedilmişti ve çalışmaya katılmışlardı (Mısır’dan Çıkış 36:2).

Bu sebeple, düşkün, günahkâr insanlar olmamız, herhangi görevi en yüksek adanmışlıkla ele almamak için geçerli bir mazeret değildir. Allah bizden her zaman yapabileceğimizin en iyisini yapmamızı, yeteneklerimizi, becerilerimizi, zamanımızı ve eğitimimizi büyük gayeler için kullanmamızı bekler.