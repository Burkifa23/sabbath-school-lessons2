---
title:  Rabbi İsa
date:  03/11/2020
---

Yeni Ahit bölümlerinin açılış cümleleri içerisinde hiçbiri şunun kadar meşhur değildir: “Başlangıçta Söz vardı. Söz Tanrı’yla birlikteydi ve Söz Tanrı’ydı” (Yuhanna 1:1). Ve birkaç cümle sonra da o unutulmaz ayet gelir: “Söz, insan olup aramızda yaşadı. O’nun yüceliğini –Baba’dan gelen, lütuf ve gerçekle dolu biricik Oğul’un yüceliğini– gördük” (Yuhanna 1:14).

`Yuhanna 1:1-14 ayetlerini oku. Bu ayetler İsa’nın kim olduğu ve burada ne yaptığına dair bize ne anlatıyorlar? Bu, İsa’nın büyük öğretmen örneği olmasına dair bize ne anlatmalı?`

Bahçede Adem ve Havva’yla, ıssızlıkta Yakup’la konuşan aynı Allah, şimdi bir insan olarak ortaya çıkıyordu. Yeni Ahit, Allah’ın İsa’da canlandığını söylemektedir. Allah’ın isteğini ve yolunu ve İsa aracılığıyla öğrenebiliriz çünkü İsa Allah’tı.

Bölümün devamında, Vaftizci Yahya çok ikna edici bir vaiz olduğu için, Yeruşalim’deki dini önderlerin bile onun özel biri olduğundan şüphelendikleri söyleniyor. Fakat o, kendisinden daha büyük biri için yolu hazırlıyordu. Ortaya çıkmak üzere olan o kadar özel biriydi ki, Vaftizci Yahya, “O’nun çarığının bağını çözmeye bile layık” olamazdı (Yuhanna 1:27).

Ertesi gün İsa’yı gördüğünde, O’nun “Allah’ın Oğlu” olduğuna tanıklık etti. Aynı gün ve ayrıca ertesi gün, İsa’yı “Allah’ın Kuzusu” diye çağırdı.

Ayrıca, Vaftizci Yahya’nın takipçilerinden iki kişi, kendi iradeleriyle İsa’yı takip etmeye karar verdiler. İsa onlara ne aradıklarını sorduğunda, ona “Rabbi” (Rabbi öğretmen anlamına gelir) dediler (Yuhanna 1:38).

O halde, İsa bir rabbi, bir öğretmendir fakat O’nun gibi bir öğretmen daha yoktur çünkü yeniden tekrarlayalım, O Allah’tır. Diğer bir deyişle, Allah, insan bedenine bürünerek insanlığa indi ve bu bedende bir rabbi, bir öğretmen olarak işlev gördü. Ellen White’ın İsa için, “bu dünyanın gördüğü en büyük öğretmen” Signs of the Times [Zamanların İşaretleri], 10 Temmuz 1886, demiş olmasına şaşmamalı. Nihayetinde söz konusu olan öğretmen, Allah’tı.

`İsa’nın kim olduğu göz önünde bulundurulduğunda, ruhsal hakikati öğretmenin en iyi yollarını O’ndan öğrenmek neden akıllıca? İsa’dan, öğretimde neden sadece ne söylediğimizin değil, aynı zamanda ne yaptığımızın da önemli olduğuna dair ne öğrenebiliriz?`