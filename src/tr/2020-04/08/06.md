---
title:  İlk Kilisede Eğitim
date:  19/11/2020
---

Kutsal Yazılarda eğitimin kayda değer ilkelerinden biri, Usta Öğretmen İsa öğrencilerinden ayrılmaya hazırlanırken su yüzüne çıkar. Öğrenciler, aşağı yukarı bizim lise ya da üniversite eğitimimiz için harcadığımız zamana denk olan üç buçuk yıl boyunca onunla birlikte olmuşlardı. Bahsettiğimiz eğitim dönemleri tamamlandıktan sonra, kişiye göre değişmekle birlikte, öğrencilerin kendi başlarına idare edebilecekleri varsayılır.

Fakat İsa daha iyi bir yöntem biliyordu, takipçileri için Kutsal Ruh’un himayesi altında devam eden bir eğitimi temin etti. İsa’nın öğrencilerine daimi olarak verilen bu öğretmen ya da rehber, başka yerlerde tesellici veya yardımcı (Grek dilinde paracletos) olarak tanımlanmıştır (Yuhanna 14:16, 17). O, Gerçeğin Ruhu olarak tanımlanır. Kutsal Ruh her ne kadar bir eğitmen olarak tanımlanmasa da, Kutsal Ruh’un işi, özellikle de gerçeği aramaya ve bulmaya ilişkin olduğu için, kesinlikle eğitime yöneliktir.

`1. Korintliler 2:1-16 ayetlerini oku. Pavlus burada eğitim konusu için çok önemli ne söylüyor?`

Pavlus, Korint’teki kiliseye onlara ilk geldiğinde sadece İsa Mesih ve o’nun çarmıha gerilmesinden bahsettiğini hatırlatarak başlıyor (1.Korintliler 2:2)–zeki bilgelik yok, sadece müjdenin ilanı var. Fakat bu sadece başlangıçtı (1.Korintliler 2:6), çünkü bu yeni Hristiyanlar olgunlaştıklarında, elçi onlara bilgeliği, Allah’ın daha dünya başlamadan önce sakladığı şeyleri (1.Korintliler 2:7), hatta Allah’ın derin düşüncelerini (1.Korintliler 2:10) öğretmek için geri dönecekti. Allah’ın Ruhu öğrenenlerin ruhlarıyla birleşecek, her şey O’nun rehberliği altında çalışılacaktı.

Bu öğreti ne kadar derin olacak ve öğrenimin ne kadarı Ruh tarafından yönlendirilenlere açık olacak? Bölüm Yeşaya peygamberden yapılan bir alıntıyla sona eriyor: “RAB’bin düşüncesine kim akıl erdirebildi? O’na öğüt verip öğretebilen var mı?” (Yeşaya 40:13). Kendi zamanının sıradan insanlarına konuşan peygamber, kimsenin bunu yapamayacağını söylerdi. Fakat Pavlus bu algıyı “biz Mesih’in düşüncesine sahibiz” sözlerini ekleyerek düzeltti, yani Ruh’la dolan Hristiyanlar Allah’ın düşüncesine bile erişime ve bu sayede doğruluk yolunu bilmek için gerekli olan sınırsız öğrenim ve kavrayışa sahiplerdi (1.Korintliler 2:10–13).