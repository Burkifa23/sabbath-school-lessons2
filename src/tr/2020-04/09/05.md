---
title:  Gerçeği Aramak
date:  25/11/2020
---

Genellikle modern fiziğin babası olarak kabul edilen Albert Einstein şöyle yazmıştı: “Önemli olan sorgulamaktan vazgeçmemektir. Merak, var olmak için kendi sebebine sahiptir. Sonsuzluğun, yaşamın, gerçekliğin harika yapısının gizemleriyle karşılaştığınızda, huşu içinde kalmamak mümkün değil. İnsanın her gün bu gizemin küçük bir parçasını basit bir şekilde kavramaya çalışması yeterli olacaktır. Kutsal bir merakı asla kaybetmeyin.”

Biz bir gizem dünyasında yaşıyoruz öyle değil mi? Modern bilim, varlığın neredeyse her seviyesinde muazzam bir karmaşıklık olduğunu bize gösterdi. Ve eğer fiziksel şeyler için durum buysa, ruhsal şeyler için kim bilir nasıldır?

`Gerçek arayışı, cevapları arayış hakkında aşağıdaki ayetler ne öğretiyor? (Yeremya 29:13; Matta 7:7; Elçilerin İşleri 17:26, 27; Mezmurlar 25:5; Yuhanna 16:13; Yuhanna 17:17)`

Kutsal Kitap bize çok benzeyen meraklı insanların öyküleriyle dolu–soruları, korkuları, umutları, sevinçleri olan, kendilerince gerçeği arayan, hayatın en zor sorularına cevaplar bulmaya çalışan insanlar.

“O her şeyi zamanında güzel yaptı. İnsanların yüreğine sonsuzluk kavramını koydu. Yine de insan Tanrı’nın yaptığı işi başından sonuna dek anlayamaz” (Vaiz 3:11). Süleyman burada ne anlatmak istiyor? İbranice bir sözcük olan ‘olam’ kelimesini bazıları “sonsuzluk”, bazıları ise “geçmiş ve gelecek hissi” diye tercüme ediyorlar. O halde bu ayete göre, Allah insan yüreğine ve zihnine, geçmiş ve gelecek hissini, sonsuzluğu yerleştirdi. Yani, insanlar olarak, “büyük sorular” denilen, yaşam ve genel olarak varlık konularında düşünebilme yeteneğine sahibiz.

Ve elbette, Kutsal Yazılar’ın işlevi burada da merkezidir. Biz kimiz? Neden buradayız? Nasıl yaşamalıyız? Öldüğümüz zaman ne oluyor? Kötülük ve acı neden var? Bunlar tarih kaydedilmeye başlandığından beri gerçeği arayanların sordukları sorular. Gerçeği arayan bu kişileri bugün bazı cevaplara yönlendirebiliyor olmak ne büyük bir ayrıcalık ve ne büyük bir sorumluluk. Hristiyan eğitimi, insanları Allah’ın Sözü’nde bulunan bu cevaplara yönlendirmek değilse nedir?

`Kutsal Yazılar, yaşamın büyük sorularını cevaplamakta neden en önemli işleve sahip olmalıdır?`