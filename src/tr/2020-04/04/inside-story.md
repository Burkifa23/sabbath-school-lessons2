---
title:  Inside Story
date:   23/10/2020
---

#### Müjdecinin En Karanlık Gecesi

_Merry Grace Baloria Tarafından_

Tek bir gecenin, hayatımın en karanlık gecesi olacağını hiç düşünmemiştim. O en karanlık gece boyunca Tanrı bana mucizevi ışığını gösterdi.

Saat 12:15’de şiddetli yağmur beni uyandırdı. Doğu Samar eyaletinde başka bir müjdeci partnerim ile paylaştığım tek yatak odalı ev tamamen karanlıktı. ‘1000 Müjdeci Hareketi’ programının bir yıllık süresinden sadece iki hafta kalmıştı ve gerçekleşen büyük bir deprem bölgeyi elektriksiz bırakmıştı.

Hiçbir şey görememiştim ama o gece tuhaf sesler duydum. Bir el fenerini kaparak kapıya doğru fenerin ışığını tuttum. Kimseyi göremedim ama bir davetsiz misafirin eve girdiğinden emindim. Korkuyla titreyerek partnerimin yatağını ve benimkini kaplayan büyük sineklik altında diz çöktüm. “Tanrım, lütfen bizi Daniel ve Yusuf'u kurtardığın gibi kurtar” diye dua ettim. “Senin için olmasaydı biz burada olmazdık.”

Yatağımın arkasına yaslandım ve korkudan titriyordum ve Mezmurlar 23:1’i defalarca okudum. "RAB çobanımdır, Eksiğim olmaz." ( Yeni Çeviri). Feneri tekrar aldım. Gördüğüm şey hayal gücümün ötesindeydi ve korkunçtu. Kırmızı gözlü ve ıslak saçlı bir adam gördüm. Büyük bir bolo bıçağı tutuyordu ve sineklik içinde diz çöküyordu.

Dehşet içinde avazım çıktığı kadar çığlık attım. Partnerim uyandı ve yardım çığlıkları attık. Saldırgan keskin, tek kenarlı bıçakla bize doğru saldırdı. Onu defetmeye çalıştık. Aniden sert bir darbe hissettim. Vücudumun her zerresinde acı hissedip yere yığıldım. “Tanrım, ölecek miyim?” diye sordum.

Evin kapısını açmaya çalışan birini duyunca, “Pencereyi aç!” diye bağırdım. Partnerim ve ben pencerenin açıldığını duyduğumuzda oraya doğru koştuk ve dışarı çıktık. Bir komşu hırpalanmış yüzümü gördü ve ne olduğunu sordu. Saldırganı haber ettiğimizde eve doğru koştu; kendi çocukları için korkmuştu.

Partnerim ve ben yalınayak bir şekilde ıslak ve ıssız sokaklarda yürüyüp yardım istiyorduk. Herkes uyuyor gibiydi. Sonunda birisi bizi sabah 3'te hastaneye götürdü. Partnerimin el ve ayaklarında hafif kesikler vardı. Bende ise sol gözümden çeneme kadar uzanan ciddi bir kesik vardı. Doktor bana bir sürü dikiş attı ve iğne yaptı.

Güneşin ilk ışıklarıyla o karanlık gecenin en güzel anı yaşandı. Güneş yükseldikçe benim için parlıyordu. Gülümsedim. İsa’nın derin sevgisini hissettim. O en başından beri benimle olmuştu ve Çobanın koyunlarını izlemesi gibi sonuna kadar benimle olacaktı. Saldırgan o sabah yakalandı ve hapishaneye gönderildi. Cesaretim kırılmamıştı. Sekiz ay sonra, 22 yaşındayken, bu sefer Güney Kore'de 1000 Müjdeci Hareketi ile hizmetimin ikinci yılına başladım. Şimdi hizmetimin üçüncü yılımdayım. Bu deneyim için Tanrı'ya şükrediyorum. Rab, Yeremya 33: 3'te, "‘Bana yakar da seni yanıtlayayım; bilmediğin büyük, akıl almaz şeyleri sana bildireyim.’"dedi. Hayata bakış açım değişti. Hayatım benim değil; Tanrı’nındır.