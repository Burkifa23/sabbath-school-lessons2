---
title:  Rab Eyüp’e Cevap Verdi
date:  03/12/2020
---

`Eyüp 38. bölümü oku. Bu Allah’ın tüm yaşamın sadece Yaratıcı’sı değil, aynı zamanda Gözetici’si olduğuna dair bize ne öğretiyor? Bu önemli gerçek bilim ve sanatı anlama biçimimizi nasıl etkilemeli?`

“Pek çok kişi maddenin hayat gücüne sahip olduğunu, maddeye belirli özellikler verildiğini ve sonra özündeki enerjiyle hareket etmeye bırakıldığını ve doğanın etkinliklerinin bizzat Allah’ın dahi müdahale edemeyeceği sabit yasalarla uyumlu olarak yürütüldüğünü öğretmektedir. Bu sahte bilimdir ve Allah’ın sözü tarafından desteklenmez. Doğa kendi Yaratıcısı’nın hizmetkârıdır. . . . Doğa, kendisinin yasalarında ve bunlar aracılığıyla çalışan bir zekâya, bir varlığa, etkin bir enerjiye tanıklık etmektedir. Baba’nın ve Oğul’un sürekli çalışmaları doğada mevcuttur. Mesih ‘Babam hâlâ çalışmaktadır, ben de çalışıyorum’ diyor. Yuhanna 5:17.”—Ellen White, Patriarchs and Prophets [Atalar ve Peygamberler], s. 114.

Maalesef, daha önce de ifade edildiği gibi, bilimin önemli çoğunluğu tanrıtanımaz ve maddeci ön kabullerle çalışmaktadır. Yani, bir bilim insanı azami güzellikte, azami karmaşıklıkta hatta hem azami güzellikte hem de azami karmaşıklıkta bir şeye bakıyor ve buna rağmen onun şans eseri, hiçbir öngörü ya da gaye olmaksızın ortaya çıktığını iddia ediyor olabilir.

Aslında bilimin sürekli olarak iddia ettiği budur. Tüm güzelliği ve karmaşıklığıyla yeryüzündeki yaşam–kelebeklerden insanlara kadar–, milyarlarca yıl önce, kimyasalların şans eseri olarak basit bir yaşam formunu oluşturarak, rastlantısal dönüşüm ve doğal seçilim yoluyla bugün yaşayan ve nefes alan tüm canlılığa evrilmesinin sonucu olarak açıklanıyor.

Günümüzde tesis edilmiş olan bilim, doğaüstü bir Yaratıcı fikrinin “bilimdışı” olduğunu, çünkü bilimsel olarak sınanamadığı için bilimin uğraşı olabilecek bir kavram olmadığını savunuyor. Bu ön kabul bilimin kendisinin öğrettiği bir şey değil (aslında bilim tam tersini öğretiyor gibi görünebilir: dünyanın tüm güzelliği ve karmaşıklığı gerçekte bir Yaratıcı’ya işaret ediyor), bilim insanlarının ona dayattığı felsefi bir konum.

Fakat sorun şu, Kutsal Yazılar Allah’ın sadece her şeyi yaratmış olmakla kalmayıp, aynı zamanda her şeyi gözetmekte olduğunu da söylüyor. Bu da, bilimle ilgili gerçek Hristiyan eğitimlerinin tamamının, genel olarak bilimin iddia ettiği ön kabullerle temelinden farklı varsayımlara dayanarak çalışması gerekeceği anlamına geliyor. Kaçınılmaz olarak uyuşmazlıklar olacaktır, özellikle de kökenler konusuna gelindiğinde.