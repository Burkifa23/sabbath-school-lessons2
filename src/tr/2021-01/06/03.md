---
title:  Babil’in Son Büyük Şehri (Yşa 13:2-22)
date:  01/02/2021
---

İ.Ö 626’da Keldanili Nabopolasar, kendisini Babil’de kral ilan ederek, Babil ihtişamını yeniden canlandırmış, Neo-Babil hanedanlığını başlatmış ve Asurluların bozguna uğramasında (Med’lerle birlikte) büyük rol oynamıştır. Oğlu Nebukadnezar II ise Yahuda’yı fetheden ve sürgüne yollayan kraldı.

`Babil şehrinin sonu ne olmuştu?`

İ.Ö 539’da Pers kralı Koreş, Medo-Pers İmparatorluğu için Babil’i fethettiğinde (Dan 5’e bkz.), şehir bağımsızlığını artık ebediyen kaybetmişti. İ.Ö 482’de Ahaşveroş, Babil’in Pers yönetimine karşı ayaklanışını kanlı bir şekilde bastırabilmiştir. O, baştanrı Marduk’un heykelini yıktırmış ve bazı yapıları ve tapınakları yerle bir ettirmiştir.

Büyük İskender Babil’i Perslilerden İ.Ö 331’de hiç savaşsız geri almıştı. Babil’i doğunun başkenti yapmak istediği kısacık rüyasına rağmen, kent birkaç yüzyıl boyunca çökmeye yüz tutmuştur. İ.S 198’de Romalı Septimus Severus, Babil’i tamamen ıssız bir yer olarak bulmuştu. Böylece büyük şehir terk edilmeye bırakılmıştır. Bugün bazı Irak’lı köylüler bu tarihi kentin üzerinde yaşıyorlar, fakat onu yeniden inşa etmek gibi bir niyetleri yok.

Yeşaya 13’te tarif edilen Babil’in kötü kaderi, Babil tarafından baskı altında tutulan Yakup’un soyunu azat etmiştir (Yşa 14:4-6). Bunu başaran olay, Babil’in Koreş tarafından İ.Ö 539 yılındaki fethi olmuştur. Kenti yok etmemesine rağmen bu Babil’in sonunun başlangıcıydı ve o artık bir daha Allah’ın halkını tehdit edemeyecekti.

Yeşaya 13, Babil’in düşüşünü ilahi bir yargı olarak dramatize etmiştir. Kenti elde eden savaşçılar Allah’ın ajanlarıydı (2-5. ayetler). Yargı saati “Rab’bin günü” olarak adlandırıldı (6, 9. ayetler) ve Allah’ın gazabı o kadar güçlüydü ki yıldızları, güneşi, ayı, gökleri ve dünyayı bile etkiledi (10, 13. ayetler).

Hakimler 5’te Debora ve Barak’ın, Rab’bin göklerin görkeminden yer sarsıntıları ve yağmurlarla yürüdüğünü (4. ayet) tasvir ettiği ezgisiyle karşılaştırın. 20 ve 21. ayetler, yıldızlar dahil doğanın elemanlarının dış baskılara karşı savaştığını anlatmaktadır.

`İhtişamının zirvesindeki günlerde Babil’de yaşayan birinin Yeşaya 13’ü, ve özellikle 19-22. ayetleri okuduğunu hayal edin. Herhalde burada yazılanlar ona ne kadar saçma ve olanaksız görünürdü! Acaba henüz gerçekleşmemiş olan diğer peygamberlikler bizlere şu anda ne kadar saçma ve olanaksız görünmektedir? Bunları olanaksız diye reddetmemiz neden saçma olurdu?`