---
title:  Cennetin Kapısı (Yşa 13-14)
date:  03/02/2021
---

Yeşaya 14’te Şeytan’ı yermek için söylenen, düşmekte olan “parlak yıldız (Lusifer), seherin oğlu” (Yşa 14:12) yakıştırması, Babil kralı üzerinde yoğunlaşmaktadır. Neden? Vahiy 12:1-9’da Şeytan ile özdeşleştirilen ejderhanın (9. ayet) doğar doğmaz çocuğu yok etmeye çalışması ile karşılaştırınız. 5. ayette çocuk apaçık Mesih’tir. Fakat doğduğunda Mesih’i yok etmeye çalışan kral Hirodes idi (Mat 2). Ejderha, hem Şeytan hem de Hirodes’in temsil ettiği Roma kuvveti idi. Çünkü Şeytan, insan ajanları aracılığıyla çalışmaktadır. Benzer şekilde o, Babil kralının ve Sur önderinin arkasındaki güç olarak yer almıştır.

`“Babil” ifadesi neden ileride Roma (1Pe 5:13) ve Vahiy kitabında geçen kötülük güçleri (Vah 14:8; 16:19; 17:5; 18:2, 10, 21) için kullanılacaktır?`

Gerçek Babil, Roma ve Vahiy’de geçen “Babil”, Allah’ın halkına zulmeden gururlu ve insafsız güçlerdir. Özellikle Vahiy 17:6’daki “kutsalların kanıyla sarhoş olan” kadın ifadesine dikkat edin. Onlar “Babil” ismiyle ima edilen fikir doğrultusunda Allah’a karşı isyan etmektedirler. Babil dilinde “tanrı(ların) kapısı” anlamına gelen bab ili, ilahî aleme erişilen yeri ifade etmektedir. Yaratılış 11’de geçen insanların Babil kulesini inşa ederek kendi güçleriyle Allah’ın sahip olduğu ilahî dokunulmazlık mertebesine ulaşma emelleri ile karşılaştırınız.

Yakup, yeri ve göğü birleştiren bir merdiven gördüğü rüyasından uyandığında şöyle haykırmıştı: “Bu, Tanrı’nın evinden başka bir yer olamaz. Burası göklerin kapısı” (Yar 28:17). “Tanrı’nın evinin,” ilahî aleme ulaşmanın yolu olan “göklerin kapısı” olduğuna dikkat edin. Yakup bu yere “Beytel,” yani “Tanrı’nın evi” adını vermiştir.

Beytel’deki “göklerin kapısı” ile Babil’deki “tanrı(ların) kapısı,” ilahî aleme ulaşmak adına birbirlerine tezattır. Yakup’un merdiveni Allah tarafından göklerden kaynaklanmakta olup yere doğru uzanıyordu. Fakat kuleleri, zigurat tapınakları ile insanlar tarafından kurulan Babil ise dünyanın zemininden yükseliyordu. Bu tezat yollar, kurtuluşa giden yolların tezatlığını da temsil etmektedirler: İlahî kaynaklı lütuf, insanî işlere karşı. Tüm gerçek dinler mütevazı Beytel modelini temel alır: “İman yoluyla, lütufla kurtuldunuz” (Ef 2:8, 9). Legalizm ve “seküler” hümanizmini de içine alan tüm sahte “dinler” ise gururlu Babil modelini temel alır. Her iki yaklaşım arasındaki tezadı görebilmek için İsa’nın Ferisi ve vergi görevlisi benzetmesine bakınız (Luk 18:9-14).

`Yıllarını bir Zen manastırında geçiren Kanadalı şarkı yazarı Leonard Cohen bir muhabire “Kurtulmadım” demişti. Bugünkü dersimiz ışığında onun bu sorunu hakkında ne düşünüyorsun? Kurtuluş hakkında neyi bilmesi gerekiyordu?`