---
title:  Öykünün Devamı (Yşa 37:21-38)
date:  10/02/2021
---

Sanherib’in yazdırdığı tarihi kayıtlara göre onun tahkimat yapılmış kırk altı kenti ele geçirdiği, Yeruşalim’i kuşattığı ve Yahudi Hizkiya’yı “Kafesteki bir kuş gibi Yeruşalim’de, krallık konutunda tutsak” ettiği söylenmektedir.—Jacob B. Pritchard, Ancient Near Eastern Texts Relating to the Old Testament (Princeton, New Jersey: Princeton University Press, 1955), S. 288. Fakat muazzam egosunun bir uzantısı olan propaganda hevesine rağmen hiçbir yazıda ya da resimde Yeruşalim’i aldığını iddia etmemiştir. İnsanî açıdan bakıldığında, Sanherib’in amansız gücü ve Hizkiya’nın kendisine karşı bir isyana liderlik ettiğini bilmemiz gerçeği düşünüldüğünde bu eksiklik çok şaşırtıcıdır. Asur’a karşı isyan edenlerin yaşam beklentileri çok kısa olmuş ve korkunç ölümlerle sonuçlanmıştır.

Araştırmacılar, Kutsal Kitap kayıtlarına sahip olmasak bile, burada bir mucize gerçekleşmiş olması gerektiğini kabul etmişlerdir. Sanherib, durumu kurtarmak için “Eşsiz Saray’ının” duvarlarındaki rölyeflerde (duvar kabartması) Lakiş kuşatmasındaki zaferi çarpıcı bir şekilde ifade etmiştir. Fakat Rab’be şükretmek için bu rölyefler Yeruşalim’i göstermeliydi! Sanherib öykünün devamını anlatmasa da, Kutsal Kitap anlatıyor.

`Öykünün devamı neydi? Yşa 37:21-37.`

Hizkiya’nın eksiksiz imanını gösteren duasına yanıt olarak Allah da ona Yahuda için eksiksiz bir güvence mesajı göndererek, kralların ilahî Kral’ını aşağılama cüretinde bulunan Asurlu kralı gazabının tüm şiddetiyle cezalandıracağını söylemiştir (Yşa 37:23). Bundan sonra Allah Yeruşalim’i savunmak için vermiş olduğu vaadi derhal gerçekleştirmiştir (2Kr 19:35-37; 2Ta 32:21, 22; Yşa 37:36-38).

Büyük kriz, büyük bir mucizeye neden olmuş ve sonucu da o derecede büyük olmuştur! Sayılan ceset sayısı 185.000’dir. Bu durumda Sanherib ordugahını bırakıp çekilmek zorunda kaldı ve gittiği yerde de öldürüldü (Yeşaya’nın 37:7’deki vaazını 38. ayetle karş.).

“İbranilerin Tanrısı kibirli Asurlu’yu yenmişti. Yehova’nın şerefi çevre ulusların gözünde kanıtlanmıştı. Yeruşalim’de halkın kalpleri kutsal sevinçle dolmuştu”. —Ellen G. White, Prophets and Kıngs, s. 361.

Eğer Sanherib Yeruşalim’i fethetseydi, kuzey İsrail’e yaptığı gibi tüm nüfusu sınır dışı ederek kimliklerini yitirmelerine neden olurdu. Bir açıdan orada Mesih’in gönderilmiş olduğu Yahudi halktan da hiç kimse olmazdı. Onların öyküsü oracıkta sona ererdi. Fakat Allah umudu canlı tutmuştur.

`Kutsal Kitap’a ya da Kutsal Kitap’ta belirtilen Allah’a inanmayan birinin şu sorusuna nasıl yanıt verirdin: Sadece o zamanda doğdu diye bu kadar çok sayıda Asurlu askerin ölmesi adil mi? Kişisel olarak Rab’bin buradaki davranışını nasıl anlıyorsun?`