---
title:  Propaganda (Yşa 36:2-20)
date:  08/02/2021
---

Asurlu liderler yalnızca merhametsiz değil aynı zamanda da çok zekiydi. Amaçları sadece yıkım yapmak değil, refah ve güç kazanmaktı (Yşa 10:13, 14 ile karş.). Bir şehrin halkını kolayca teslim olmaya ikna etmek varken neden kuvvet harcansın ki? Bu yüzden Sanherib Lakiş kuşatmasında, Yeruşalim’i propaganda yoluyla almak için üst düzeyde bir subayını (rabşake) yollamıştı.

`Subay, Yahuda’ya gözdağı vermek için hangi iddialarda bulunmuştur? Yşa 36:2-20; ayrıca 2Kr 18:17-35; 2Ta 32:9-19’a bkz.`

Subay, birtakım güçlü iddialar öne sürmüştü: Mısır’ın size yardım edeceğine inanmayın, çünkü o zayıf ve güvenilmezdir. Rab’bin size yardım edeceğine inanmayın, çünkü Tanrı’nın tapınma yerlerini, sunaklarını ortadan kaldırarak, Yahuda ve Yeruşalim halkına, tek bir sunağın önünde tapınacaksınız diyerek Rab’bi incitmiştir. Aslında Rab Asurluların yanındadır ve Sanherib’e Yahuda’yı yok etmesini söylemiştir. 2000 atı kullanabilecek kapasitede askere bile sahip değilsiniz. Yiyecek ve içeceğiniz yokken bir kuşatmaya fazla dayanamazsınız, şimdi hemen teslim olun ki zarar görmeyesiniz. Hizkiya sizi kurtaramaz ve Asur tarafından fethedilen tüm ulusların tanrıları ne işe yaramış ki, Tanrı’nız sizi elimden kurtarsın.

`Subay gerçekleri mi söylüyordu?`

Söylediklerinin birçoğunda gerçeklik payı olduğu için iddiaları da ikna ediciydi. Onun iddialarını destekleyen sözü edilmemiş iki iddia vardı. Birincisi sadece 50 km. ötede, kendilerine direnme cüreti gösteren, tahkimatı güçlü şehre Asurluların neler yaptığını çok açık bir biçimde gösteren Lakiş’ten gelmekteydi. İkincisi ise çok güçlü bir Asur ordusuyla yola çıkmıştı (Yşa 36:2). Asur’a direnç gösteremeyen tüm orduların ve şehirlerin başlarına gelen kötü kaderin (kuzey İsrail’in başşehri olan Samiriye dahil: 2Kr 18:9, 10) bilincinde olan hiçbir Yahudalı, insanî açıdan bakıldığında Yeruşalim’in de başına geleceklerden şüphe edemezdi (Yşa 10:8-11 ile karş.). Aynı zamanda subay, ibadetleri Yeruşalim’deki tapınakta merkezîleştirmek isteyen Hizkiya’nın birçok tapınma yerini ve sunağı yıktığını belirtirken doğruyu söylemekteydi (2Kr 18:4; 2Ta 31:1). Fakat bu reform Rab’bi gücendirdiyse, O’nu terk eden insanlar için tek umut kim olacaktı? Rab onları korumaya devam edecek miydi? Her şey Rab’bin bu soruya vereceği yanıta bağlıydı!

`Sen de insanî açıdan bakıldığında her şeyin kaybedilmiş gibi göründüğü “benzer” bir duruma düştün mü? Yardımına başvurulacak tek şey ne idi? Eğer isterseniz bu tecrübeyi paylaşmak için bu sorunla nasıl başa çıktığınız ve neticesi konusunda sınıfınızla birlikte hazırlık yapın.`