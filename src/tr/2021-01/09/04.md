---
title:  Persli “Mesih” (Yşa 44:26–45:6)
date:  23/02/2021
---

`Yeşaya 44:26–45:6’da hangi harika kehanet ortaya çıkmaktadır?`

Yeşaya’nın hizmeti İ.Ö 745’ten İ.Ö 685’e kadar uzanmaktadır. Yeşaya, doğudan ve kuzeyden gelen istiladan (Yşa 41:2, 3, 25) bahsettikten ve bunun Yeruşalim için iyi bir müjde olduğunu (27. ayet) ima ettikten sonra Koreş’i önceden adıyla bildirmiş ve onun yaptıklarını açıklamıştır. Koreş Babil’in kuzeyinden ve doğusundan gelmiş ve İ.Ö 539 yılında fethetmiş, Yahudileri Babil sürgününden özgür bırakmak ve Yeruşalim’deki tapınağı yeniden inşa etmek suretiyle (Ezr 1 ile karş.) Allah’a hizmet etmişti.

Bu kehaneti göz önünde tutun. Yeşaya’nın ölümünden Babil’in düşüşüne kadar geçen 146 yıl düşünülecek olursa, onun peygamberlik sözleri yaklaşık bir buçuk yüzyıl ilerisine hitap etmekteydi.

Koreş’in yaptıkları, Babil kronikleri de dahil olmak üzere hem “Koreş Silindiri’nde” yer alan kendi kayıtları hem de Kutsal Kitap’ta (2Ta 36:22, 23; Ezr 1; Dan 5; 6:28; 10:1) yer alan değişik tarihi kaynaklardan doğrulandığı için Yeşaya’nın kehanetinin doğruluğu şüphe götürmezdir. Bu da geleceği önceden bilen hakiki peygamberlerin Allah’tan doğru kehanetleri aldığına inanan insanların imanını teyit etmektedir.

`Allah Koreş’ten neden “meshedilmiş” kişi olarak söz etmektedir? (Yşa 45:1)?`

Burada geçen İbranice “meshedilmek” sözcüğü, “Mesih” sözcüğü ile aynı kökten gelmektedir. Eski Ahit’in başka yerlerinde bu sözcük meshedilmiş başkâhine (Lev 4:3, 5, 16; 6:22), meshedilmiş İsrail kralına (1Sa 16:6; 24:6, 10; 2Sa 22:51), ya da Mesih’e yani gelecekteki ideal Davudî kral ve kurtarıcılara da (Mez 2:2; Dan 9:25, 26) işaret edebilmektedir. Yeşaya açısından Koreş Allah tarafından halkının kurtarılması için gönderilmiş olan bir kraldı. Fakat o alışılmadık bir mesihti, çünkü İsrailli değildi. O, Allah’ın düşmanlarını yenmek ve tutsak olan halkını kurtarmak gibi Mesih’in yaptığı işlerden bazılarını yapacaktı, fakat tıpkı Mesih gibi olamazdı, çünkü Davut’un soyundan gelmiyordu.

Allah, Koreş kehanetiyle, geleceği sadece kendisinin bildiğini göstererek yegâne ilahiliğini kanıtlamıştır (Yşa 41:4, 21-23, 26-28; 44:26). Ayrıca Koreş’e elini uzatarak: “Seni adınla çağıranın Ben RAB, İsrail’in Tanrısı olduğumu anlayasın diye karanlıkta kalmış hazineleri, gizli yerlerde saklı zenginlikleri sana vereceğim” (Yşa 45:3) demiştir.

`Kutsal Kitap’ta gerçekleşen diğer peygamberlik önbildirilerinden bazıları üzerinde düşünün (Sonuncu hariç Daniel 2’deki tüm krallıklar, Daniel 7 veya Daniel 9:24-27’de geçen Mesih’in çağıyla ilgili olan). Bu peygamberlikler bizlere bireysel olarak nasıl bir umut sunmaktadır?`