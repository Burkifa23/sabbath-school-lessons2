---
title:  Adı Verilmeyen Kul (Yşa 42:1-7)
date:  22/02/2021
---

`Allah’ın seçtiği ve Ruh’unu üzerine koyduğu bu adı verilmeyen kulun rolü ve karakteri nedir? Yşa 42:1-7.`

En iyi yanıtı veya yanıtlar bileşimini seçin:

1. O, uluslara adalet getirecektir.

2. O, amacını sessiz, nazik fakat başarılı bir şekilde yerine getirecektir.

3. O öğretmendir.

4. O, Allah ile insanlar arasında bir antlaşma olarak hizmet edecektir.

5. O, körleri iyileştirerek ve tutsakları özgür bırakarak ışık/umut verecektir.

6. Yukarıdakilerin hepsi.

`Bu kulun rolünü ve karakterini, Rab’bin Ruh’unun da üzerinde olduğu “İşay’ın kütüğünden çıkan filiz” (Yşa 11) ile nasıl karşılaştırabiliriz?`

Yeşaya 42’deki gibi, 11. bölümdeki Davudî yönetici hem adaleti sağlayarak ve zulüm görenleri kurtararak, hem de Allah’ın hikmeti ve bilgisiyle Allah ile uyum içinde çalışmıştır. İşay’ın bu “filizini” ve “kökünü”, Yeşaya 9:6, 7’de “adaletle ve doğrulukla Davut’un tahtına ve krallığına barış getirecek olan” (7. ayet) ilahî çocuk Mesih’te de görmekteyiz. Yeşaya 42’de geçen kul besbelli Mesih’tir.

`Yeni Ahit, Yeşaya 42:1-7’deki adalet sağlayan kul ile nasıl bir ilişki kurmaktadır? Mat 12:15-21.`

Matta 12, Yeşaya 42’den alıntı yapmakta ve Allah’ın haz duyduğu sevgili Oğlu İsa’nın sessiz iyileştirme hizmetine uyarlamaktadır (Yşa 42:1; Mat 3:16, 17; 17:5). Allah’ın halkı ile yaptığı antlaşmayı yeniden tesis eden O’nun hizmetidir (Yşa 42:6; Dan 9:27).

İsa ve elçileri, insanları Şeytan’ın baskılarının neden olduğu acılardan, cahillikten ve kötü ruhların tutsaklığından kurtararak adaleti sağlamışlardır (Luk 10:19). Sonra İsa “yeni antlaşmayı” (Mat 26:28) tasdik ederek ve zorla “bu dünyanın egemeni” konumunu elde eden yabancı Şeytan’ı dışarı atarak dünya için adaleti sağlamıştır (Yu 12:31-33).

`Yeşaya 42:1-4’de Mesih tarifine bakın. İsa’nın yaşamı üzerinde biraz düşünün. O’nun hizmetinin hangi belirgin karakteristiği bu peygamberlik sözünü uygun biçimde yerine getirmiştir? Bizim de başkalarına nasıl hizmet etmemiz gerektiği açısından buradan nasıl bir ders çıkarıyoruz?`