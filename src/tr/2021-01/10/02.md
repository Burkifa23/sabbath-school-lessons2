---
title:  Yeşaya’nın Sınayıcı Gerçeği (Yşa 50:4-10)
date:  28/02/2021
---

Eğer Yeşaya sadece bilgileri nakletmek niyetinde olsaydı, Mesih’le ilgili tüm detayları derhal sergilerdi. Fakat öğretmek, ikna etmek ve dinleyicilerini Rab’bin Kul’u ile buluşturabilmek için senfonik bir tarzda zengin bir şekilde dokunan konuları geliştirmiştir. Allah’ın mesajını adım adım açarak resmin geri kalan kısımlarını bütün açılarıyla ele almıştır. Yeşaya, resim tuvali dinleyicilerinin ruhu olan bir sanatçıdır.

`Yeşaya 50:4-10’u okuyun. Bu ayetlerde söylenenleri özetleyin. Burada İsa’yı nasıl görüyorsunuz?`

Yeşaya 49:7’de hor görülen, iğrenilen ve “egemenlerin kölesi” olan Allah’ın kulunun “kralların ayağa kalkacağı ve önderlerin yere kapanacağı” birisi olacağını gördük. 50. bölümde ise sözlerinin yorgunlara destek olduğu (4. ayet) bu nazik öğretmenin geçtiği vadinin daha da derinleştiğini öğreniyoruz: Haklılığa götüren yol, fiziksel acılardan geçer (6. ayet).

Bu tacizler, modern batı kültürüyle yetişen bizler için kulağa hoş gelmemektedir. Fakat eski Yakın Doğu kültüründe bir kişinin veya grubunun onuru, onlar için yaşam ve ölüm meselesi anlamına gelmekteydi. Eğer bir kişiye bu şekilde hakaret edip, alçaltıyorsanız, iyi korunmuş olmanız gerekir. En ufak bir fırsatta mağdur olan veya kabilesi size karşı muhakkak misilleme yapacaktır.

Kral Davut, Ammonluların ülkesine savaş açmış ve fethetmişti (2Sa 10:1–12), çünkü Ammon kralı “Davut’un görevlilerini yakalattı, sakallarının yarısını tıraş edip giysilerinin kalçayı kapatan kesimini ortadan kesti ve onları öylece gönderdi” (2Sa 10:4). Fakat Yeşaya 50’de insanlar acımasızca Kul’un sırtına vurmakta, sakalını yolmakta ve yüzüne tükürmektedir. Bu hareketin uluslararası, evrenlerarası bir boyut kazanmasının nedeni kurbanın, kralların ilahî Kral’ının elçisi olmasıdır. Aslında Yeşaya 9:6, 7 ve 11:1-16’yı diğer yerlerde geçen “kul” pasajlarıyla karşılaştırdığımızda bu kulun Kral olduğunu, güçlü Kurtarıcı olduğunu görürüz! Fakat tüm kudreti ve şerefine karşılık bazı düşünülemez sebeplerden dolayı kendisini koruyamamaktadır! Bu o kadar tuhaftır ki insanlar inanamaz. İsa’nın çarmıha gerilişinde liderler şöyle alay etmişlerdi: “Başkalarını kurtardı; eğer Tanrı’nın Mesih’i, Tanrı’nın seçtiği O ise, kendini de kurtarsın!” (Luk 23:35); “Şimdi çarmıhtan aşağı insin de O’na iman edelim” (Mat 27:42).

`Yeşaya 50:4-10’da yazılanları okuyun. Burada betimlenen, kendi yaşamınıza da uyarlanması gereken ruhani prensipleri not ediniz. Yapmış olduğunuz bu listenin ışığında kendinize bakın. Hangi alanlarda daha iyi olmalısınız? Eğer hayal kırıklığına uğradıysanız haftanın geri kalan kısmını okumaya devam edin.`