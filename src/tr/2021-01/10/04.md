---
title:  Kim İnandı? (Yşa 52:13–53:12)
date:  02/03/2021
---

Yeşaya 52:13’de Allah’ın Kul’u yüceltilmekte fakat bir sonraki ayet birdenbire O’nun görünüşünün insanlar tarafından bile tanınmayacak kadar bozulacağını tarif etmektedir. Yeni Ahit, İsa’nın görünüşünün bozulmasındaki faktörleri kırbaçlanma, başına dikenli taç geçirilme, çarmıha gerilme, fakat her şeyden önemlisi insan ırkının tüm günahını taşımak olarak sıralamaktadır. Günah insanlar için hiçbir zaman doğal olmamıştı; bunu taşımak ise “İnsanoğlu’nu” insana olan benzerlikten bile çıkarttı.

Bir anda zengin, şerefli ve kudretli bir pozisyondan, küller içinde oturan ve korkunç acı veren çıbanlarını bir çömlek parçasıyla kaşıyacak hallere düşen Eyüp’ün öyküsüyle karşılaştırın (Eyü 1–2). Buradaki tezat durum o kadar büyüktür ki ilk bakışta Eyüp’ün arkadaşları bile onu tanıyamazlar (Eyü 2:12). Soru şudur: Eyüp neden acı çekti? Allah’ın Mesih’i neden acı çekmeliydi? Hiçbiri bunu hak etmemişti. Her ikisi de masumdu. O halde bu acı niye?

`Bugünkü ayetleri okuyarak suçsuz yere günah için çekilen acıların geçtiği yerleri yazınız. Burada bizlere verilmek istenen ana mesaj nedir?`

Yeşaya 53:1’deki sorulara bakın. Bu sorular, inanılmaz olana inanmanın yarattığı meydan okumayı vurgulamakta (Yu 12:37-41 ile karş.) ve bizleri öykünün geri kalanını dinlememiz için uyarmaktadır. Fakat sorular aynı zamanda bir çağrıya işaret etmektedir. Bu bağlamda her iki soru arasındaki paralellik, Rab’bin kurtuluş kolunun/gücünün (Yşa 52:10 ile karş.), bu habere inananlara açıklanacağı ima etmektedir. Allah’ın kurtarıcı gücünü yaşamak ister misin? O zaman bu habere inan.

`Dikkatle Yeşaya 53:6’ya bakın. Burada geçen çok belirgin mesaj nedir? Geçmişte işlediğin günahlarına ve zayıflıklarına rağmen sana umut vermesi bakımından, bu metin kişisel olarak senin için ne anlam taşıyor?`