---
title:  Soyunuz ve Adınız Öyle Duracak (Yşa 66:22-24)
date:  25/03/2021
---

`Yeşaya 66:22’yi okuyun. Buradaki metinlerden ne anlıyoruz? Buradan nasıl bir umut çıkarıyoruz?`

Yeşaya’daki en harika vaatlerden birisini Yeşaya 66:22’de görmekteyiz. Dikkatle okuyun. Yeni gökyüzünde ve yeni yeryüzünde soyumuz ve adımız sonsuza kadar öyle kalacaktır. Ne eriyip gidecek, ne kaybolacak, ne sürülecek, ne koparılacak ne de kökü kurutulacaktır. Burada bize günah olmayan, ölüm olmayan, acı olmayan yeni bir dünyada sonsuz yaşam vaadi, yeni bir gökyüzü ve yeni bir yeryüzü, hıristiyan imanımızın son ve tam gerçekleşmesi, Mesih’in bizler için çarmıhta yaptığının mükemmel karşılığı verilmektedir.

`Yeşaya 66:23’te yeni bir gökyüzü ve yeni bir yeryüzünün betimlenmesinde neden Yeni Ay ve Sebt Günü birlikte kullanılmıştır?`

Bu zor metne değişik bakış açıları olmakla birlikte diğer bir yaklaşım tarzı da şudur: Allah kurban sisteminin var olmasından önce Sebt Günü’nü yaratmıştı (Yar 2:2, 3). Bu durumda Sebt Günü, ibadet sistemi ile onurlandırılmasına rağmen buna bağlı değildi. Böylece yeniden yapılanma sürecinden yeni dünyanın kurulmasına kadar kesintisiz olarak devam eder. Kutsal Kitap’ta Yeni Ay’ın kurban sisteminden ayrı olarak ibadette meşru günlerden sayıldığına dair bir gösterge yoktur. Fakat belki de yeni dünyada ibadet günü olacağı için (haftalık Sebt Günü gibi değil) her ay meyve veren yaşam ağacı gibi algılanmaktadır (Vah 22:2).

Yeşaya 66:23’ün her ne kadar belirgin bir anlamı olmasına rağmen, asıl can alıcı nokta Allah’ın halkının sonsuza kadar O’na tapınacağı olabilir..

`Yeşaya, neden kurtulanların, Allah tarafından yok edilen isyankârların cesetlerine iğrenerek baktığı olumsuz bir tabloyla son bulmaktadır (24. ayet)?`

Yaşadığı günlerde halkı çok çarpıcı bir görüntüyle uyaran Yeşaya, Babil yıkımından sağ kurtulan imanlılarla, yok edilecek olan isyankârlar arasındaki farkı göstermektedir. Bu sonsuz bir ıstırap değildir: İsyankârlar “ateş” ile öldürülecek, felaket işini sonlandırana kadar sönmeyecek ki, Yeruşalim’in yeniden yaratılışı başlayabilsin.

Yeşaya’nın uyarısı, Vahiy kitabında peygamberliği yapılan son gerçekleşmeye işaret etmektedir: günahkârın, Şeytan’ın ve ölümün ateş gölüne atılarak yok olması (Vah 20), bundan sonra gözyaşı ve acının olmadığı, “önceki şeylerin ortadan kalktığı,” (Vah 21:1-4; Yşa 65:17-19 ile karş.) ve dünyada kurtarılan herkes için sonsuz bir yaşam, yeni bir varoluşun yer aldığı “yeni bir gökyüzü ve yeryüzünün,” kutsal “yeni Yeruşalim’in” yaratılması.