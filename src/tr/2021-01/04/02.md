---
title:  Peygamberlik Gerçekleşti (Yşa 7:14-16)
date:  17/01/2021
---

Yeşaya 7:14-16’da, İmmanuel, Ahaz’ın belirgin çıkmazıyla bağlantılı bir işarettir: Çocuk, değişik yiyecekler arasındaki farkı anlayacak olgun bir yaşa geldiğinde, “dehşete düşüren o iki kralın toprakları ıssız kalacak” (16. ayet). Burada Aram krallıkları ve kuzey İsrail toprakları ima edilmekte (1, 2, 4-9. ayetlerle karş.) ve güçlerinin çok yakında sona ereceğini belirten Rab’bin vaadini tekrarlamaktadır.

`Yeşaya neden çocuğun “kesmik (tuzsuz lor) ve bal” yiyeceğini belirtiyor? Yşa 7:15.`

Yahuda’nın ekinleri ve bağları Asurlular tarafından yok edilecektir (23-25. ayetler). O halde Eski Ahit’te kim olursa olsun İmmanuel (14, 15. ayetler) dahil herkes, göçebelerin yediği yiyeceklerden yemeye mecbur kalacaktı (21, 22. ayetler). Fakat yoksullukta bile yaşamlarını sürdürmeye devam edebileceklerdi.

`Aram ve kuzey İsrail ile ilgili peygamberlik ne zaman gerçekleşti? 2Kr 15:29, 30; 16:7-9; 1Ta 5:6, 26.`

Yeşaya’nın bu peygamberliği yaklaşık İ.Ö 734’de verilmişti. Ahaz’ın verdiği rüşvete karşılık Tiglat-Pileser III de muhtemelen yapması gereken işi gerçekleştirmişti: kuzey koalisyonunu çökertmiş, kuzey İsrail’in Celile ve Ürdün bölgesini fethetmiş, halkın bir kısmını sınır dışı etmiş ve bu bölgeleri Asur eyaleti içine katmıştı (İ.Ö 734–733). İsrail’in geri kalanları, Hoşea’nın kral Pekah’ı öldürdükten sonra teslim olup haraca bağlanmasıyla kurtulmuştu. İ.Ö 733 ve 732 yıllarında Tiglat-Pileser, Aram’ın başkenti olan Şam’ı fethetmişti. Sonra Aram’ı Asur vilayeti yapmıştır. Böylece 732 yılında, yani Yeşaya’nın önbildirisinden yaklaşık iki yıl içerisinde Aram ve İsrail nihaî bir şekilde yenilmiş ve Ahaz’ı tehdit eden iki krallığın da sonu gelmiştir.

Şalmaneser V’in İ.Ö 727’de Tiglat-Pileser III’ün yerine geçmesinin hemen ardından, İsrail kralı Hoşea Asur’a karşı isyan bayrağı açarak siyasi bir intihara teşebbüs etmişti. Asurlular İ.Ö 722’de başkent Samiriye’yi alarak binlerce İsrailli’yi, yerel nüfus içerisinde giderek absorbe olduğu ve kimliklerini kaybettiği Mezopotamya ve Med’e sürgüne göndermişlerdi (Yşa 7:8 ile karş.—65 yıl içinde Efrayim halk olmaktan çıkacak). Allah Yahuda’nın düşmanlarına ne olacağını daha önceden söylemişti, fakat Ahaz’a anlatmak istediği şey, Asurlulara güvenmeye gerek kalmadan bunların eninde sonunda olacağıydı.

`Tüm bunlar olurken kuzey krallığında yaşamış olduğunu farz et. İmanı yitirmek ne kadar kolay olurdu. Şu an için bizler imanımızı korumak adına ne yapmalıyız ki yarın başımıza türlü belalar geldiğinde sapasağlam ve dimdik durabilelim? 1Pe 1:13-25’e bkz.`