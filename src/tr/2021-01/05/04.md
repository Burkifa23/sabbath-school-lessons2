---
title:  Allah’ın Öfkesinin Değneği (Yşa 9:8–10:34)
date:  26/01/2021
---

Bu bölüm, büyücülere inanan ve askeri baskıların ve zulmün altında inleyen karanlık, kederli insanların kurtuluşa ermesinden, “Omuzlarını döven değneği, onlara eziyet edenlerin sopasını paramparça edeceksin; tıpkı Midyanlılar’ı yenilgiye uğrattığın günkü gibi” (4. ayet) diye bahseden Yeşaya’nın 9:1-5 ayetlerini açıklamaktadır.

`Yukarıdaki metinlerde de gösterildiği gibi Allah’ın halkının çektiği acıları okuyun. Levililer 26:14-39’da geçen lanetleri karşılaştırın. Allah halkını bir seferde cezalandırmak yerine neden aşama aşama cezalandırmaktadır? Bu durum, O’nun karakteri ve gayeleri hakkında neyi göstermektedir?`

Eğer Allah halkını yok etmek isteseydi, onları derhal Asurluların eline teslim ederdi. Fakat O sabırlıdır, “hiç kimsenin mahvolmasını istemez, herkesin tövbe etmesini ister” (2Pe 3:9). “Hakimler” döneminde olduğu gibi Allah, Yahuda ve İsrail halkının yaptığı budalalıkların neticesini görmelerine izin vererek, yaptıkları şeyin ne olduğunu anlamaları ve daha iyi bir seçim yapma şansı tanımıştır. Kötülükte ısrar ettiklerinde ve O’na ve elçileri aracılığıyla gönderdiği çağrılarına karşı inatçı davrandıkları takdirde korumasını da geri çekecektir. Fakat onlar isyankarlığa devam ettiler. Bu döngü, aşağıya doğru sarkan bir helezon şeklinde yinelenerek, artık Allah’ın onlar için daha fazla bir şey yapamayacağı duruma geldi.

`Yeşaya 9:8–10:2’yi okuyun. Halkın işlemiş olduğu günahlar nelerdi? Bunları kime karşı işlemişlerdi? Aralarında kimler suçluydu?`

Burada gördüğümüz şeyler, tüm Kutsal Kitap’ta da görüldüğü üzere özgür irade gerçeğidir. Allah insanları özgür yaratmıştır (Böyle yapmalıydı; yoksa O’nu hiçbir zaman gerçekten sevemezlerdi), ve özgürlük, yanlış yapma seçeneğini de içermektedir. Allah bizlere sevgisini ve karakterini göstermek suretiyle, O’ndan yüzümüzü çevirmenin nelere mal olacağını fark etmemize yardım ederek, sürekli aldığımız yanlış kararlarımızın meyvelerini; yani acı, keder, korku, kargaşa, vs. tatmamıza izin vermiştir. Ve bütün bunlara rağmen insanlar halâ günahlarını terk edip Rab’be gelmemekte ısrar ediyorlar. Özgür irade ne harika; onsuz insan olamazdık. Yine de onu yanlış kullananların vay haline!

`Allah, sizi yanlış yoldan döndürmek için yaşamınızda geçen acıları nasıl kullandı?`