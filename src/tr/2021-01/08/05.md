---
title:  Merhametli Yaratıcı (Yşa 40:12-31)
date:  17/02/2021
---

`Yeşaya 40, Allah’ın merhameti ve gücü konularını nasıl genişletmektedir?`

Bu bölüm boyunca Allah’ın merhameti ve gücü iç içe geçmiş (aşağıya bkz.) ve hatta harmanlanmıştır, çünkü her ikisi de Allah’ın halkını kurtarması açısından gereklidir. Allah onları kurtarmak ister, çünkü O merhametlidir; onları kurtarabilmeye kadirdir, çünkü O güçlüdür.

- **Merhamet** (1-5. ay.): Avuntu, Rab’bin kurtarmaya gelmesi.
- **Güç** (3-8. ay.): Yücelik, insani zayıflık karşısında süreklilik.
- **Merhamet** (9-11. ay.): Kurtuluş müjdesi, halkının Çoban’ı.
- **Güç** (12-26. ay.): Eşsiz Yaratıcı.
- **Merhamet** (27-31. ay.): Yaratıcı olarak zayıflara güç verir.

Yücelik ve süreklilik (3-8. ayetler) anlamında Allah’ın gücünü tanıtan Yeşaya, dünyayı ve dünyevi şeyleri değersiz göstererek, Allah’ın gücünün ve yüce hikmetinin ayrıntılarına girmiştir (12-17. ayetler). Burada dünyaya ve birimlerine yönelik etkileyici sorular ve canlı paralelliklerle bezenmiş Yeşaya’nın stili, Allah’ın Eyüp’e verdiği yanıta benzemektedir (Eyü 38–41).

`Yeşaya’nın şu etkileyici sorusuna verilecek yanıt nedir: “Öyleyse Tanrı’yı kime benzeteceksiniz?” (Yşa 40:18)?`

Eyüp’e olduğu kadar Yeşaya’ya da verilecek yanıt hiç şüphesiz: ‘hiç kimseye’ olmalıdır. Allah eşsizdir. Fakat Yeşaya’nın yönelttiği bu soru, eskiden birçok insanın davranışları ile Allah’ı bir puta benzettiği şeklindeki bir yanıta gönderme yapmaktadır (19, 20. ayetler).

Yeşaya bu saçma fikre karşılık vermektedir. Putları Allah’a benzetmek ne kadar saçma olsa da Yeşaya insanların bu önemli noktayı anlamalarını sağlamak için Allah’ın benzersiz bir varlık ve kutsal Yaratıcı olduğunu çürütülemez bir iddia olarak ortaya koymaktadır (21-26. ayetler).

`27. ayet, Yeşaya’nın mesajını alan insanların davranışları hakkında ne anlatıyor? Aynı davranışları gösteren bizler ne ölçüde suçluyuz?`

Allah’ın mesajının amacı ihtiyacı olan insanları avutmaktır! Eyüp gibi, çektiği acılar onların kafasını karıştırmış ve Allah’ın karakteri hakkında ümitsizliğe düşürmüştür.

`Bugün işlediğimiz konuya ilişkin ayetleri gözden geçirin. Bunlar sadece Allah’ın merhametinden ve kudretinden değil aynı zamanda O’nun Yaratıcı olduğu gerçeğinden söz etmektedir. Bu gerçeği anlamak neden çok önemlidir? Her hafta gelen Sebt Günü, bu can alıcı noktayı pekiştirmeye nasıl yardımcı olmaktadır?`