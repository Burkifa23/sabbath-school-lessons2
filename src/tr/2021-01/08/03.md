---
title:  Mevcudiyet, Söz ve Yol Çalışması (Yşa 40:3-8)
date:  15/02/2021
---

`Allah’ın halkı nasıl avutuluyor? Yşa 40:1-8.`

İsimsiz bir müjdeci, lütfunu göstermek için Allah’ın geleceğini ilan etmektedir (3-5. ayetler). Diğer bir ses ise insanların çiçekler gibi geçici olduğunu belirterek, “Tanrımız’ın sözü sonsuza dek durur” diye duyurmaktadır (8. ayet).

Sürgünden sonra Allah’ın halkı, daha önce Sina Dağı’nda elde ettikleri, daha sonra dinden dönerek reddettikleri ve bu yüzden de cezalandırıldıkları şeylere, yani Allah’ın mevcudiyetine ve Söz’üne yeniden sahip olmuşlardır. Bunlar, aralarında yaşarken tapınağının en kutsal yerinde saklanan, Allah’ın İsrail’le yaptığı antlaşmanın temel malzemeleridir (Çık 25:8, 16). Söz’ünü ihlal ettikleri için Allah da tapınağını terk etmişti (Hez 9–11), fakat şimdi geri geliyor. Mevcudiyeti ve sonsuz güvenilir Söz’ü avuntu, kurtuluş ve umut getirmektedir.

`Rab’bin gelişi için ne gibi bir hazırlık gerekmektedir? Yşa 40:3-5.`

Kralın engebeli yollardan geçerek sarsılması uygun olmaz. O halde gelişinden önce yol çalışması gereklidir. Kralların Kral’ı için bundan da fazlası gereklidir! O’nun sürgündeyken tapınak olarak halkının yanında olduğu (Hez 11:16) doğudan gelişi, bölgenin altyapısının yeniden elden geçirilmesini gerektirmektedir. Yeruşalim’in engebeli tepelerinin düzleştirilerek süper bir otoyol haline getirilmesi, dinamit ve buldozerlerle bile çok güç bir iştir. Bu işi becerebilecek Tek Kişi Allah’tır: “Engebeleri düzlüğe çevirebilecek” (Yşa 42:16) tek Kişi O’dur. Aslında O’nun nakliye için böyle mükemmel bir yola ihtiyacı yoktur, çünkü O’nun Keruv’ların taşıdığı uçan savaş arabası vardır (Hez 1, 9–11).

Yeni Ahit, Yeşaya’nın ruhani yol çalışması olarak ortaya koyduğu peygamberlik bildirisini, Vaftizci Yahya’nın (Mat 3:3) vaazı aracılığıyla yinelemektedir. Onun mesajı şuydu: “Tövbe edin! Göklerin Egemenliği yaklaşmıştır.” (2. ayet) ve icra ettiği vaftiz, “günahların bağışlanması için tövbe etmenin” (Mar 1:4) bir işaretiydi. Şu halde Allah’ın merhametinin ve mevcudiyetinin avuntusunu elde etmek için gereken gerçek yol çalışması, tövbe etmek ve günahtan dönmeye rıza göstermekti.

Yeremya 31:31-34, aynı dini mesajı, Yahuda’nın sürgün halkının Allah için yapılan yol çalışmasının dini boyutunu anlamaları için duyurmuştu. Bu pasajda Rab, yeni bir başlangıca rıza gösterenlere şu “yeni antlaşma” vaadini vermektedir: “Yasamı içlerine yerleştirecek, yüreklerine yazacağım. Ben onların Tanrısı olacağım, onlar da benim halkım olacak.” Allah’ı ve O’nun karakterini bilecekler, çünkü Allah onları affetmiştir.

`Dikkatle Yeşaya 40:6-8’i okuyun. Çiçek gibi solacak bir varlık olarak bu ayetlerden nasıl bir umut çıkartıyorsun? Kendimize güven duymaya karşı nasıl bir uyarı yapıyorlar?`