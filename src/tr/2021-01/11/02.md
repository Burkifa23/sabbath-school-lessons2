---
title:  Bedavaya Birşey Almak mı? (Yşa 55:1-7)
date:  07/03/2021
---

`Şu metni okuyun: “Ey susamış olanlar, sulara gelin, parası olmayanlar, gelin, satın alın, yiyin!” (Yşa 55:1). Burada nasıl bir çelişki görüyorsunuz?`

Büyük bir şehirde aldığınız yiyecekleri kaldırımda açlara ve evsiz barksızlara dağıtmak için “Ey, parası olmayanlar, gelin, satın alın, yiyin!” diye bağırdığınızı varsayalım. Fakat paraları yoksa nasıl satın alacaklar?

Ama Yeşaya’nın yaptığı gibi “parasız ve bedelsiz” (1. ayet) sözcüklerini eklerseniz durum açıklığa kavuşmuş olur. Yeşaya insanlara merhameti bedelsiz olarak kabul etmeleri için çağrı yapmaktadır (7. ayet). Bununla birlikte satın alma sözcüğü, Allah’ın gereksinimlerini ve arzularını karşılamaları için insanlara sunduğu şeyin değerliliğini, bu yüzden bunu almanın bir takası (değerli şeylerin değişimi) gerekli kıldığını vurgulamaktadır. Allah halkına yeniden yapılandırılan antlaşma çerçevesi içinde merhameti bedelsiz olarak sunmaktadır, ama bunun O’na bir bedeli vardı: O, bu bedeli, kendi Kul’unun korkunç bir şekilde kanla ıslanmış bedeniyle satın aldı. Bizler için bedelsiz olmasına rağmen, kendisine korkunç bir bedele maloldu.

`Kurtuluşumuz için ödenen bedel neydi? 1Pe 1:18, 19’a bakınız.`

`Yeşaya’nın kurtuluşa yaklaşımı, Yeni Ahit’tekiyle nasıl kıyaslanabilir? Ef 2:8, 9.`

Yeşaya, aynı Yeni Ahit’teki müjde gibi Eski Ahit’te geçen müjdeyi kısaca özetlemektedir. Burada, “eski antlaşmadaki” ibadetle kurtuluşun yerine geçen “yeni antlaşmadaki” lütufla kurtuluş yoktur. Allah’ın Adem ve Havva’ya vermiş olduğu Kurtarıcı vaadinden beri (Yar 3:15), kurtuluşa giden bir tek yol vardı: iman yoluyla kazanılan lütufla (Ef 2:8); “Tanrı’nın armağanı ise Rabbimiz Mesih İsa’da sonsuz yaşamdır” (Rom 6:23). Tarihte boş yere sonsuz yaşamı arayan Gılgamış’dan, reenkarnasyona inanan günümüz erkek oyuncularına kadar, insanlar kurtuluşa giden tüm çeşitli yolları denemişler fakat başarısız olmuşlardır. İşte bu yüzden insanlar İsa’yı tanımalı ve kendileri için çarmıhta neyi başardığını bilmelidirler.

`Kurtuluş, bizlerin onu kazanması için bir şey yapmasını gerektirmeyecek şekilde bedelsizdir. Yaptığımız işler bizleri hiçbir zaman kurtarmaya yetmez. Fakat aynı zamanda da her şeyimize malolmuştur. Bu ne anlama gelir? Örnek olarak Mat 10:39; Luk 9:23; 14:26; Flp 3:8’e bakınız.`