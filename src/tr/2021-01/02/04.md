---
title:  Yeni Kişilik (Yşa 6:5-7)
date:  05/01/2021
---

Tapınakta sadece başkâhin Kefaret Günü’nde en kutsal bölüme girerek koruyucu bir duman perdesi içinde Rab’bin huzuruna çıkabiliyor, ya da orada ölüyordu (Lev 16:2, 12, 13). Yeşaya, başkâhin olmadığı ve buhur yakmadığı halde Rab’bi görebilmişti! Tapınağın dumanla dolması (Yşa 6:4), bize Rab’bin görkeminin göründüğü Kefaret Günü’ndeki bulutu hatırlatmaktadır (Lev 16:2). Dehşet içinde ve mahvolduğunu (Çık 33:20; Hak. 6:22, 23 ile karş.) düşündüğü bir anda Yeşaya kendi günahını ve halkının günahını haykırması (Yşa 6:5), başkâhinin Kefaret Günü’ndeki günah çıkartmasını anımsatmaktadır (Lev 16:21). “Tapınağın iç bölmesinde, adeta ilahî mevcudiyetin yetkin ışığında dururken, kendi kusurlu ve yetersiz haline bırakılsaydı çağrılmış olduğu görevi yerine getirmekten tamamen aciz olacağını fark etti.” - Ellen G. White, Prophets and Kings, s. 308.

`Seraf neden Yeşaya’nın dudaklarını arındırmak için sunaktan aldığı yanan bir kor kullanmıştır? Yşa 6:6, 7.`

Seraf, peygamberin dudaklarına dokunmak suretiyle suçunun silindiğini ve günahlarının bağışlandığını açıklamıştı (7. ayet). Burada günahın niteliği belirtilmemiş olmasına rağmen, sadece kötülük dolu sözlerle kısıtlandırılmaması gerekir. Çünkü dudaklar sadece ağızdan çıkan sözlerin belirleyicisi olmayıp aynı zamanda bu sözleri dile getiren kişinin bütün karakterini de tanımlamaktadır. Yeşaya ahlâki saflığa sahip olunca, Allah’a da saf bir şekilde şükretmiştir.

Ateş arındırmanın bir temsilcisidir, zira saf olmayan murdarlığı yakar (Say 31:23 ile karş.). Fakat seraf Allah’ın daima yanar durumda olan sunakta yaktığı özel bir kutsal ateşin tutuşturduğu koru kullanmıştır (Lev 6:12). O halde seraf Yeşaya’yı saf olacak kadar kutsal yapmıştır. Burada daha fazlası vardır. Mabette ya da tapınakta yapılan ibadette sunaktan kor almanın asıl nedeni buhur yakmak içindi. Başkâhinin kor dolu mangalı sunaktan alarak buhur yakmak için kullandığı Levililer 16:12, 13 ile karşılaştırınız. Fakat Yeşaya 6’da seraf koru buhur yakmak yerine Yeşaya’ya tatbik etmektedir. Uzziya’nın buhur sunmak istediği yerde, Yeşaya buhur yerine geçmiştir! Kutsal ateşin buhuru yakarak Allah’ın evini kutsal kokulu dumanla doldurması gibi peygamberi de kutsal mesajı yayması için tutuşturmuştur. Öyle ki, Yeşaya 6’dan sonraki ayetlerde (8. ayet ve devamı) Allah’ın Yeşaya’yı halkı içine göndermesi bir tesadüf değildir.

`Dua ederek Yeşaya’nın Allah’ı gördüğü görümünde verdiği yanıtı (5. ayet) okuyun. Günahkâr insanların “Kutsal, kutsal, kutsal” (3. ayet) Allah tarafından yaratıldığı bir evrende bu temel problemi ne şekilde görüyoruz? Çarmıhtaki Mesih neden bu problemin tek mümkün yanıtıdır? Bu problemin çözümlenmesi için çarmıhta ne olmuştur?`