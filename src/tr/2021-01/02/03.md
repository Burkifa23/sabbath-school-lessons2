---
title:  “Kutsal, Kutsal, Kutsal” (Yşa 6:1-4)
date:  04/01/2021
---

Yeşaya 6’nın ilk dört ayetinde neler olduğuna dikkat edin. Kral, büyük politik karışıklıkların yaşandığı sırada ölüyor (Asurlular savaş hazırlığı içerisindeler); kontrolü kimin elinde tuttuğundan emin olamadığından, Yeşaya için korku dolu anlar olmalı.

Ve sonra—ne oluyor? Yeşaya görümünde Allah’ın parıldayan bir yücelikle tahtında oturduğunu seyrediyor, ışıldayan serafların (yanan biri) “kutsal, kutsal, kutsal” diye yankılanan seslerini işitiyor, aşağıdan gelen bir güçle döşemelerin sarsıldığını hissediyor ve tapınağın dumanla dolduğunu fark ediyor. Peygamber için bu harika bir tecrübe olmalıydı. Artık Yeşaya dışarıdaki olaylara rağmen kimin kontrolü elinde tuttuğunu öğrenmişti.

`Bu görümde Rab nerededir (Yşa 6:1’e bakın)? Rab bu görümde Yeşaya’ya başka bir yer varken neden burada görünmek istemiştir? Çık 25:8; 40:34-38’e bakınız.`

Hezekiel 1; Daniel 7:9, 10; Vahiy 4–5’de; Hezekiel, Daniel ve Yuhanna, görüm aldıklarında sürgündeydiler. Onlar da Yeşaya gibi, dünya başlarına yıkılsa da (Daniel ve Hezekiel, kendilerini yok etmek isteyen putperest bir ülkede tutsaktı ve Yuhanna ise düşman siyasi bir güç tarafından ıssız bir adaya sürgüne gönderilmişti), Allah’ın halâ lider olduğu yolunda özel bir huzur ve cesarete gereksinim duyuyorlardı. Hiç şüphesiz bu görümler onlara kriz zamanlarında bile imanlı kalmaları için gerekli olan şeyi vermede yardımcı olmuştu.

“Yeşaya Rabbi’nin görkeminin ve yüceliğinin bu tezahürünü gördüğünde, Allah’ın paklığının ve kutsallığının verdiği duyguyla şaşkına döndü. Yaratıcısı’nın eşsiz mükemmelliği ile, (kendisi de dahil olmak üzere) çoktan beridir seçilmiş İsrail ve Yahuda halklarından sayılan kişilerin günahlı yolları arasındaki tezat ne kadar keskindi!”- Ellen G. White, Prophets and Kıngs, s. 307.

Yeşaya’nın görümünde vurgulanan Allah’ın olağanüstü kutsallığı onun mesajının temelini yansıtmaktadır. Allah kutsal bir Tanrı’dır ve halkından kutsallık talep eder, bu kutsallık onlara sadece tövbe edip kötü yoldan dönerler, imanla ve itaatle O’na teslim olurlarsa verilecek olan kutsallıktır.

`Hepimiz dışarıdan bakıldığında her şeyi kaybettiğimizi zannettiğimiz, cesaretimizi kıran durumlar içine düşmüşüzdür. Burada Yeşaya gibi “Rab’bin görkemini” görmemiş olsanız bile bu kriz anlarında Rab’bin sizin yaşamınızı ve imanınızı sürdürmenizi sağladığı çeşitli yolları anımsayın. Bu tecrübelerden başkalarıyla paylaşabileceğin ne gibi şeyler öğrendin?`