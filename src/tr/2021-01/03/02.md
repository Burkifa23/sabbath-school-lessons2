---
title:  Kuzeyden Gelen Tehlike (Yşa 7:1-9)
date:  10/01/2021
---

`Kral Ahaz yönetiminin daha ilk yıllarında nasıl bir korkunç krizle karşılaşıyor? 2Kr 15:37, 38; 16:5, 6; Yşa 7:1, 2.`

Kuzey İsrail krallıkları (Efrayim) ve Aram, daha küçük olan Yahuda ülkesine, güneye karşı cephe oluşturdular. Bu olay Yahuda’nın, Edomluların ve Filistlilerin saldırıları tarafından zayıflatıldığı bir zamanda oldu. Geçmişte Yahuda İsrail ile savaşmıştı, fakat İsrail ve Aram arasındaki ittifak, bir istila tehlikesi demekti. Burada İsrail ve Aram’ın, büyük bir güç haline gelen ve yayılmacı bir imparatorlukla kendileri için büyük bir tehdit haline gelen Asur kralı Tiglat-Pileser III’e karşı (2Kr 15:19’da Babilce “Pûl” diye de anılır), Yahuda’nın da kendilerine katılması için bir koalisyon gücü oluşturmak istediklerini anlıyoruz. İsrail ve Aram’ın uzun zamandan beri birbirlerine karşı sürdürdükleri mücadeleyi, daha büyük bir tehlikeyi görebildikleri için bir tarafa bırakmışlardı. Eğer Yahuda’yı fetheder ve başına da kukla bir yönetici atayabilirlerse (Yşa 7:5, 6), o zaman onların kaynaklarını ve askeri gücünü diledikleri gibi kullanabilirlerdi.

`Dünyası başına yıkılan Ahaz’ın bulduğu çözüm yolu ne idi? 2Kr 16:7-9; 2Ta 28:16.`

Ahaz, kendisini ve ülkesini kurtaracak tek dostun Allah olduğunu kabul etmektense, düşmanlarının düşmanı olan Tiglat-Pileser III ile dostluk kurmaya çalıştı. Asurlu kral, Aram ve İsrail’e karşı savaşmak için istenen yardım teklifini olumlu karşıladı. Tiglat-Pileser Ahaz’dan yalnızca yüklü bir rüşvet almakla kalmadı, aynı zamanda Aram’ı almak için iyi bir bahane de elde etmiş oldu ve bunu hemen uyguladı (2Kr 16:9). Aram-İsrail ittifak gücü böylece kırılmış oldu. Kısa bir süre içerisinde Ahaz’ın Yahuda’yı yeniden kurtardığını görüyoruz.

Bununla birlikte Ahaz tarafından yapılan bu hareketin bir sürpriz olmadığını söyleyebiliriz. Çünkü o, Yahuda’nın gelmiş geçmiş en kötü krallarından biriydi (2Kr 16:3, 4; 2Ta 28:2-4’e bkz.).

`Ahaz’ın nasıl biri olduğunu okuduğumuzda, bir tehlike karşısında neden böyle bir tepkide bulunduğu anlaşılabilir olmaktadır. Kişisel düzeyde buradan çıkarabileceğimiz ders nedir? Rab’be şimdi itaat etmezsek, başımıza gerçek denenmeler geldiğinde O’na olan inancımızdan nasıl emin olabiliriz? (Yak 2:22; Yer 12:5’e bkz.)`