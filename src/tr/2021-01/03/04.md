---
title:  Diğer Bir Şans (Yşa 7:10-13)
date:  12/01/2021
---

Ahaz, Yeşaya’nın iman çağrısına yanıt vermedi. Bu durumda Allah merhametli bir şekilde ondan “ölüler diyarı kadar derin, gökler kadar yüksek” bir işaret istemesini söyleyerek krala ikinci bir şans tanıdı (11. ayet). Burada imana gelmesi için insana verilen en büyük davetlerden birini görmekteyiz. Piyango veya bahislerin aksine, Allah bir sürü şartlardan ve kısıtlamalardan oluşan bir sözleşme yapmamaktadır. Allah sunduğu teklifte, dünyevi yöneticilerin cömertliklerinin zirvesine ulaştıklarında krallıklarının yarısını vermeleri gibi bir sınırlama bile koymamaktadır (Est 5:6; 7:2; Mar 6:23 ile karş.). Eğer o yalnızca iman etseydi, Allah bu kötü kral için göklerin görkemindeki ve dünyadaki tüm hazineleri önüne sermeye hazırdı ve istekliydi! Ahaz bir işaret olsun diye dağlar kadar altın veya Akdeniz’in kumları kadar çok asker dileyebilirdi.

`Ahaz neden bu tür bir karşılık vermişti (12. ayet)?`

İlk bakışta Ahaz’ın yanıtı dindar ve saygın olarak görünmektedir. O Allah’ı, İsraillilerin yüzyıllarca önce çöldeki yürüyüşlerinde yaptıkları gibi sınamak istememektedir (Çık 17:2; Yas 6:16). Fakat buradaki fark, kraldan sınaması için daveti bizzat Allah’ın kendisinin yapmasıydı (Mal 3:10 ile karş.). O’nun bu cömert armağanını kabul etmek, O’nun sabrını sınamaz bilakis O’nu hoşnut ederdi. Fakat Ahaz, inanması için Allah’ın kendisine yardım etmesine bile rıza göstermemişti. İmanın girişini engellemek için kalbinin kapılarını kapatmış ve kilitlemişti.

`Yeşaya 7:13’ü okuyun. Yeşaya burada ne söylemektedir?`

Yeşaya Allah’ı sınamayı reddetmenin, O’nun sabrını taşırmamak gibi görünse de aslında Allah’ın sabrını taşırdığına işaret etmiştir. Fakat bu ayette meselenin en çetin yönü, burada Yeşaya’nın 11. ayette peygamberin krala Rab’binden bir işaret istemesini söylediğinde “Tanrın” diye seslenmiş olmasının aksine 13. ayette kendisi için “Tanrım” sözcüğünü kullanmış olmasıdır. Ahaz, ilahî teklifi kabul etmediğinde Rab’bin kendi Tanrısı olmasını da reddetmiştir. Rab Yeşaya’nın Tanrısıydı, Ahaz’ın değil.

`Bugünkü çalışmamız, bize Allah’ın merhametinden dolayı bir şey yapmaması ve hepimizi kurtuluşa götürme arzusu hakkında ne öğretmektedir? Ayrıca Rab’be tam bir teslimiyet içinde olmayan insan kalbinin körlüğü ve katılığı hakkında ne söylemektedir? Sonunda eğer Allah Ahaz’a istediği işareti vermiş olsaydı Ahaz’ın iman edeceğini düşünür müydünüz? Yanıtınızı açıklayın.`