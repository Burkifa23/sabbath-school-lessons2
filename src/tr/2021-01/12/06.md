---
title:  “Tanrımız’ın Öç Alacağı Gün” (Yşa 61:2)
date:  18/03/2021
---

`Yeşaya 61’deki bütün iyi haberlerin ortasında, Mesih neden Allah’ın öcünü ilan etmiştir? Bu peygamberlik bildirisi ne zaman gerçekleşmiştir?`

İsa Mesih Nasıra’da Yeşaya 61’i, “Rab’bin lütuf yılını ilan etmek için” cümlesine kadar okudu (2. ayet; Luk 4:19). Sonra birden kitabı kapattı ve şunları söyledi: “Dinlediğiniz bu Yazı bugün yerine gelmiştir” (Luk 4:21). Böylece kasten ve özellikle, aynı ayette geçen bir sonraki sözcükleri: “Tanrımız’ın Öç Alacağı Gün” (Yşa 61:2) okumaktan kaçınmıştır. Tutsakları Şeytan’ın zulmünden özgür kılan müjde, özgürlük ve avunç dolu hizmetinin daha başlangıcında, öç alma gününden bahsetmenin sırası henüz gelmemişti. O, Matta 24’de (Mar 13; Luk 21 ile karş.) elçilerine ilahî yargının ileride geleceğini bildirmişti.

Gerçekten de Yeşaya 61’de geçen Rab’bin öç alma günü, “Rab’bin büyük ve korkunç günü” (Yoe 2:31; Mal 4:5) Mesih’in düşmanlarını yenerek ve halkından baskı altında olan geri kalanları serbest bırakarak, yeryüzünü adaletsizlikten özgür kılmak için yeniden geldiğinde gerçekleşecektir (Vah 19; Dan 2:44, 45 ile karş.). O halde Mesih “Rab’bin lütuf gününün” başlangıcını ilan etmesine rağmen bunun bitiş noktası O’nun ikinci gelişinde olacaktır.

`Seven bir Tanrı ile öç almayı vaat eden bir Tanrı düşüncesi arasında nasıl bir uzlaşma sağlıyorsunuz? Bu fikirler uyuşmaz mıdır? Yoksa öç almayı, bu sevginin bir göstergesi olarak mı anlıyorsunuz? Eğer böyleyse bunu nasıl açıklayabilirsiniz?`

İsa’nın tokat atana öbür yanağımızı çevirmemizi söylemesine rağmen (Mat 5:39), başka bir yerde yargının olacağı ve cezanın verileceği konusunda çok açıktır (Mat 8:12). Pavlus “kötülüğe kötülükle karşılık verilmemesi” konusunda uyarırken (1Se 5:15), aynı zamanda Rab İsa alevler içinde göklerden gelip göründüğü zaman “Tanrı’yı tanımayanları cezalandıracağını” (2Se 1:8) söylemektedir.

Bu fark tabii ki sonsuz irfanı ve merhameti içinde sadece Rab’bin adaleti ve öcü tamamen adil bir şekilde uygulamasından kaynaklanmaktadır. İnsanî adalet ve insanî öç, insanlığa özgü yanlışlarla, zaaflarla ve tutarsızlıklarla birlikte gelir. Allah’ın adaleti tabii ki bu sınırlamaların tamamen dışındadır.

`Aşağıdaki olaylardan hangisinde kötülük yapan birinden öç alma isteğin ağır basar? (1) Senin sevmediğin birini inciten şahıs mı? yoksa (2) Senin sevdiğin birini inciten şahıs mı? Bu örnekte geçen durum, Allah’ın bize olan sevgisini ve öç uyarılarını anlamamıza nasıl yardımcı olmaktadır?`