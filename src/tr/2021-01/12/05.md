---
title:  “Rab’bin Lütuf Yılı” (Yşa 61:2)
date:  17/03/2021
---

`Yeşaya 61:1’de konuşan kimdir?`

Rab’bin Ruhu meshedilmiş kişinin yani Mesih’in üzerindedir. O, “Yüreği ezik olanların yaralarını sarmak için, tutsaklara serbest bırakılacaklarını, zindanlarda bulunanlara kurtulacaklarını” (1. ayet) müjdeleyen kişidir. Sizce kim olabilir? Allah’ın Kul’unun buna benzer terimlerle ifade edildiği Yeşaya 42:1-7 ile karşılaştırınız.

Yeşaya 61:2, “Rab’bin lütuf yılından” bahsetmektedir. Davudî Kral ve Kurtarıcı olarak meshedilen Mesih özgürlükten bahsederek çok özel ilahî bir lütuf yılının gelişini ilan etmektedir. Allah’ın Levililer 25:10’da İsraillilere kutsal ellinci yılda ilan ettiği özgürlükle karşılaştırın: “O yıl sizin için özgürlük yılı olacak. Herkes kendi toprağına, ailesine dönecek”. Bu, atalarına ait olan toprağı satmaya zorlanmış kişinin veya çetin zamanlarda hayatta kalma savaşı vererek başkalarının hizmetine girmiş olan kişinin (25-55. ayetler) tekrar eski topraklarına ve özgürlüğüne kavuşacağı anlamına gelmektedir. Ellinci yıl, Kefaret Günü’nde çalınan boru ile başladığı için (9. ayet), bu pasajdan daha önce Yeşaya 58 ile ilişkili olarak söz etmiştik.

Yeşaya 61:2’deki “Rab’bin lütuf yılı”, bir çeşit jübile yılı olduğundan, Levililer 25’teki gibi olağan bir adetin yerine getirilmesi olayı değildir. Bu yıl, kendisini açıkça özgürlük ve yeniden yapılandırma hizmeti aracılığıyla ortaya koyan Kral Mesih tarafından ilan edilmiştir. Bu durum, tarihte bazı Mezopotamya krallarının sosyal bir iyilik hizmeti olması amacıyla halkının eski borçlarını silerek gösterdiği davranışa benzemektedir. Mesih’in hizmeti, Levililer 25’teki yasanın kapsamının çok üzerindedir. O sadece “tutsaklara özgürlük ilan” etmemiş, aynı zamanda yüreği ezik olanların yaralarını sarmış, yas tutanları avundurmuş ve onlara kendi doğruluğunu getirmiştir (Yşa 61:1-11). Bundan başka “Rab’bin lütuf yılına” ilave olarak, “Tanrı’mızın öç alacağı günü” (2. ayet) ilan etmiştir.

`Yeşaya’nın peygamberlik bildirisi ne zaman gerçekleşmiştir? Luk 4:16-21. İsa’nın hizmeti bunu nasıl başarmıştır? Ayrıca kendinize şu önemli soruyu sorun: Biz tabii ki İsa değiliz. Fakat bizler O’nu dünyaya temsil etmeliyiz. Yeşaya 61:1-3’te vurgulanan, Mesih’in yaptığı, sınırlı kapasitede olan bizlerin de aynı şekilde yapması gereken işler nelerdir? Bunları yapabilmek için ne gibi pratik yollar bulunmaktadır?`