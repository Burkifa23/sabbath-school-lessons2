---
title: Jongeren les 
date: 13/03/2021
--- 

### Liefde uitdragen

#### Opdracht van de vorige week 

`Wat betekent Jezus’ opoffering voor jou?` 

#### Lees samen 

Jesaja 55:1-7

#### IJsbrekervraag 

`Hoe zou jij reageren als een luxe artikel jou gratis wordt aangeboden?`

#### Inspiratie 

‘De Heer zegt: “Volk van Israël, jullie zullen weer thuiskomen. Vol vreugde komen jullie terug. Dan worden jullie met gejuich begroet door de bergen en heuvels. Dan klappen zelfs de bomen in hun handen.’ (Jesaja 55:12, BGT.)

#### Behandel de tekst 

Degenen die in ballingschap zijn gevoerd hebben de keuze om in het land van de agressor te blijven wonen of om terug te keren naar hun vaderland. Wat is aantrekkelijker, het leven dat ze inmiddels hebben opgebouwd in het buitenland, of terugkeren naar een verwoest land dat moet worden opgebouwd? Kiezen ze voor een leven waar afgoden worden aanbeden, of gaan ze voor Israël waar de ene ware God aanbeden wordt? De ‘marktkoopman’ houdt hun diverse producten voor. Er is echter wel verschil. Hij geeft aan dat wat hij te bieden heeft, gratis is. Dat kun je van het andere product niet zeggen. Water en brood zijn eerste levensbehoeften. Water wordt in het Midden Oosten op straat verkocht, terwijl melk en wijn luxe artikelen zijn. De onderliggende gedachte is dat de afgoden in dat vreemde land helemaal niet kunnen verzadigen. Ze zijn immers door mensen gemaakt. Je aanbidt ze wel, maar krijgt er niets voor terug. Althans, niets van waarde. Wat God echter in de aanbieding heeft is helemaal gratis en van levensbelang.

#### Gespreksvragen naar aanleiding van de tekst 

`Lees vers 1. Wie spreekt daar? Wie behoren tot zijn doelgroep? Welke voorwaarden worden gesteld om het aangebodene in bezit te krijgen? Wat krijgen ze dan en waar staat dat voor?`

`Heb je weleens iets gekocht wat niet aan jouw verwachting voldeed? Lees vers 2: Wat krijgt men niet terwijl men er wel voor heeft betaald? Waarom verzadigt dat niet? Wat biedt wel voldoening? (vers 2b en 3a)`

`Lees vers 6. Wat is het advies? Waarom wordt dat advies gegeven?`

`Waar vind jij God?`

`Lees vers 7. Wat is het advies aan iemand die verkeerde keuzes heeft gemaakt? En wat is het resultaat wanneer daaraan gehoor wordt gegeven?`

#### Opdracht

`Wat is het resultaat van vergeving? Hoe ervaar jij vergeving?`