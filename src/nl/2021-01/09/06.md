---
title:  Een meevoelende en lijdende dienaar
date:   25/02/2021
---

`Lees Jesaja 49:1-13. Wie wordt bedoeld met Gods dienaar? `

God roept hem en noemt hem voor zijn geboorte al bij naam. Hij maakt zijn mond tot een zwaard en wordt in Hem verheerlijkt. God gebruikt deze dienaar om Israël naar Hem terug te leiden, om een verlossend licht te zijn voor de wereld, om een verbond te zijn en om gevangenen te bevrijden. Er zijn veel overeenkomsten met hoofdstuk 42. Daar stelden we vast dat deze dienaar de Messias is. Het Nieuwe Testament ziet de eigenschappen van de dienaar terug in Jezus Christus, zowel wat betreft zijn eerste als zijn tweede komst (Matteüs 1:21; Johannes 8:12; 9:5; 17:1-5; Openbaring 1:16; 2:16; 19:15).

`Lees Jesaja 49:3. Als deze dienaar de Messias is, waarom noemt God Hem dan ‘Israël’?`

We hebben er al op gewezen dat Gods dienaar ‘Israël/Jakob’ hier verwijst naar het volk. Hier verwijst ‘Israël’ (merk op dat er geen verwijzing is naar ‘Jakob’) naar de individuele dienaar, die het volk herenigt met God. Deze dienaar is de volmaakte belichaming of vertegenwoordiger geworden van Israël. Door te falen is deze naam in opspraak gebracht.

`Lees Jesaja 49:4,7. Wat is nieuw in deze verzen?`

Dit is de eerste aankondiging van de moeilijkheden waar de dienaar mee te maken krijgt bij zijn taak. Hij verzucht, ‘Tevergeefs heb ik me afgemat, Ik heb al mijn krachten verbruikt, het was voor niets, het heeft geen zin gehad.’ Deze woorden hoor je ook in Daniël 9:26: ‘een Gezalfde zal worden vermoord, zonder dat iemand het voor Hem opneemt’. Toch klemt Hij zich vast aan zijn geloof: ‘Maar de HEER zal me recht doen, mijn God zal me belonen.’ (Jesaja 49:4) Motyer merkt op: ‘Jesaja voorzag een dienaar met een echte menselijke natuur, die op de proef wordt gesteld zoals wij en die laat zien dat hij de auteur en de voltooier was van de weg van geloof. Een echt, persoonlijk geloof dat nog steeds Mijn God kan zeggen, al lijkt niets meer de moeite waard te zijn.’ (J. Alec Motyer, The Prophecy of Isaiah: An Introduction and Commentary (Downers Grove, Illinois: Intervarsity Press, 1993), p. 387.) Jesaja 49:7 is verbluffend. De dienaar ‘wordt smadelijk veracht, door de volken verafschuwd en is de dienaar van vreemde heersers’, maar de Heer zegt: ‘Koningen zullen dit zien en opstaan, vorsten buigen diep voorover, omwille van de HEER, die betrouwbaar is, de Heilige van Israël, die jou heeft uitgekozen’.

`Laat Christus’ dienstwerk de revue passeren. Had Hij niet genoeg reden om ontmoedigd te raken? Toch bleef Hij trouw, ondanks de omstandigheden. Welke les kunnen wij hieruit trekken om hetzelfde doen, wat onze omstandigheden ook zijn?`

`Jesaja 49:1-13 Over wie gaat dit?`