---
title:  Hoop op voorhand
date:   24/02/2021
---

Het feit dat Jesaja Cyrus zo nauwkeurig voorspelt dat hij hem zelfs bij naam noemt, stoort mensen die niet geloven dat profeten voorspellingen van God ontvangen. Om dit het hoofd te bieden, aanvaarden ze de veronderstelling dat een andere profeet Jesaja 40-66 heeft geschreven. Dat is een ‘tweede Jesaja’, die in de tijd van Cyrus leefde. Het boek van Jesaja wordt op die manier ‘doormidden gezaagd’. Traditioneel neemt men aan dat de profeet dat lot zelf ook ten deel is gevallen (Zie: Hebreeën 11:37).

Er is geen historisch bewijs voor het bestaan van zo’n ‘tweede Jesaja’. Als hij al heeft bestaan, dan is het niet logisch dat de Bijbel hem niet noemt. Zijn boodschap is ontzettend belangrijk en zijn literaire schrijfstijl is fenomenaal. Zelfs het oudst bewaarde Bijbelmanuscript, de Jesajarol uit Qumran, wijst niet op een breuk tussen Jesaja 39 en 40 die zou kunnen wijzen op een nieuwe auteur. 

Door het hele boek heen geeft Jesaja consequent dezelfde boodschap: vertrouw de ware God én zijn messiaanse bevrijder, in plaats van andere machten. Geleerden leggen er terecht de nadruk op dat de aandacht voor de Assyrische periode in Jesaja 1-39 vanaf hoofdstuk 40 en verder overgaat op de Babylonische periode. We hebben echter al gezien dat hoofdstuk 13-14 en 39 al zinspelen op die Babylonische ballingschap.

Het is inderdaad zo dat hoofdstuk 1-39 het oordeel benadrukt en dat in Jesaja 40-66 bemoediging centraal staat. De eerdere hoofdstukken bieden echter ook een overvloed aan goddelijke troost en zekerheid. Op gelijke wijze spreken latere passages ook over de oordelen die God over Juda velt omdat het Hem de rug heeft toegekeerd (Jesaja 42:18-25; 43:22-28; 48:1-11). Jesaja’s voorspellingen over vertroosting in de toekomst houden altijd ook lijden in de tussentijd in. Het volk kreeg door zonde met vreselijke rampspoed te maken. Een deel daarvan verloor niet de moed en klampte zich vast aan Gods beloftes.

`Lees Leviticus 26:40-45. Verplaats jezelf in de Hebreeërs die nog in leven waren nadat het volk door Babylon was overwonnen. Welke hoop kun je uit deze woorden putten?`

`Welk geestelijk principe zie je terugkomen in dit gedeelte? Wat zegt de Heer tegen Israël? Hoe komt datzelfde principe tot uiting in ons eigen leven?`

`Leviticus 26:40-45 Welke hoop kan hieruit geput worden?`