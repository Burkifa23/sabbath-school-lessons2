---
title:  Een dienend volk
date:   21/02/2021
---

`Lees Jesaja 41:8. God weidt uit over ‘Israël, mijn dienaar’ en in Jesaja 42:1 kondigt Hij ‘mijn dienaar’ aan. Wie is deze dienaar? `

Gaat het hier om Israël/Jakob, de voorouder van de Israëlieten? Gaat het om het volk Israël? Wordt Jezus bedoeld, die het Nieuwe Testament aanwijst als de Messias/Christus? In Jesaja 41-53 wordt naar twee soorten dienaren van God verwezen. De ene dienaar heet ‘Israël’ of ‘Jakob’ (Jesaja 41:8; 44:1-2,21; 45:5 en 48:20). Omdat God Israël/Jakob in de tegenwoordige tijd aanspreekt, is het duidelijk dat Jakob hier staat voor het volk dat van hem afstamt. Dit blijkt ook uit het feit dat de verlossing voor de dienaar van de Heer, ‘dienaar Jakob’, werkelijkheid wordt als hij de opdracht krijgt uit Babylon weg te trekken. In andere gevallen wordt Gods dienaar niet bij name genoemd ( Jesaja 42:1; 50:10; 52:13; 53:11). Als Hij voor het eerst op het toneel verschijnt in 42:1, is het niet meteen duidelijk wie hij is. Gaandeweg geeft Jesaja een steeds duidelijker beeld van hem. Daardoor wordt duidelijk dat hij een individu is dat de stammen van Jakob (Israël) met God herenigt en zichzelf geeft als offer voor zondaren (Jesaja 52:13-53:12, zie ook: 49:5-6). Deze dienaar kan niet staan voor het volk. Het is dus duidelijk dat Jesaja het heeft over twee dienaren van God. De één is collectief (het volk) en de ander is een individu.

`Lees Jesaja 41:8-20. Wat moet het volk doen als dienaar? `

God verzekert Israël ervan dat het volk nog steeds de dienaar van de Heer is: ‘Jou heb Ik gekozen, Ik heb je niet afgewezen.’ Daarna geeft Hij Israël één van de mooiste beloftes in de hele Bijbel: ‘Wees niet bang, want Ik ben bij je, vrees niet, want Ik ben je God. Ik zal je sterken, Ik zal je helpen, je steunen met mijn onoverwinnelijke rechterhand.’ Hier en in de daaropvolgende verzen is het één van Israëls belangrijkste taken om erop te vertrouwen dat de ware God hen zal redden. Koning Achaz deed dat dus juist niet. Ook krijgen ze de opdracht om niet het voorbeeld te volgen van naburige volkeren door zich te verlaten op andere goden en afgodsbeelden (Jesaja41:7-10,21-24,28-29).

`Merk op dat de Heer het volk in Jesaja 41:14 een worm noemt. Wat wilde Hij hiermee zeggen? Lees het hele hoofdstuk om een beter antwoord te vinden. Wat leert dit vers ons wat betreft de noodzaak dat ook wij geheel en al op God moeten vertrouwen?`

`Jesaja 41:8-20; 42:1 Wat moet de dienaar doen en waar kan hij op rekenen?`