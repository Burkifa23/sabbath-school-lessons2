--- 
title: Verdieping
date: 23/01/2021
---

### Door schade en schande 
Jesaja 8:16-22

#### IJsbrekervraag 
`Wat doe jij, als je iemand meerdere keren tevergeefs hebt gewaarschuwd, terwijl je weet dat het met die betreffende persoon de verkeerde kant op gaat?`

#### Ik Verken 
Er waren onwillige leden van het volk die Gods boodschap afwezen. Met het tienstammenrijk Israël zou het daarom spoedig afgelopen zijn. Daarnaar verwijst de naam Maher-Sjalal Chasj-Baz (betekenis: Haastige buit, spoedige roof). De koning van Assyrië zou het noorderland vernietigen (8:4,7) en ook het tweestammenrijk Juda binnendringen (8:8). Desondanks blijft Jesaja erop vertrouwen dat God nog steeds met zijn volk is. Hij noemt namelijk nogmaals het jongetje Immanuël (8:8; vgl. Jesaja 7:14-16 en 8:10), ook al heeft de HEER zich inmiddels ‘voor het volk van Jakob verborgen’ (8:17).

Jesaja krijgt te horen: ‘Bewaar mijn getuigenis zorgvuldig, verzegel dit onderricht in mijn leerlingen’ (8:16). Niet eenvoudig! Jesaja kan het alleen doen in vertrouwen op de HEER (8:17).

#### Ik Bestudeer 
Jesaja moest een moeilijke weg gaan. Hij waarschuwde zijn volksgenoten, maar God zei: ‘Velen onder hen zullen struikelen, vallen en gebroken worden, verstrikt raken en gevangen worden’ (8:15).

`Hoe hield Jesaja het al die jaren vol? Welke rol zullen de beloftes van herstel, die hij eveneens ontving, daarin hebben gespeeld?`

Let vooral ook op de betekenisvolle namen die hier worden genoemd: Jesaja (= de HEER redt), Immanuel (= God is met ons) en Sear-Jasub (= een rest keert terug/ bekeert zich). Daarnaast waren er voortdurend ‘leerlingen’ die net als Jesaja op God bleven vertrouwen (8:16, vgl. Jesaja 6:13). De profeet moet het getuigenis toebinden en de wet in de leerlingen van de HEER verzegelen. Een papyrusrol werd vaak dichtgebonden met een koordje, waarbij de knoop hiervan van een zegel werd voorzien (vgl. Jesaja 29:11 en Daniël 12:4). Jesaja dient ervoor te zorgen dat Gods onderwijs ongeschonden bewaard blijft, door dat in te prenten in de harten van degenen die wel op God vertrouwen. Want gehoorzaamheid aan Gods wet was van levensbelang en profetieën moesten bewaard blijven, totdat de betrouwbaarheid ervan zou blijken wanneer ze uit zouden komen. Tegelijk hoort Jesaja hoe donker de situatie zal worden. Alom zal er sprake zijn van moedeloosheid en honger, en de koning en God zullen daarvan de schuld krijgen (8:21-22).

`2 Korintiërs 4:18 Waar moeten we ons op richten en waarom?`

`Hoe zouden de voorzeggingen van de HEER Jesaja hebben gestimuleerd zijn vertrouwen op God te blijven stellen?`

Toen Jesaja leefde deed men aan spiritisme, waarbij aan overledenen om leiding werd gevraagd (8:19). In Leviticus 19:31 wordt dit ontraden, met de woorden: ‘Raadpleeg geen geesten en schimmen van doden. Wie zich tot hen wendt, verontreinigt zichzelf. Ik ben de HEER, jullie God’ (vgl. Deuteronomium 18:10-12).

`Het volk wist dat koning Saul een dodenbezweerster had geraadpleegd(1 Samuel 28), maar ook hoe het met hem afliep. Waarom probeerde het volk Jesaja er toch toe te bewegen hetzelfde te doen?`

#### Ik Pas Toe 
Het is belangrijk dat er in tijden van geestelijke armoede en onkunde mensen zijn die de boodschap van de Bijbel kennen en uitdragen en dat zij op blijven komen voor de waarden ervan. Het bewaren van Gods geboden is niet alleen dat je eraan vasthoudt en ernaar streeft ze in praktijk te brengen, maar ook dat je ze beschermt tegen aantasting van buitenaf (vgl. Openbaring 12:17 en 14:12).

`Noem een aantal voorbeelden van hoe Gods liefde in de Bijbel tot uitdrukking komt.`

`Geef een paar voorbeelden van hoe je zelf Gods liefde in jouw leven hebt ervaren.`

`Vind je het moeilijk om christen te zijn? Zo ja, waarom, zo niet, waarom niet?`

#### Ik bid … 
Heer, help mij om uw stem in mijn leven beter te herkennen, en laat mij zien hoe ik als leerling van U nu al iets voor anderen kan betekenen. Versterk mijn vertrouwen op U door mij te laten merken dat U te vertrouwen bent. En geef dat ik ook dwars door moeilijke periodes heen aan dat vertrouwen vast kan houden. Amen.