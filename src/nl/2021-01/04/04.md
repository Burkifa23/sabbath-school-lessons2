---
title:  De betekenis van een naam
date:   19/01/2021
---

Kun je je voorstellen dat je een balspel speelt met Jesaja’s tweede zoon? Tegen de tijd dat je ‘Maher-Sjalal Chasj-Baz, gooi die bal eens’ hebt gezegd, is het waarschijnlijk al te laat. Nog langer dan de naam zelf is de betekenis ervan: ‘haastige roof, spoedige buit’.

`Lees Jesaja 8:4. De betekenis van de naam heeft duidelijk te maken met een snelle verovering, maar wie verovert wie?`

Jesaja 8:1-10 onderstreept de boodschap van hoofdstuk 7. Eer een kind een bepaalde leeftijdsfase bereikte, zou oorlogsbuit van de hoofdsteden van Syrië en noordelijk Israël in handen van Assyrië vallen. Juda had Gods geruststellende boodschap geweigerd en dat werd voorgesteld door het kabbelende water van de Siloam in Jeruzalem. Het zou worden overweldigd door de enorme kracht van Assyrië, weergegeven door het overstromen van de grote rivier de Eufraat. Achaz wendde zich tot Assyrië. De namen van Jesaja’s zonen verwijzen naar Juda en Israël: ‘haastige roof, spoedige buit’ en ‘een overblijfsel zal terugkeren’. Waarom was er nog steeds hoop? Hoewel Assyrië het land van Immanuel zou binnendringen, was er nog steeds de belofte dat ‘God met ons is.’ Dit thema loopt als een rode draad door het boek Jesaja. Over Gods vijanden in Juda en andere gebieden worden vonnissen uitgesproken, in de vorm van militaire rampen, lijden en ballingschap. De HEER blijft bij het trouwe overblijfsel en brengt hen terug naar hun land.

`Lees Jesaja 8:1-4. Waarom laat Jesaja ons weten dat hij de naam van zijn kind wettelijk vastlegde en gemeenschap had met zijn vrouw (‘de profetes’)?`

Het moment waarop deze zoon zich aandiende, was van groot belang in de betekenis die het als teken had. De conceptie en de geboorte van Immanuel waren een teken. Voordat hij papa en mama zou kunnen zeggen, zou Assyrië de volken van Syrië en Israël vernietigen. Toen Jesaja de naam van de jongen wettelijk op schrift stelde, nog voordat hij werd verwekt, maakte hij het kind en zijn naam tot een openbare profetie die werd bewezen door de daaropvolgende gebeurtenissen.

Ondanks de herhaaldelijke fouten van de mensen die beleden zijn volk te zijn, was God nog steeds bereid hen te redden. Hoe kunnen we deze boodschap opvatten en toepassen op onszelf, vooral als we iets verkeerd doen en zelf struikelen in ons geestelijk leven?

`Jesaja 8:1-4 Wat wil Jesaja ons laten weten?`