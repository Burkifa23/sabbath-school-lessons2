---
title:  De profetie vervuld
date:   17/01/2021
---

In de context van het dilemma waar Achaz mee worstelde, wordt Immanuel in Jesaja 7:14-16 als teken gegeven: voordat het kind Immanuel de leeftijd had bereikt om zelf te kiezen tussen verschillende soorten voedsel, ‘zal het land van de beide koningen die u zoveel angst inboezemen, ontvolkt zijn.’ Dit verwijst naar de koningen van Syrië en Israël en is een herhaling van Gods belofte dat aan hun macht spoedig een einde zou komen.

`Lees Jesaja 7:14-16, 21-22. Waarom zou de jongen ‘boter en honing’ eten?`

De oogsten en velden van Juda zouden door de Assyriërs worden vernietigd. Het volk, inclusief de oudtestamentische Immanuel wiens identiteit vraagtekens blijft oproepen, zou gedwongen zijn terug te keren tot het dieet van nomaden. Al waren ze arm, ze zouden genoeg hebben om te overleven.

`Lees 2 Koningen 15:29-30; 2 Koningen 16:7-9; 1 Kronieken 5:6, 26. Wanneer ging de profetie over Syrië en noordelijk Israël in vervulling?`

Deze profetie dateert uit rond 734 voor Christus. Tiglat-Pileser deed wat hij waarschijnlijk zonder de omkoopsom van Achaz ook al wel van plan was geweest: hij maakte een einde aan de noordelijke coalitie, overwon de Galileïsche en Trans Jordaanse gebieden van het noorden van Israël, voerde een deel van de bevolking weg in ballingschap en maakte er Assyrische provincies van (734-733 voor Christus). Het restant van Israël werd gered toen Hosea zich overgaf en schatting betaalde, nadat hij koning Pekach had vermoord. In 733 en 732 voor Christus veroverde Tiglat-Pileser Damascus, de hoofdstad van Syrië. Daarvan maakt hij ook een Assyrische provincie. Binnen twee jaar na Jesaja’s voorspelling, waren Syrië en Israël verslagen en was het voorbij voor de koningen die Achaz bedreigden. Kort nadat Salmanassar V in 727 voor Christus in de plaats kwam van Tiglat-Pileser III, pleegde koning Hosea van Israël politieke zelfmoord door in opstand te komen. De Assyriërs namen Samaria in 722 voor Christus in en voerden duizenden Israëlieten als ballingen af naar Mesopotamië en Media. Daar gingen ze uiteindelijk op in de plaatselijke bevolking en verloren ze hun identiteit (Jesaja 7:8 – binnen 65 jaar tijd zou de stam Efraïm zelfs geen zelfstandig volk meer zijn. ). God had voorspeld wat er met de vijanden van Juda zou gebeuren. Toch wilde Hij aan Achaz duidelijk maken dat dit hoe dan ook zou gebeuren en dat er daarom geen enkele reden was om hulp te vragen aan Assyrië.

`Lees 1 Petrus 1:13-25. Wat zou jij hebben gedaan als je in het noordelijke koninkrijk had geleefd? Wat kunnen wij nu doen om ons geloof in tijden van ellende te behouden?`

`Jesaja 7:14-16, 21-22 Waarom zou de jongen ‘boter en honing’ eten?`