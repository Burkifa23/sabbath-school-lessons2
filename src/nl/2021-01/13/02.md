---
title:  Een nieuwe hemel en een nieuwe aarde
date:   21/03/2021
---

`Lees Jesaja 65:17-25. Wat belooft de HEER te herstellen?`

Met deze woorden belooft God een nieuwe schepping: ‘Zie, Ik schep een nieuwe hemel en een nieuwe aarde. Wat er vroeger was raakt in vergetelheid, het komt niemand ooit nog voor de geest.’ In deze prachtige profetie voorspelt de Heer dat Hij ‘Jeruzalem herschept in een jubelende stad en haar bevolking vreugde schenkt’. In deze stad vloeien geen tranen meer. Mensen zullen pas sterven als ze meer dan een eeuw hebben geleefd. Ze mogen genieten van wat ze opbouwen en van hun kinderen. God zal hun antwoorden nog voordat ze Hem roepen. Dat is een onvolkomen beeld van onze uiteindelijke hoop.

Tot zover is ons een beeld gegeven van een vreedzaam en lang leven in het beloofde land. Hoewel de mensen langer leven, sterven ze nog steeds. Hoe zit het met de ingrijpende herschepping van de natuur die je zou verwachten bij het maken van een ‘nieuwe hemel’ en een ‘nieuwe aarde’? Het volgende vers vertelt ons: ‘Wolf en lam zullen samen weiden, een leeuw en een rund eten beide stro en een slang zal zich voeden met stof. Niemand doet kwaad, niemand sticht onheil op heel mijn heilige berg – zegt de HEER’. Er is heel wat meer voor nodig dan een vegetarische kookcursus om van leeuwen, echte vleeseters, vegetariërs te maken. Er is een complete herschepping nodig om de wereld terug te brengen in haar ideale staat, zoals ze was in Eden voordat door de zonde de dood kwam.

In Jesaja 65 geeft God de schepping van een ‘nieuwe hemel’ en een ‘nieuwe aarde’ in stapjes weer. Het begint met het herstel van Jeruzalem. Vergelijk het met Jesaja 11, waar staat dat de Messias gerechtigheid brengt. Uiteindelijk heerst er vrede op Gods wereldwijde ‘heilige berg’. De beeldspraak in Jesaja 11 komt sterk overeen met de beelden die in Jesaja 65 worden gebruikt: ‘Dan zal een wolf zich neerleggen naast een lam (...) een leeuw en een rund eten beide stro’ (Jesaja 11:1-7). Hoewel met Gods ‘heilige berg’ in de eerste plaats de berg Sion wordt bedoeld in Jeruzalem, is het slechts een voorloper. Het is een zinnebeeld van wat de Heer voor zijn verloste volk in een nieuwe wereld zal doen.

`Stel nou dat mensen geen 60, 70, 90 of 100 jaar worden, maar miljoenen jaren of nog veel meer. Waarom biedt dat geen oplossing voor het fundamentele probleem van de mens? Waarom voorziet alleen het eeuwig leven in de dingen waar we als mens naar verlangen?`

`Jesaja 65:17-25 Wat belooft de HEER te herstellen?`