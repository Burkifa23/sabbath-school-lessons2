---
title: Verdieping
date: 27/03/2021
---

### De wedergeboorte van planeet aarde 

Jesaja 65:16-25

#### IJsbrekervraag

`Welke dingen van de huidige aarde zou je graag terug willen zien op de nieuwe aarde, en welke dingen juist niet?`

#### Ik Verken 

De profeet Jesaja geeft in dit gedeelte een beschrijving van een nieuwe scheppingsorde, waarin mensen blij zullen zijn en niet meer zullen huilen en weeklagen. In economisch opzicht zal er welvaart zijn, en roofdieren zullen zich niet langer roofzuchtig gedragen. Als toonbeeld van deze herschepping worden Jeruzalem en haar bevolking genoemd. Het is opmerkelijk dat hier ook wordt gezegd dat mensen nog zullen sterven, al is het op hoge leeftijd. Toch zal dit kennelijk niet voor verdriet zorgen, omdat de aanwezige vreugde dat zal overstijgen.

#### Ik Bestudeer 

Er zal een periode komen waarin er niet meer gedacht zal worden aan ‘alle ellende van vroeger’ (Jesaja 65:16).

`Hoe is dat mogelijk, gezien wat er in verzen 17-25 staat?`

De voorzegging dat er ‘een nieuwe hemel en een nieuwe aarde’ komt, vinden we ook op andere plekken in de Bijbel terug (zie Jesaja 66:12; 2 Petrus 3:13; Openbaring 21:1).

`Wat bedoelen we nu eigenlijk als we spreken over de toekomstige herschepping van de aarde? Denken we dan dat er een volledig nieuwe aarde komt, of geloven we juist dat de aarde waarop we nu wonen zal worden hersteld? Zie 2 Petrus 3:10-13.`

`Hoe verklaar je het verschil tussen Jesaja 65:20 (‘Een kind zal pas sterven als honderdjarige’) en Openbaring 21:4 (‘Er zal geen dood meer zijn’, vgl. Jesaja 25:8), terwijl het in beide gevallen over ‘een nieuwe aarde’ gaat?`

In vers 18 gaat het over de herschepping van Jeruzalem in een jubelende stad.

`Gaat het in Openbaring 3:12 en 21:2,10 over dezelfde gebeurtenis, of niet? Waarom wel of waarom niet?`

`Welke overeenkomst zie je tussen Jesaja 65:18 en 35:10?`

In vers 19 staat dat God zich over zijn volk zal verblijden.

`Wat zal de reden van die blijdschap zijn, als we Jeremia 32:39-41 hierbij betrekken?`

Vers 21 noemt de bouw van huizen die door de bewoners zelf bewoond zullen worden, evenals het planten van wijngaarden en waar de planters zelf de opbrengst van zullen eten. Dat zijn zegeningen die men op de nieuwe aarde zal ervaren.

`Welk element voegt Amos 9:14-15 hieraan toe?`

Vers 25 komt overeen met Jesaja 11:6-9, al zijn er ook verschillen.

`Welke gegevens bevat Jesaja 11:6-9 die we niet vinden in 65:25?`

`Welke voorzegging komt zowel voor in Genesis 3:14 als in Jesaja 65:25?`

Deze profetieën hebben een voorwaardelijk karakter, want ontzag en eerbied voor God zijn nodig, willen deze voorzeggingen uit kunnen komen (vgl. Jeremia 32:40-41).

`Lees met elkaar Jeremia 18:1-10 en 31:33- 34. Welke voorwaarden voor zegen van God staan in deze gedeelten?`

`Openbaring 21:1-4 Welke belofte hebben we gekregen?`

#### Ik Pas Toe 

Als we om ons heen kijken, dan zien we dat we nog steeds op de oude aarde leven. Er is ook nog steeds verdriet over ziekte en dood, en lang niet iedereen gelooft in het verlossingswerk van Jezus Christus.

`Hoe kunnen wij, ondanks het feit dat we nog in een onvolkomen wereld leven, al een stukje nieuwe schepping zijn? Vgl. Romeinen 6:4; 2 Korintiërs 5:17; Titus 3:5.`

`Vers18 noemt de blijdschap op de nieuwe aarde en in het nieuwe Jeruzalem. Zoek op internet de tekst en melodie van het lied ‘Lichtstad met uw paarlen poorten’ op, en zing het samen. Waarom zou dit lied bij veel christenen zo geliefd zijn?`

#### Ik bid … 

Heer, versterk in mij het verlangen naar een nieuwe hemel en een nieuwe aarde. Laat mij nu al een nieuw schepsel zijn, zodat U mij kunt gebruiken als een instrument in uw hand om ook anderen te overtuigen van de nieuwe wereld die er ooit zal komen. Geef dat ik anderen die het moeilijk hebben kan troosten en bemoedigen. Amen.