---
title: Jongeren les
date: 27/03/2021
---

### De hernieuwing van planeet aarde

#### Opdracht van de vorige week 

`Hoe kun jij je licht laten schijnen voor anderen ter ere van God?`

#### Lees samen 

Jesaja 65:16-25

#### IJsbrekervraag 

`Hoe stel jij je de nieuwe aarde voor? Wat/Wie moet daar absoluut aanwezig zijn, en waarom?`

#### Inspiratie 

‘De Heer zegt: “Ik zal niet het hele volk straffen. Want er zijn ook goede mensen bij. Die goede mensen zijn mijn dienaren, hen zal Ik in leven laten.’ (Jesaja 65:8, BGT.)

#### Behandel de tekst 

In het begin van Jesaja 65 laat de profeet weten dat God altijd met uitgestoken handen tegenover een eigenwijs volk staat. Ook al vragen ze Hem niet om raad, toch wil Hij er voor hen zijn. Hij staat elke dag klaar, aan Hem zal het niet liggen. Maar zijn volk blijft zich tegen Hem verzetten. Ze doen wat ze zelf willen, ze kiezen steeds maar weer de verkeerde weg. Hoe hardnekkig kun je zijn?! Het gevolg is dat ze God keer op keer kwetsen en boos maken. Ze brengen offers op plekken waar afgoden worden vereerd, ze branden wierook op de altaren van die afgoden. Er zijn er die zelfs contact met de doden proberen te krijgen. Bovendien eten ze varkensvlees en ander onrein voedsel. Daar komt bij dat ze tegen andere mensen zeggen dat die niet te dicht bij hen moeten komen, omdat zij te heilig voor die anderen zijn. Wat een belediging voor die ene ware God, die altijd voor hen klaarstaat en hen nooit in de steek laat. Maar gelukkig zijn er toch ook altijd weer mensen die wel trouw blijven aan God. Met hen wil Hij verder. 

#### Gespreksvragen naar aanleiding van de tekst 

`Lees 65:16. Waar zal men niet meer aan (terug)denken? Hoe is dat mogelijk?`

`Welke belofte geeft God aan zijn volk? (vers 17-18; vergelijk Openbaring 21:1-5)`

`Wat voor effect heeft dit op God zelf? (vers 19) Wat zegt jou dit over God?`

`Geef de verzen 20-23 in je eigen woorden weer. Hoe zal het zijn?`

`Wat leer je uit vers 24? Hoe belangrijk vind jij het dat God je hoort en je gebed verhoort?`

`Vat vers 25 in één woord samen.`

#### Opdracht 

`En hoe stel jij je de nieuwe aarde voor?`