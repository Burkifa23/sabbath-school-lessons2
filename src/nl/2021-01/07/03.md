---
title:  Propaganda
date:   08/02/2021
---

De machthebbers van Assyrië waren niet alleen wreed maar ook intelligent. Ze wilden rijkdom en macht, niet slechts vernietiging (Vergelijk: Jesaja 10:13-14). Waarom middelen inzetten om een stad met geweld in te nemen als je de inwoners kunt overtuigen zich over te geven? Tijdens zijn bezetting van de stad Lachis stuurde Sanherib zijn rabsake, een hooggeplaatste officier, om de inname van Jeruzalem te bewerkstelligen met propaganda.

`Lees Jesaja 36:2-20; 2 Koningen 18:17-35; 2 Kronieken 32:9-19. Welke argumenten gebruikte de rabsake om Juda angst aan te jagen? Sprak hij de waarheid?`

De argumenten van de rabsake waren behoorlijk sterk. Jullie kunnen niet rekenen op Egypte om jullie te helpen. Zij is immers zwak en onbetrouwbaar. Jullie kunnen er niet van uitgaan dat de Heer jullie helpt. Hizkia heeft Hem beledigd door in heel Juda zijn offerplaatsen en altaren te verwijderen en aan het volk te verkondigen dat het slechts bij één altaar in Jeruzalem mocht aanbidden. De Heer staat aan de kant van Assyrië en heeft Sanherib opgedragen Juda te vernietigen. Jullie hebben niet eens genoeg getrainde mankracht om met 2000 paarden te kunnen werken. Voorkom een belegering waarbij jullie niets te eten en te drinken hebben. Geef je over en we zullen jullie goed behandelen. Hizkia kan jullie niet redden en er is geen twijfel over mogelijk dat jullie God jullie ook niet zal verlossen. De goden van al die andere landen konden dat ook niet.

Er school veel waarheid in die woorden. Twee onuitgesproken argumenten bevestigden dat ook. Ten eerste uit Lachis dat zo’n 50 kilometer verderop lag. De Assyriërs lieten zien wat er overbleef van een zwaar versterkte stad die het lef had gehad weerstand te bieden. Daarnaast had hij een deel van het machtige Assyrische leger bij zich. De Judeeërs kenden het lot van andere strijdmachten en steden (zoals Samaria, de hoofdstad van noordelijk Israël) die waren bezweken onder de Assyriërs. Vanuit menselijk perspectief hoefde je niet te twijfelen aan de ondergang van Jeruzalem. De rabsake had ook gelijk toen hij zei dat Hizkia verscheidene offerplaatsen had verwoest door aan te sturen op een centrale aanbidding in de tempel te Jeruzalem (Vergelijk: Jesaja 10:8-11; 2 Koningen 18:4-10; 2 Kronieken 31:1). Had deze maatregel de Heer, De Enige op wie zijn volk nog kon hopen, wel gekwetst? Zou Hij en kon Hij hen verlossen? Het was aan God deze vraag te beantwoorden!

`Heb jij ooit iets meegemaakt, waardoor je je in een situatie bevond waar alles verloren leek vanuit menselijk oogpunt? Waaraan heb jij je vastgehouden? Deel die ervaring zo mogelijk met de groep, hoe je ermee om bent gegaan en hoe het is afgelopen.`

`Jesaja 36:2-20; 2 Koningen 18:17-35; 2 Kronieken 32:9-19 — Met welke argumenten beangstigde de rabsake Juda?`