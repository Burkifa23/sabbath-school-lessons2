---
title: Jongeren les
date: 13/02/2021
---

### Assyrië verslagen

#### Opdracht van de vorige week
`Wat is er nog over van Babylons grootheid? Wat wil dat zeggen?` 

#### Lees samen
Jesaja 37:21-38 

#### IJsbrekervraag
`Wat zou voor jou op dit moment het beste nieuws zijn om te ontvangen?`

#### Inspiratie
‘Het is waar, HEER, de koningen van Assyrië hebben alle landen verwoest en hun goden aan het vuur prijsgegeven. Dat waren dan ook geen goden, het waren slechts maaksels van mensenhanden, beelden van hout en steen, ... Ik vraag U, HEER, onze God: red ons uit zijn handen, opdat alle koninkrijken op aarde zullen beseffen dat U, HEER, de enige bent.’ (Jesaja 37:18-20, NBV.)

#### Behandel de tekst
Niet alleen de namen van Jesaja’s zonen geven duidelijkheid over de inhoud van zijn verkondiging, ook zijn eigen naam is karakteristiek voor zijn prediking. Jesaja betekent ‘De HEER (JHWH) bevrijdt’. Ook al maakt het volk van God fouten, God zal zijn volk niet verlaten. Jesaja geeft keer op keer aan dat er een rest, een overblijfsel uit het volk van God, behouden zal worden. Het bestaansrecht van Gods volk blijft overeind. Zo staat tijdens de regering van koning Hizkia (730 v. Chr.) Sanherib, de toenmalige koning van Assyrië voor de poort van Jeruzalem. Hij probeert het volk en koning Hizkia uit hun tent te lokken. Hij beschuldigt hen van vals vertrouwen. Waarom vertrouwen op de HEER? Geen enkele god van andere volken heeft die volken kunnen helpen. Assyrië heeft met veel machtsvertoon al die landen onder de voet gelopen, en denken de Judeeërs nu werkelijk dat hun God hem wél zou kunnen tegenhouden?

#### Gespreksvragen naar aanleiding van de tekst
`Wie verwoordt Gods antwoord aan Hizkia en wat houdt die boodschap in? (vers 21)`

`Waarvan beschuldigt God de koning van Assyrië? (vers 22-29) En wat is Gods straf? (vers 29,36)`

`Wat bedoelt God met ‘haak door je neus’ en ‘bit in je mond’? Aan welke dieren doet je dat denken en met welk doel gebruikt men deze middelen?`

`Hoe eindigde koning Sanherib en waar? (vers 37-38; vgl. vers 7) Wat zegt dit over God?` 

#### Opdracht 
`God is ook weleens boos. Wat hoopt Hij met zijn boosheid te bereiken?`