---
title:  Vergeving als argument
date:   29/12/2020
---

`Lees Jesaja 1:18. Na dit vers verscheidene keren te hebben gelezen, noteer wat God hier volgens jou zegt (lees ook de verzen die eraan voorafgaan om een goed beeld te hebben van de situatie).`

God geeft krachtig bewijs dat aantoont dat de Judeeërs, de aangeklaagden, schuldig zijn aan contractbreuk en Hij roept hen op zich te bekeren. (Jesaja 1:2-5; 16-17) Deze oproep houdt in dat er nog hoop is. Waarom zou je een veroordeelde misdadiger anders aansporen zijn gedrag te veranderen? Hoe kan een ter dood veroordeelde ‘tirannen in toom houden, wezen bescherming bieden en weduwen bijstaan’? God zegt, ‘Laten we zien wie er in zijn recht staat’. Daaruit blijkt dat Hij nog steeds pogingen doet om met zijn gedegenereerde volk te praten. Hij hoopt nog steeds hen tot berouw te brengen en hun slechte wegen achter zich te laten. 

God zegt tot hen dat hun ‘zonden, rood als scharlaken, wit zullen worden’. Waarom zijn zonden rood? Rood is de kleur van het ‘bloed’ (de bloedschuld) dat kleeft aan de handen van het volk (Jesaja 1:15). Wit daarentegen is de kleur van reinheid, de afwezigheid van bloedschuld. God biedt hun aan om hen te veranderen. Deze woorden gebruikte David toen hij God smeekte om vergeving nadat hij Batseba had verleid en haar echtgenoot de dood in had gejaagd (Psalm 51:7,14). In Jesaja 1:18 biedt God zijn volk vergiffenis aan!

`Lees Jesaja 1:18 en 44:22. Waarom fungeert Gods aanbod voor vergeving als een argument om hun leven te veranderen?`

Nu blijkt waar Gods scherpe en waarschuwende woorden toe moesten leiden. Ze waren niet bedoeld om zijn volk te verwerpen, maar om hen terug te brengen tot Hem. Zijn aanbod voor vergeving is het krachtige argument dat zijn oproep tot het volk ondersteunt om zich moreel te zuiveren (Jesaja 1:16-17). Zijn vergeving stelt hen in staat om door zijn kracht te worden veranderd. Dit zijn de zaden van ‘het nieuwe verbond’, waarover wordt gesproken in Jeremia 31:31-34. Daarin is vergeving de basis van een relatie met God vanuit een vernieuwd hart. We beginnen ‘in het rood’, met een schuld die we nooit kunnen terugbetalen. Door nederig onze behoefte aan vergeving te erkennen, zijn we er klaar voor alles te ontvangen wat God ons kan geven.

`Jesaja 1:18; 44:22 Wat biedt God aan?`