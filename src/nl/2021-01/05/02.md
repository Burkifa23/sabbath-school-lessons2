---
title:  Het einde van de duisternis in Galilea
date:   24/01/2021
---

`Lees Jesaja 8:22-9:7. Dit gedeelte wordt ingeleid door een woord (Zoals/Doch) dat op een tegenstelling wijst met hetgeen eraan voorafgaat, Waarom doet Jesaja dat?`

Jesaja 8:21-22 beschrijft de hopeloze toestand van hen die hun toevlucht zoeken bij het occulte in plaats van bij de ware God: waar ze ook keken, ze zagen enkel ‘verstikkende duisternis; donker en somber is het, nacht overal. En wie daardoor omsloten wordt, zal niet ontkomen’. Er zou echter een tijd komen waarin ‘het volk dat in duisternis ronddoolt een schitterend licht ziet.’ De inwoners van Galilea waren uitverkoren om deze speciale zegen van een ‘schitterend licht’ te ontvangen. Het volk zou zich vermenigvuldigen en zich verblijden. God had ‘het juk dat op hen drukte’ immers verbroken. Het gebied rondom het meer van Galilea wordt hier beschreven omdat het als één van de eerste gebieden van Israël werd veroverd. In reactie op Achaz’ verzoek om hulp nam Tiglat-Pileser III de gebieden van Galilea en Trans Jordanië van Israël in, voerde een deel van het volk weg in ballingschap en maakte er Assyrische provincies van (2 Koningen 15:29). De boodschap van Jesaja is dat de eersten die werden overwonnen, ook als eerste bevrijding ten deel zou vallen.

`Lees Jesaja 9:6-7. Wie gebruikte God om zijn volk te bevrijden? `

`Lees Matteüs 4:12-25. Wanneer en hoe ging de profetie van Jesaja 9:1-5 in vervulling?`

Het was niet toevallig dat de vroege periode van Jezus’ dienstwerk in Galilea plaatsvond. Daar bracht Hij hoop door het goede nieuws te verkondigen van Gods koninkrijk en door mensen te genezen, waarbij Hij ook bezetenen bevrijdde van hun banden met het occulte (Matteüs 4:24). Dit is een perfect voorbeeld van de manier waarop de Bijbel gebeurtenissen uit de tijd van het Oude Testament gebruikt als een type voor wat in de tijd van het Nieuwe Testament zou plaatsvinden. De HEER liet beelden uit het ene tijdperk samengaan met die van een andere tijd. Dat gebeurt ook in Matteüs 24 waar Jezus de vernietiging in 70 na Christus van Jeruzalem laat samengaan met de vernietiging van de wereld aan het einde.

`Als iemand je zou vragen waar Jezus jou van heeft bevrijd, wat zou je dan zeggen? Welk persoonlijk getuigenis kun jij geven over Christus’ macht in jouw leven?`

`Jesaja 8:22-9:7 Wie zond God om zijn volk uit de duisternis te bevrijden?`