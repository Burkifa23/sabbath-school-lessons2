---
title:  Zowel een wortel als een tak
date:   27/01/2021
---

`Lees Jesaja 11:1; Zacharia 3:8; 6:12. Wie is de ‘telg’ die opschiet uit ‘de stronk van Isaï?`

Jesaja 11:1 pakt de beeldspraak op van een gevelde boom in hoofdstuk 10:33-34. De ‘stronk van Isaï’ staat symbool voor het gegeven dat het huis van David (de zoon van Isaï) zijn heerschappij zou verliezen (Daniël 4:10-17, 20-26). Toch zou er een ‘telg’ opschieten uit de ogenschijnlijk vervloekte ‘stronk’: dat wil zeggen, een heerser die een afstammeling was van David.

`Lees Jesaja 11:10; Openbaring 22:16. Waarom wordt deze nieuwe Davidische leider ook wel als ‘de telg van Isaï’ omschreven? Wat betekent dit?`

Deze omschrijving kan alleen slaan op Jezus Christus, die zowel ‘de telg van David is als zijn nakomeling’. Christus komt voort uit de lijn van David, die weer een afstammeling was van Adam, ‘de zoon van God’, in de zin dat hij door Christus was geschapen (Lucas 3:23-31, 38; Johannes 1:1-3, 14). Christus was dus Davids voorouder en tegelijkertijd zijn nakomeling!

`Lees Jesaja 11. Welke ommekeer brengt de nieuwe Davidische leider in de gevolgen van zonde en afvalligheid? Verwijst dit hoofdstuk naar de eerste komst van Christus, naar zijn wederkomst of naar allebei? Schrijf op welke verzen naar welke komst verwijzen.`

Hij denkt en handelt zoals de HEER. Hij oordeelt rechtvaardig, bestraft de goddelozen en brengt vrede. Als Hij de touwtjes in handen neemt, doet God een getrouw overblijfsel van Israël en Juda terugkeren. Hij herstelt het in ere en maakt het tot een eenheid (Vergelijk: Jesaja 10:20-22). Er zal een sterke, verenigde monarchie ontstaan, waar ook sprake van was in de dagen van koning David die de Filistijnen en andere volkeren versloeg. Deze nieuwe heerser zal echter groter zijn dan David. Hij zal zelfs vrede brengen aan de hele schepping: roofdieren eten niet langer vlees en leven in harmonie met hun voormalige prooien (Jesaja 11:6-9).

In Jesaja 11 worden beide komsten van Christus in één beeld samengevoegd. Ze zijn met elkaar verbonden, aangezien ze twee delen vormen van een geheel, net zoals kop en munt van een geldstuk. Voor de volledige voltooiing van het verlossingsplan zijn beide komsten nodig: de eerste komst, die al heeft plaatsgevonden en de tweede, waar we als christenen naar uitzien als de vervulling van al onze verwachtingen.

`Wat volbracht Jezus bij zijn eerste komst dat zoveel zekerheid geeft voor de tweede komst? Wat heeft de eerste komst voor zin als het niet leidt tot de tweede komst?`

`Jesaja 11:1,10; Zacharia 3:8; 6:12; Openbaring 22:16 Wie wordt er bedoeld met de telg?`