---
title:  ‘U troost mij’
date:   28/01/2021
---

Jesaja 12 is een korte psalm (lied) om God te prijzen voor zijn genadige en krachtige vertroosting. De psalm, bij wijze van spreken uitgesproken door een lid van het in ere herstelde overblijfsel, vergelijkt de beloofde bevrijding met de ervaring van de Hebreeërs tijdens de uittocht uit Egypte. Het lijkt op het lied van Mozes en de Israëlieten nadat ze bij de Schelfzee waren gered van farao’s leger (Jesaja 11:16; Zie ook Exodus 15).

`Lees Openbaring 15:2-4 en Jesaja 12. Vergelijk het lied van Mozes met dat van het Lam. Waar wordt God in beide gevallen voor geprezen? `

Jesaja 12:2 komt heel dicht in de buurt van het identificeren van Jezus als de Verlosser die komt. Het zegt dat ‘God mijn Redder is’ en dat ‘Hij mij redding heeft gebracht’. De naam Jezus betekent ‘De HEER is redding’.

`Lees Matteüs 1:21. Wat betekent het dat God redding is, zoals blijkt uit Jezus’ naam?`

De HEER schenkt niet alleen verlossing; Hij zelf is verlossing. De aanwezigheid van de Heilige van Israël gaat alles te boven. God is met ons! Jezus deed niet alleen wonderen: Hij ‘is mens geworden en heeft bij ons gewoond.’ (Johannes 1:14, cursivering toegevoegd) Hij droeg niet alleen onze zonden aan het kruis. Hij werd zonde voor ons. Hij sticht niet alleen vrede. Hij is onze vrede. Geen wonder dat ‘de telg van Isaï als een vaandel voor alle volken zal staan.’ (2 Korintiërs 5:21; Efeziërs 2:14; Jesaja 11:10) Als Hij door zijn offer aan het kruis omhoog geheven wordt, trekt Hij alle mensen tot zich! (Johannes 12:32-33) Een overblijfsel zal terugkeren tot ‘de sterke God’. Hij is het kind dat voor ons geboren werd, de ‘Vredevorst!’ (Jesaja 9:5; 10:21)

Lees Romeinen 3:24. Denk verder na over de gedachte dat Jezus onze verlossing is. Er staat dat we in Jezus redding vinden: verlossing is iets dat in Hem plaatsvindt en het is door Gods genade en goedheid dat we ook een eeuwig aandeel mogen hebben in die verlossing. De redding die in Hem is, kan door geloof ook de onze worden en vindt dus niet plaats door werken. Wat we ook doen, niets is genoeg om ons te verlossen. Slechts wat Jezus deed en wat Hij aan ons toerekent door geloof, brengt redding.

`Waarom biedt deze waarheid zoveel hoop en zekerheid op verlossing, vooral als je je overweldigd voelt door je eigen gevoel van onwaardigheid?`

`Jesaja 12; Openbaring 15:2-4 Waar wordt God voor geprezen in deze twee liederen?`