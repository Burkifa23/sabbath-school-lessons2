---
title:  ‘Een dag van wraak voor onze God’
date:   18/03/2021
---

`Lees Jesaja 61. Waarom kondigt de Messias te midden van zulk goed nieuws Gods wraak aan? Wanneer gaat deze profetie in vervulling?`

In Nazaret las Jezus, de Messias, Jesaja 61 voor tot het vers waarin staat ‘om een genadejaar van de HEER uit te roepen’. Daarna stopte Hij en zei, ‘Vandaag hebben jullie deze schrifttekst in vervulling horen gaan’. Doelbewust vermeed Hij dus de rest van dit vers te lezen: ‘Een dag van wraak voor onze God’ (Lucas 4:19-21; Jesaja 61:2). In zijn dienstwerk ging het om goed nieuws, vrijheid, bemoediging en bevrijding van gevangenen van de tirannie van de tegenstander. De tijd voor wraak was nog niet gekomen. Hij voorspelt in Mattheüs 24 aan zijn leerlingen dat die goddelijke oordelen in de toekomst zouden komen (Vergelijk met: Marcus 13; Lucas 21). De dag van Gods wraak is ‘de dag van de HEER, groot en ontzagwekkend.’ Dat wordt werkelijkheid als Christus terugkomt om de aarde te bevrijden van ongerechtigheid door zijn vijanden te verslaan en het verdrukte overblijfsel van zijn volk te verlossen (Joel 3:4; Maleachi 4:5; Openbaring 19, vergelijk met: Daniël 2:44-45). Hoewel Christus ‘het genadejaar van de HEER’ inluidde, bereikt het zijn hoogtepunt bij zijn tweede komst.

Jezus heeft ons wel gezegd de andere wang toe te keren, maar Hij is er elders heel duidelijk over dat er ook sprake is van gerechtigheid en bestraffing (Matteüs 5:39; 8:12). Hoewel Paulus ons waarschuwt om ‘geen kwaad met kwaad te vergelden’, zegt hij ook dat de HEER, als Hij op de wolken verschijnt, ‘met vlammend vuur degenen straft die God niet erkennen’ (2 Tessalonicenzen 1:8; 1 Tessalonicenzen 5:15). Het verschil zit hem in het feit dat alleen de Heer in zijn oneindige wijsheid en genade op een eerlijke manier zowel voor gerechtigheid als wraak kan zorgen. Menselijke gerechtigheid, menselijke wraak, gaat gepaard met al de fouten, zwakheden en tegenstrijdigheden die de mens eigen is. Bij Gods gerechtigheid is daar uiteraard geen sprake van. 

`Wanneer zou jij liever willen dat straf wordt toebedeeld aan degene die kwaad doet? 1. Als een individu iemand pijn doet waar je niet van houdt of 2. Als een individu iemand pijn doet waar je wel van houdt? Waarom kan dit ons helpen de relatie te begrijpen tussen Gods liefde voor ons en de waarschuwingen dat ook Gods wraak zal komen?`

`Jesaja 61 Waar gaat deze profetie over?`