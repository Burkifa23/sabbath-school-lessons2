---
title:  ‘Troost mijn volk’
date:   13/02/2021
---

### Lezen 
Jesaja 40

> <p>Kerntekst</p> 
> ‘Beklim een hoge berg, vreugdebode Sion, verhef je stem met kracht, vreugde- bode Jeruzalem, verhef je stem, vrees niet. Zeg tegen de steden van Juda: “ Ziehier jullie God!”’ Jesaja 40:9

‘Een Japanse soldaat, genaamd Shoichi Yokoi, bevond zich in de jungle van het eiland Guam toen de Tweede Wereldoorlog in 1945 ten einde kwam. Amerikaanse vliegtuigen strooiden pamfletten uit die de vrede aankondigden, maar Yokoi dacht dat hij in de maling werd genomen. Als trouwe, vaderlandslievende soldaat van de keizer had hij gezworen dat hij zich nooit zou overgeven. Omdat hij geen contact had met de buitenwereld, leefde hij van wat de jungle hem bood. Een karig en hard bestaan.

In 1972 liepen jagers Yokoi tegen het lijf terwijl hij aan het vissen was, 27 jaar na het einde van de Tweede Wereldoorlog. Pas op dat moment kwam hij te weten dat de boodschap van vrede waar was geweest. Terwijl de rest van zijn volk al jarenlang genoot van de hernieuwde vrede, had Yokoi ontberingen en stress meegemaakt.’ (Roy Gane, Alter Call (Berrien Springs, Michigan: Diadem, 1999), p. 304, aangepast)

Vele eeuwen eerder kondigde God, via de profeet Jesaja, aan dat er werkelijk een einde was gekomen aan de benauwdheid en de ellende van zijn volk. ‘Troost, troost mijn volk, zegt jullie God. Spreek Jeruzalem moed in, maak haar bekend dat haar slavendienst voorbij is, dat haar schuld is voldaan, omdat zij een dubbele straf voor haar zonden uit de hand van de HEER heeft ontvangen.’ (Jesaja 40:1-2) Laten we eens nagaan wat dat betekent. 

_Op sabbat 20 februari bespreken we met elkaar deze les._