---
title:  Er zijn, woorden en wegwerkzaamheden
date:   15/02/2021
---

`Lees Jesaja 40:1-8. Hoe wordt Gods volk bemoedigd?`

Een boodschapper zonder naam kondigt aan dat God in aantocht is om zijn heerlijkheid te openbaren. Een andere stem wijst op de menselijke vergankelijkheid. Maar ‘het Woord van onze God houdt altijd stand.’ (Jesaja 40:3-8) Na de ballingschap krijgt Gods volk terug wat het op Sinai kwijtraakte door alle afvalligheid. Daarvoor werd het gestraft: Gods aanwezigheid en zijn Woord verdwenen. Dit zijn de bouwstenen van het verbond, die zichtbaar werden in de ontmoetingstent in hun midden. Omdat ze zijn Woord hadden geschonden, had God zijn tempel de rug toegekeerd (Exodus 25:8,16; Ezechiël 9-11). Hij kwam echter terug!

`Lees Jesaja 40:3-5. Welke voorbereiding is nodig voor de komst van de Heer?`

Het past niet bij een koning om hortend en stotend over een hobbelige weg te gaan. Aan zijn komst gaan wegwerkzaamheden vooraf. Zeker voor de Koning der koningen! Hij komt uit het oosten, waar het volk in ballingschap is geweest. Er is een grondige restauratie van het gebied noodzakelijk. De bouw van een letterlijke weg door de ruige heuvels ten oosten van Jeruzalem vormt een enorme uitdaging, zelfs met dynamiet en bulldozers. God is de enige die dat kan doen: Hij is het die ‘ruig land vlak maakt’. Hij heeft geen letterlijke weg nodig. Hij baant zijn weg door de lucht met een strijdwagen die bestaat uit cherubim (Jesaja 42:16; Ezechiël 1, 9-11).

Het Nieuwe Testament past Jesaja’s profetie toe op de prediking van Johannes de Doper. Zijn boodschap was: ‘Kom tot inkeer, want het koninkrijk van de hemel is nabij!’ Zijn doop was bedoeld ‘om vergeving van zonden te verkrijgen.’ (Matteüs 3:2-3; Marcus 1:4) De wegwerkzaamheden waren dus berouw en de bereidheid zich af te keren van de zonde om de bemoediging te ontvangen dat God vergeeft en er is. Ruim van tevoren verkondigde Jeremia 31:31-34 dezelfde geestelijke boodschap aan de ballingen van Juda om de geestelijke aard van Gods herstelwerk te begrijpen. In deze passage belooft God een nieuwe start aan hen die daarnaar verlangen: een ‘nieuw verbond’ waarbij Hij zijn wet in hun harten zal leggen en belooft hun God te zijn. Zij kennen Hem en zijn karakter, omdat Hij hen heeft vergeven.

`Lees Jesaja 40:6-8. Welke hoop put jij, die toch ook vergaat als het gras, uit deze verzen? Waar moeten we volgens deze teksten niet op vertrouwen?`

`Jesaja 40:1-8 Hoe wordt Gods volk bemoedigd?`