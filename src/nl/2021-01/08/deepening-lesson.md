---
title: Verdieping
date: 20/02/2021
---

### ‘Troost mijn volk’

#### IJsbrekervraag

`Op welke manieren kunnen we elkaar troosten en wat kan echte troost in de weg staan?` 

#### Ik Verken 

‘Troosten jullie mijn volk!’ Boodschappers van God krijgen de opdracht ervoor te zorgen dat Gods volk weer opgelucht adem kan halen. Dit volk moet voortdurend worden bemoedigd. ‘Spreken jullie tot het hart van Jeruzalem’. Het gaat erom dat de Israëlieten God opnieuw gaan vertrouwen en weer voor Hem worden gewonnen (zie Hosea 2:16, vgl. Genesis 34:3 en Rechters 19:3). ‘Roepen jullie haar toe: Jullie slavendienst is voorbij, jullie schuld is voldaan.’ Dat was op dat moment nog geen werkelijkheid, maar het wordt wel als zodanig voorgesteld om aan te duiden dat het hoe dan ook in vervulling zal gaan. Anderzijds geeft Jesaja aan zijn volksgenoten door dat zij door de woestijn (vgl. Jesaja 21:1) een weg voor deze HEER moeten banen (Jesaja 40:3). Waarom is dat belangrijk? Een mens kan de zegen van God alleen volledig ondervinden als hij in God gelooft en verkeerde gewoontes opgeeft. Jeruzalem (Sion) krijgt de opdracht als een evangelist rond te vertellen dat de HEER in haar midden is gekomen (Jesaja 40:9-11). Hij is te vergelijken met een zorgzame herder.

#### Ik Bestudeer 

Profeten brachten het volk boodschappen van God (vgl. Jesaja 40:2 met Jeremia 7:27 en Zacharia 1:4). Jesaja kondigt in dit hoofdstuk aan dat er ooit een einde komt aan het zware leven van Gods volk. In Jesaja 40:2 staat letterlijk: ‘Omdat zij het dubbele ... heeft ontvangen.’ Volgens sommige uitleggers slaat dit op de dubbele gunst van God (vgl. Jesaja 56:7; 61:7 en Zacharia 9:12), volgens anderen op een dubbele straf van Hem (vgl. Jeremia 16:18). Hoe het ook zij, aan een periode van ellende en moeite komt een einde. Israël heeft genoeg geleden en God zal hun opnieuw genadig zijn.

`Op welke momenten in de geschiedenis heeft God het volk verlost? Zie bijvoorbeeld Jeremia 29:10.`

De profeet Johannes de Doper grijpt later terug op de woorden van Jesaja 40:3 (‘Baan voor de HEER een weg door de woestijn ...’).

`Waarop bereidt hij het volk voor? (zie Matteüs 3:3; Marcus 1:3; Lucas 1:76; 3:4-6; Johannes 1:23). Wat maakte hij het joodse volk duidelijk?.`

Jesaja 40:9-11 duidt op de terugkomst van de HEER naar Jeruzalem. Wanneer dat plaats- vindt, moet dat rondgebazuind worden (vgl. Johannes 12:15). Het woord ‘loon’ slaat zowel op de straf voor de goddelozen als op de zegen voor degenen die tot bekering zijn gekomen of die Hem trouw zijn gebleven. God zal eens temeer laten zien dat Hij de goede Herder is, die liefdevol voorziet in wat zijn ‘schapen’ nodig hebben (vgl. Ezechiël 34:10-16 en Johannes 10:11,14-16). In Jezus is God naar Jeruzalem gekomen. Maar Jezus zal terugkomen om zijn verlossingswerk te voltooien en ieder zijn ‘loon’ te geven (vgl. Openbaring 22:7,12).

`Lees Jesaja 52:7-10. Welke overeenkomsten en verschillen zie je tussen dit gedeelte en Jesaja 40:1-3 en 9-11?`

`Jesaja 40:6-8 Welke hoop kunnen we hieruit putten?`

#### Ik Pas Toe 

`Ook wij kunnen anderen bemoedigen met de boodschap van het evangelie dat God in ons midden is. Hoe kunnen we dat voor anderen ervaarbaar maken?`

`Hoe kunnen we een ‘sta-in-de-weg’ zijn voor God, zodat Hij moeilijk kan doordringen tot het hart van mensen in onze omgeving?`

`Als we bedenken welke ellende het joodse volk in de geschiedenis heeft meegemaakt, kunnen wij hun als christenen dan nog troost bieden?`

#### Ik bid …

Heer, laat mij zien hoe ik de weg voor U vrij kan maken, zodat U mij kunt bereiken met uw zegeningen. Leer mij hoe ik op mijn beurt anderen kan troosten die door een moeilijke periode in hun leven heen gaan en laat uw zorgzaamheid mij altijd mogen motiveren zorgzaam met anderen om te gaan. Amen.