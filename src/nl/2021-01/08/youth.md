---
title: Jongeren les 
date: 20/02/2021
---

### ‘Troost mijn volk’

#### Opdracht van de vorige week 

`God is ook weleens boos. Wat hoopt Hij met zijn boosheid te bereiken?` 

#### Lees samen 

Jesaja 40:1-11

#### IJsbrekervraag 

`Wat was het meest sensationele nieuws dat je ooit hebt ontvangen?`

#### Inspiratie 

‘God brengt zijn volk weer terug naar hun land, en Hij zorgt goed voor hen. Net als een herder die zorgt voor zijn kudde. Een herder brengt zijn schapen bij elkaar en draagt de lammetjes in zijn armen. Zo brengt hij zijn kudde rustig naar een veilig gebied.’ (Jesaja 40:11, BGT.) 

#### Behandel de tekst 

De Bijbelse geschiedenis leert ons dat het volk Israël nogal wat tegenslagen heeft gekend. De meest bekende is toch wel het slavenbestaan in Egypte. Ten tijde van Mozes kwam daar eindelijk verandering in, de belofte van redding werd werkelijkheid. Vergelijkbaar met die situatie is de toestand waar de profeet Jesaja over spreekt. Het volk van God werd door de Babyloniërs in ballingschap weggevoerd nadat het Zuidrijk Juda onder de voet was gelopen. Zelfs Jeruzalem en de tempel werden verwoest. Toch zou ook deze situatie niet blijven bestaan. God is voornemens het volk uit de ballingschap te bevrijden. Er komt een einde aan de Babylonische overheersing en het volk zal terugkeren naar Sion (Jeruzalem). Jesaja spreekt woorden van troost en bemoediging. De straf zit erop. Nu is het tijd voor bevrijding en een nieuw begin.

#### Gespreksvragen naar aanleiding van de tekst 

`God was boos op het volk en straft hun ongehoorzaamheid. Is boos het tegenovergestelde van liefde? Licht je antwoord toe.`

`Lees vers 1-2. Wie is er nu eigenlijk aan het woord? Wat is de boodschap in vers 1 en wat houdt dat concreet in?`

`Wat wordt bedoeld met die dubbele straf?`

`Wat is jouw beeld van een straffende God? Op welke manier ervaar je dat in je eigen leven?`

`Wat is de boodschap van vers 3-5? Wie heeft deze boodschap en voor welke gelegenheid in een veel later stadium gebruikt? (zie Matteüs 3:1-6 en 4:17)`

`Lees vers 11. Welk beeld geeft dit van God? Hoe ervaar je dat in je eigen leven?`

#### Opdracht 

Wat doet het met je als je vertrouwt op God als degene die voor je zorgt?