--- 
title: Verdieping 
date: 16/01/2021
---

### Leiderschapscrisis

#### Jesaja 7:1-14

#### IJsbrekervraag

`Herinner jij je een situatie uit je leven waarin je doodsbang was? Zo ja, wat gaf jou toen houvast?` 

#### Ik Verken

Koning Achaz van Juda deed als koning niet wat goed was in de ogen van de HEER (2 Koningen 16:2). Dat kwam doordat hij niet op de HEER vertrouwde. In Jesaja 7 maskeert hij dit gebrek aan godsvertrouwen met valse nederigheid: ‘Nee, ik zal geen teken vragen, ik zal de HEER niet op de proef stellen’ (7:12, vgl. Deuteronomium 6:16). Achaz stond op een kruispunt in zijn leven: Zou hij op God gaan vertrouwen, of van een andere machthebber zijn heil verwachten? Jesaja zoekt Achaz op met zijn zoon Sear-Jasub (7:3, betekenis: een rest keert terug/bekeert zich; vgl. Jesaja 10:20-21) om hem ertoe te bewegen de juiste keuze te maken. Hij waarschuwt de koning met de woorden: ‘Als jullie geen vertrouwen hebben, zullen jullie beslist niet standhouden‘ (7:9). Tijdens het leven van Achaz zal het jongetje Immanuel worden geboren (7:14, betekenis: God met ons). De HEER was nog altijd ook de God van Achaz (7:11). Daarom gaf Hij hem en het volk van Juda nog een kans.

#### Ik Bestudeer

In 2 Koningen 16 en 2 Kronieken 28 staat hoe goddeloos koning Achaz was. Hierin staat ook beschreven hoe hij en het twee-stammenrijk van Juda van allerlei kanten werden aangevallen. Als Achaz het aanbod van Jesaja om van God een teken te vragen afslaat, komt de ware aard van Achaz boven: Hij vertrouwt niet op God. De naam Immanuel drukt uit dat de moeder van dit jongetje wel op God zal vertrouwen. Deze moeder is mogelijk een echtgenote van Achaz (‘de jonge vrouw’, 7:14), en dan zou de genoemde Immanuel een zoon van hen beiden zijn. Volgens anderen gaat het bij deze vrouw om de echtgenote van Jesaja (vgl. Jesaja 8:3 ‘de profetes’). Het was in elk geval iemand die bij zowel Achaz als Jesaja bekend was. De geboorte van Immanuel zal het teken zijn dat Achaz uiteindelijk toch van de Heer krijgt. Deze voorzegging stijgt uit boven de betekenis die het voor Achaz in zijn situatie had en doelt uiteindelijk op de Messias (Matteüs 1:22, 23, vgl. Deuteronomium 18:15 en Handelingen 7:37).

`Gideon had ooit drie tekens van de HEER gevraagd en gekregen (Rechters 6:17, 20-21, 36-40). Ook hij kreeg een belofte van Gods bijstand, met de woorden: ‘De HEER is met je, dappere krijgsman’ (Rechters 6:12, vgl.:16). Had Gideon wel vertrouwen op God (vgl. Rechters 6:13,17,36,39)?`

`Jesaja moet tegen Achaz zeggen: ‘Houd het hoofd koel, laat u geen schrik aanjagen’ (7:4). Welke oplossing had Achaz bedacht om uit de problemen te komen (vgl. 1 Koningen 16:7-9)?`

`Waarom is de naam Sear-Jasub zowel een waarschuwing als een bemoediging?`

`Hebreeën 1 Wat vertelt dit hoofdstuk ons over Gods Zoon?`

#### Ik Pas Toe

Een moeilijke situatie kan ertoe leiden dat je vertrouwen op God sterker wordt, of dat je dit vertrouwen juist loslaat.

`Hoe kun je je vertrouwen op God voeden of schaden? Wij nemen niet altijd de juiste beslissingen.`

`Als je terugkijkt op je leven, heb je dan wel eens signalen genegeerd dat je op het verkeerde pad was? Zo ja, hoe kwam dat dan en denk je dat je dat toen had kunnen inzien? Waarom wel of waarom niet?`

`God is met ons door zijn Woord en Geest, en in wat Christus voor ons deed, doet en zal doen. Heb jij in je leven op een bijzondere manier Gods aanwezigheid ervaren?` 

#### Ik bid …

Heer, als mijn leven onzekerheden met zich meebrengt, help mij dan op U te vertrouwen, en mijn zekerheid niet te baseren op mensen of aardse dingen. Laat mij een voorbeeld zijn voor mijn omgeving, zodat ook anderen mogen gaan ontdekken dat U hun vertrouwen waard bent. Wees een Immanuël, een God met ons, voor ons allen. Amen!