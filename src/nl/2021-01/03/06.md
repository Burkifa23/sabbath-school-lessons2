---
title:  ‘God is met ons!’
date:   14/01/2021
---

Net als de naam van Jesaja’s kinderen (Sear-Jasub, ‘een overblijfsel zal terugkeren’, en Maher-Salal Chas-Baz, ‘haastige roof, spoedige buit’) heeft ook de naam Immanuel een betekenis. Dat betekent letterlijk ‘met ons God’. De vertaling ‘God met ons’, die over het algemeen wordt gehanteerd, ziet iets belangrijks over het hoofd. Net als bij andere Hebreeuwse namen waar het werkwoord ook ontbreekt, moet het werkwoord ‘zijn’ worden toegevoegd. Dat wordt in het Hebreeuws niet gebruikt. Daarom is ‘God is met ons’ de juiste vertaling van Immanuel (Vergelijk dezelfde woorden in Jesaja 8:10). Dat geldt ook voor de naam ‘Jezus’ (de Griekse variant en de verkorte vorm van het Hebreeuwse Jehosjoea of Jozua) dat ‘De HEER is redding’ betekent. Ook hier is het werkwoord toegevoegd (vergelijk dit met Jesaja, dat ‘redding van de HEER’ betekent). Toch is de naam ‘Immanuel’ niet slechts een abstracte beschrijving, maar het is een verzekering van een belofte die nu in vervulling is gegaan: ‘God is met ons!’

Een grotere zekerheid en bemoediging kan ons niet worden gegeven. Gods belofte houdt niet in dat zijn volk geen ellende en pijn zal meemaken, maar Hij belooft met hen te zijn. De psalmist verwoordt het als volgt: ‘Al gaat mijn weg door een donker dal, ik vrees geen gevaar, want U bent bij mij, uw stok en uw staf, zij geven mij moed.’ ‘Moet je door het water gaan – Ik ben bij je; of door rivieren – je wordt niet meegesleurd. Moet je door het vuur gaan – het zal je niet verteren, de vlammen zullen je niet verschroeien.’ (Psalm 23:4; Jesaja 43:2)

‘Waar was God toen de drie vrienden van Daniël door de Babyloniërs in het vuur werden geworpen? Hij was bij hen (Daniël 3:23-25). Waar was God in Jacobs nood toen hij worstelde tot de dag aanbrak? Jacob had Hem in de armen. God was dus zo dichtbij als Hij maar kon komen (Genesis 32:24-30). Al verschijnt God niet fysiek op aarde, alles wat zijn volk meemaakt, doorstaat Hij met hen. Waar was de Heer toen Stefanus door de menigte werd veroordeeld? ‘Hij stond aan de rechterhand van God.’ (Handelingen 7:55) Nadat Jezus ten hemel was gevaren, ‘heeft Hij plaatsgenomen aan de rechterzijde van Gods hemelse majesteit.’ (Hebreeën 1:3) Waarom stond Hij toen Stefanus in moeilijkheden was en men op het punt stond hem ter dood te brengen door steniging? Zoals Morris Venden heeft gezegd: “Jezus was niet van plan dat te laten gebeuren terwijl Hij erbij zat!”’ (Roy Gane, God’s Faulty Heroes (Hagerstown, Md.: Review and Herald Pub. Assn., 1996), p. 66.)

`Waarom is de belofte dat God altijd bij ons is zo belangrijk? Wat maakt het uit als we nog steeds te maken krijgen met vreselijke beproevingen en hartverscheurend lijden? Waarom is het juist zo goed om op die momenten te weten dat Hij bij ons is? Licht uw antwoord toe.`

`Jesaja 8:10; 43:2; Galaten 4:4; Psalm 23:4 — Hoe belangrijk is het dat God met ons is?`