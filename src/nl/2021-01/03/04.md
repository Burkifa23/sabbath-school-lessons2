---
title:  Een tweede kans
date:   12/01/2021
---

Achaz verwierp Jesaja’s oproep tot geloof. God was genadig en gaf de koning een tweede kans. Hij moest om een teken vragen ‘hetzij uit de diepte van het dodenrijk hetzij uit de hoge hemel’. Dit is één van de grootste uitnodigingen tot geloof die ooit aan een mens zijn gegeven. In tegenstelling tot loterijen of andere kansspelen zijn er bij God geen voorwaarden in kleine lettertjes. God beperkte zijn aanbod zelfs niet tot de helft van zijn koninkrijk, wat menselijke heersers wel deden toen ze de top van hun vrijgevigheid hadden bereikt (Ester 5:6; 7:2; Marcus 6:23). Hij was gewillig en bereid om de hele hemel en aarde te ontruimen voor een goddeloze koning, als hij maar geloofde! Als teken had Achaz kunnen vragen om een berg goud of soldaten, zo talrijk als de zandkorrels bij de Middellandse Zee.

`Lees Jesaja 7:11-12. Waarom reageerde Achaz zo?`

Op het eerste gezicht lijkt Achaz’ antwoord vroom en respectvol. Hij zou God niet op de proef stellen, zoals de Israëlieten eeuwen geleden hadden gedaan tijdens hun tocht door de woestijn. Het verschil was echter dat God de koning uitnodigde om Hem op de proef te stellen (Exodus 17:2; Deuteronomium 6:16; vergelijk met: Maleachi 3:10). Ingaan op dit niet te bevatten gulle geschenk zou God plezier doen en niet zijn geduld op de proef stellen. Achaz stond God niet toe hem te helpen te geloven. Hij blokkeerde en vergrendelde de deur van zijn hart en sloot zo het geloof buiten.

`Lees Jesaja 7:13. Wat zegt Jesaja hier?`

Jesaja wees hem erop dat Achaz, door te weigeren God lastig te vallen onder het mom van dat hij dat niet wilde doen, hij dat in feite juist wel deed. Het meest zorgwekkende aspect in dit vers is het gegeven dat Jesaja naar ‘mijn God’ verwijst, wat een schril contrast vormt met Jesaja 7:11, waar de profeet de koning vroeg om een teken te vragen van ‘de HEER, uw God’. Toen Achaz het goddelijke aanbod weigerde, verwierp hij de Heer als zijn God. De Heer was de God van Jesaja, maar niet die van Achaz.

`Wat leert de studie van vandaag ons over Gods verdraagzaamheid en bereidheid om een ieder van ons te verlossen? Wat leert het ons ook over de blindheid en hardheid van het menselijk hart als het niet volledig wordt overgegeven aan de Heer? Al had God Achaz welk teken dan ook gegeven, denk je dat Achaz het dan wel had geloofd? Leg je antwoord uit.`

`Jesaja 7:11-12 Hoe reageerde Achaz op het voorstel?`