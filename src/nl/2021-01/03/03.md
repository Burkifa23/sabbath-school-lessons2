---
title:  Een poging om tussenbeide te komen
date:   11/01/2021
---

Terwijl Achaz afwoog welke politieke mogelijkheden hij had om de dreiging van Israël en Syrië af te wenden, wist God een paar dingen die hij niet wist. God had dit toegelaten om hem bij zinnen te brengen (2 Kronieken 28:5,19). Vanuit menselijk oogpunt leek het logisch en aantrekkelijk om hulp in te roepen. God wist dat het Davidische koninkrijk van Juda daardoor blijvend onder buitenlands gezag zou komen. Er stond ontzettend veel op het spel. Daarom stuurde God Jesaja om de koning een halt toe te roepen en om hem ervan te overtuigen dat hij de Assyrische koning niet moest inschakelen. Dat gebeurde blijkbaar tijdens zijn inspectie van de wateraanvoer van Jeruzalem, in voorbereiding op een mogelijke belegering.

`Lees Jesaja 7:3. Waarom zei God Jesaja dat hij samen met zijn zoon moest gaan?`

Achaz zou verbijsterd zijn als Jesaja hem begroette en zijn zoon voorstelde. Zijn naam betekent ‘een overblijfsel zal terugkeren’. Een overblijfsel waarvan? Waar zal het van terugkeren? Omdat de vader van de jongen een profeet was, klonk de naam als een on- heilspellende boodschap van God aan een volk dat in ballingschap zou gaan. Of wees het op een terugkeer tot God in de zin van berouw hebben? Het werkwoord ‘terugkeren’ kan ook wijzen op bekering! De boodschap van God aan Achaz was: jouw handelwijze bepaalt de betekenis! Keer je af van je zonden of ga in ballingschap en vanuit die ballingschap keert een overblijfsel terug. De keuze is aan jou!

`Lees Jesaja 7:4-9. Hoe ging God om met de situatie van de koning?`

De dreiging van Syrië en Israël zou voorbijgaan en Juda zou worden gespaard. Op Achaz kwamen die machten over als enorme, vurige vulkanen. In Gods ogen waren het slechts ‘smeulende stukken hout.’ Achaz hoefde Assyrië niet om hulp te vragen. Om de juiste beslissing te nemen, moest Achaz op God en zijn beloftes vertrouwen. Hij moest geloven om stand te houden. De woorden ‘geloven’ en ‘standhouden’ zijn afgeleid van dezelfde werkwoordstam, waar ook het woord voor ‘waarheid’ (dat is iets ‘wat betrouwbaar is’) en het woord Amen (bevestigen wat waar/betrouwbaar is) vandaan komen. Achaz moest zeker van zijn zaak zijn om zelf zeker te worden. Hij moest vertrouwen om betrouwbaar te zijn.

Kijk naar het laatste gedeelte van Jesaja 7:9. Waarom zijn geloof en vertrouwen zo belangrijk om ‘stand te houden’? Standhouden waarin? Hoe kan dit principe worden toegepast op het leven van de christen?

Jesaja 7:3-9 Welk advies kregen Jesaja en Achaz?