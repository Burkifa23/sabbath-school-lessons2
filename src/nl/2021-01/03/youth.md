--- 
title: Jongeren les 
date: 15/01/2021 
--- 

### Als uw wereld in elkaar stort

#### Opdracht van de vorige week 

`Hoe ga jij om met trots?` 

#### Lees samen 

Jesaja 7:1-14 

#### IJsbrekervraag 

`Stel je bevindt je in een crisissituatie, wie of wat geeft jou vertrouwen?`

#### Inspiratie 

‘De Heer zelf zal u een teken geven. Een jonge vrouw zal zwanger worden en ze zal een zoon krijgen. Ze zal haar kind Immanuel noemen.’ (Jesaja 7:14, BGT.)

#### Behandel de tekst 

Ten tijde van koning Achaz (± 735 vóór Christus) ontstond de Syro-Efraïmitische oorlog in het Midden-Oosten. Koning Pekach van het Noordrijk Israël probeerde samen met koning Rezin van Damascus koning Achaz van het Zuidrijk Juda aan hun kant te krijgen in hun strijd tegen de grootmacht Assyrië. Ze hoopten zo samen een coalitie te vormen. Koning Achaz ging daar echter niet in mee. En dus trokken de koningen Pekach en Rezin op tegen de staat Juda en waren van plan een andere koning aan te stellen die wel met hun plannen zou instemmen. Achaz werd bang en zocht zijn heil bij Tiglat-Pileser III, de koning van Assyrië. Dit tegen het advies van de profeet Jesaja in. Het gevolg was dat koning Achaz vrijwillig een vazal van Assyrië werd. Achaz deed wat kwaad was in de ogen van God. Hij toonde geen vertrouwen in God en sloeg de woorden van Jesaja in de wind.

#### Gespreksvragen naar aanleiding van de tekst

 - Lees de verzen 1 en 2. Wat deden de koningen Pekach en Rezin? Hoe reageerden koning Achaz en het volk van Juda? Welke beeldspraak wordt gebruikt om hun angst te beschrijven? Hoe bang waren ze?

- Angst is een slechte raadgever. Wat betekent dat? Wat zou een betere ‘raadgever’ zijn in zo’n crisistijd? Hoe ga jij om met angst?

- Welke opdracht krijgt Jesaja van God? (vers 3-4)

- Wat zijn Pekach en Rezin van plan? (vers 5-6) Gaat hun dat lukken? (vers 7-8) Wat is de voorwaarde om stand te kunnen houden en gered te worden van de vijand? (vers 9)

- Welk advies moest Jesaja van God aan Achaz geven? (vers 10-11) Wat is Achaz’ reactie? (vers 12)

- God zal zelf ingrijpen. Hoe? (vers 14)

#### Opdracht 

`Hoe stap jij over van angst op vertrouwen en welke plek krijgt God daarin?`