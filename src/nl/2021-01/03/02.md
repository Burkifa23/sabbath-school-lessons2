---
title:  Gevaar uit het noorden
date:   10/01/2021
---

`Lees 2 Koningen 15:37-38; 2 Koningen 16:5-6; Jesaja 7:1-2. Welke angstaanjagende crisis moest koning Achaz al vroeg in zijn heerschappij het hoofd bieden?`

De koninkrijken in het noorden, Israël (Efraïm) en Syrië (Aram) trokken ten strijde tegen het zuidelijk gelegen Juda dat in omvang kleiner was dan zij. Dit vond plaats toen Juda al verzwakt was door aanvallen van de Edomieten en Filistijnen. In het verleden had Juda tegen Israël gevochten. Een bondgenootschap tussen Israël en Syrië vormde een overweldigend gevaar. Het ziet ernaar uit dat Israël en Syrië Juda wilden dwingen om met hen samen te werken in een coalitie tegen de machtige Assyrische koning Tiglat-Pileser III (in 2 Koningen 15:19 wordt hij ‘Pul’ genoemd), die een bedreiging voor hen bleef vormen door zijn zich steeds verder uitbreidende rijk. Met het oog op groter gevaar hadden Israël en Syrië hun strijdbijl begraven. Als ze Juda konden veroveren en daar een marionet als koning aan konden stellen, dan zouden ze gebruik kunnen maken van de middelen en de mankracht die het land had (Jesaja 7:5-6).

`Lees 2 Koningen 16:7-9; 2 Kronieken 28:16. Hoe loste Achaz het probleem op toen zijn wereld in elkaar stortte?`

Achaz erkende niet dat God zijn enige vriend was die hem en zijn land kon redden. In plaats daarvan probeerde hij vriendjes te worden met Tiglatpileser III, de grootste vijand van iedereen. De Assyrische koning stemde graag in met zijn verzoek om hem te bevrijden van Syrië en Israël. Tiglatpileser ontving een aanzienlijke omkoopsom van Achaz. Vervolgens had hij ook een goed excuus om Syrië in te nemen, wat hij ogenblikkelijk deed (2 Koningen 16:9). De kracht van het Syrische en Israëlitische bondgenootschap was gebroken. Op korte termijn leek het alsof Achaz Juda had gered. Deze actie van Achaz zou ons niet moeten verbazen. Hij was één van de slechtste koningen die tot op dat moment over Juda hadden geregeerd (2 Koningen 16:3, 4; 2 Kronieken 28:2-4).

Als we lezen hoe Achaz was, dan snappen we waarom hij zo reageerde op gevaar. Welke les bevat dit voor ons persoonlijk? Als we God nu niet gehoorzamen, hoe kunnen we dan denken dat we het geloof bezitten om in echte beproevingen op Hem te vertrouwen? (Jakobus 2:22; Jeremia 12:5)

`2 Koningen 15:37-38; 16:5-6; Jesaja 7:1-2 — Welke crisis moest koning Achaz het hoofd bieden?`