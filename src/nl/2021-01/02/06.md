---
title:  Een verschrikkelijk verzoek
date:   07/01/2021
---

`Lees Jesaja 6:9-13. Waarom gaf God Jesaja de opdracht zijn volk zo’n vreemde boodschap te brengen?`

We moeten niet denken dat Jesaja het verkeerd heeft verstaan of dat de boodschap niet belangrijk is. Daarom citeerde Jezus deze passage om uit te leggen waarom Hij in gelijkenissen onderwees (Matteüs 13:13-15). God wil niet dat iemand verloren gaat (2 Petrus 3:9). Daarom zond Hij Jesaja naar het volk van Juda en Jezus naar de wereld. God is niet uit op vernietiging. Hij wil mensen redden voor de eeuwigheid. Sommigen reageren hier positief op, maar bij anderen groeit de weerstand. God blijft keer op keer de mogelijkheid geven tot bekering. Hoe meer ze zich verzetten, hoe meer ze verhard worden. Hij heeft het tegenovergestelde voor ogen, maar Gods handelwijze leidt er in zekere zin toe dat hun harten zich verharden. Gods liefde voor ons verandert niet. Hoe wij reageren op zijn liefde is de grote variabele. Het is de taak van geestelijke dienaars, zoals Mozes, Jesaja, Jeremia, Ezechiël en zelfs Christus, om een beroep te doen op mensen, ook al verwerpen ze de boodschap. God zei tegen Ezechiël: ‘En of ze nu horen willen of niet – het is immers een opstandig volk –, ze zullen weten dat er een profeet in hun midden is geweest.’ (Ezechiël 2:5) Het is Gods taak en die van zijn dienstknechten om mensen een eerlijke keuze te geven, zodat ze voldoende zijn gewaarschuwd (Vergelijk met: Ezechiël 3:16-21), ook al kiezen ze uiteindelijk voor vernietiging en ballingschap (Jesaja 6:11-13).

`Lees Exodus 8:15,32; 9:34. Hoe kan op deze wijze Gods aandeel in het verharden van farao’s hart worden verklaard? `

In Exodus 4:21 zegt God, ‘Ikzelf echter zal zijn hart verharden’ (HSV). Dit is de eerste van de in totaal negen keer dat God zegt het hart van de farao te verharden. Toch wordt er ook negen keer vermeld dat farao zijn eigen hart verhardde (Bijvoorbeeld: Exodus 8:15, 32; Exodus 9:34). De farao beschikte op de één of andere manier een vrije wil, anders zou hij niet in staat zijn geweest zijn eigen hart te verharden. God zorgde voor de omstandigheden waar farao op reageerde door zijn keuzes. Dat hield in dat hij de tekenen van God verwierp. Een ontvankelijke houding van de farao ten aanzien van deze tekenen zou zijn hart verzacht hebben en niet verhard.

`Heb jij uit eigen ervaring met God ooit meegemaakt dat jouw hart zich verhardde tegen de heilige Geest? Denk er goed over na wat dat veroorzaakte. Als je dat toen niet beangstigend vond (dat is per slot van rekening het hele idee van een verhard hart), hoe sta je daar nu tegenover? Bestaat er een uitweg? (1 Korintiërs 10:13)`

`Jesaja 6:9-10; Matteüs 13:13-15 Welke boodschap moest Jesaja doorgeven en waarom?`