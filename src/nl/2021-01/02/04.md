---
title:  Een nieuwe persoonlijkheid
date:   05/01/2021
---

In het heiligdom/de tempel mocht alleen de hogepriester op Grote Verzoendag in de aanwezigheid van God in het allerheiligste komen. Een beschermend rookgordijn van wierook moest hem voor gaan, anders zou hij sterven. Jesaja zag de Heer, hoewel hij geen hogepriester was! De tempel, gevuld met rook, herinnert ons aan de wolk waarin Gods heerlijkheid verscheen op de Grote Verzoendag (Jesaja 6:4-7; Leviticus 16:2,12-13). Vol ontzag en ervan overtuigd dat dit zijn einde betekende, schreeuwt Jesaja het uit en erkent zijn zonde en van zijn volk. Dat doet denken aan de belijdenis van de hogepriester op Grote Verzoendag (Vergelijk met: Exodus 33:20; Richteren 6:22-23 en Leviticus 16:21). ‘Toen hij als het ware stond in het heldere licht van Gods tegenwoordigheid in het heilige der heiligen, besefte hij, dat hij onmogelijk de zending zou kunnen volbrengen, waartoe hij geroepen was, als hij dit moest doen in zijn eigen onvolmaaktheid en onbekwaamheid.’ (Ellen White, Profeten en koningen, pp. 190-191)

`Lees Jesaja 6:4-7. Waarom gebruikte de seraf een gloeiende of brandende kool van het altaar om Jesaja’s lippen mee te reinigen?`

Het aanraken van de lippen van de profeet deed zijn schuld teniet. Om welke zonde het gaat, wordt niet vermeld. Dat hoeft niet beperkt te zijn tot zijn taalgebruik. Lippen wijzen niet alleen op wat iemand zegt, ze staan ook symbool voor de persoon als geheel. Omdat hij moreel gereinigd was, kon Jesaja zuivere eer brengen aan God. Vuur is een middel om te reinigen, omdat het onzuiverheden wegbrandt. Het kooltje dat de seraf gebruikte, was van het speciale, heilige vuur op het altaar, dat God zelf had aangestoken en wat voortdurend moest branden (Numeri 31:23; Leviticus 6:12). De seraf maakte Jesaja daarom zowel heilig als rein. Bij de aanbidding in het heiligdom werd een kooltje vooral van het altaar genomen om wierook mee aan te steken. Leviticus 16:12-13 leert ons dat de hogepriester een vuurbak vol houtskool van het altaar moest nemen om wierook mee aan te steken. In Jesaja 6 raakt de seraf niet de wierook aan maar Jesaja. Uzzia wilde een reukoffer brengen en Jesaja werd gelijk aan wierook! Zoals het heilige vuur wierook doet ontbranden om Gods huis te vullen met een heilige geur, zet het de profeet in vuur en vlam om een heilige boodschap te brengen. Het is geen toeval dat God de profeet tot zijn volk zendt (Jesaja 6:8 e.v.).

`Ga in gebed na welk antwoord Jesaja gaf. Hoe kunnen we hierin zien dat het centrale probleem is dat een zondig volk zich bevindt in een universum dat geschapen werd door een God die ‘heilig, heilig, heilig’ is? Waarom kon dit probleem alleen worden opgelost door Christus’ offer? Wat gebeurde er aan het kruis dat dit probleem teniet deed?`

`Jesaja 6:5-7 Wat deed de seraf in het visioen en waarom?`