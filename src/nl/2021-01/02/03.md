---
title:  Heilig, heilig, heilig
date:   04/01/2021
---

Merk op wat er gebeurt in de eerste vier verzen van Jesaja 6. De koning sterft tijdens grote politieke beroering (de Assyriërs waren op oorlogspad). Dit had voor Jesaja een angstige tijd kunnen zijn waarin hij niet zeker wist wie de touwtjes in handen had. Wat gebeurt er dan? In een visioen zag Jesaja de oogverblindende heerlijkheid van God op zijn troon, hoorde hij de beurtzang van stralende serafs (‘zij die in brand staan’) die de woorden ‘heilig, heilig, heilig’ roepen. Als gevolg daarvan voelde hij het trillen van de grond onder hem als van een aardbeving en keek hij door de wervelende rook die de tempel vulde. Dat was een adembenemende ervaring voor de profeet. Jesaja zal ongetwijfeld geweten hebben wie de leiding had, ondanks de gebeurtenissen in de wereld om hem heen.

`Lees Jesaja 6:1-4; Exodus 25:8; 40:34-38. Waar is God in het visioen van Jesaja? Waarom verscheen God juist nu wel aan hem, in tegenstelling tot andere gelegenheden?`

Ezechiël, Daniël en Johannes waren in ballingschap toen ze de visioenen ontvingen die opgetekend staan in Ezechiël 1, Daniël 7:9-10 en Openbaring 4-5. Net als Jesaja hadden ze behoefte aan de nadrukkelijke bemoediging en geruststelling dat God aan het roer stond, al stortte hun wereld in. Daniël en Ezechiël waren gevangenen in een heidense natie die hun eigen volk had verwoest. Johannes was door een vijandige politieke macht naar een eenzaam eiland verbannen. Deze visioenen boden hun ongetwijfeld wat ze nodig hadden om trouw te blijven, zelfs in een crisissituatie. ‘Toen Jesaja deze openbaring van de heerlijkheid en majesteit van zijn Heer zag, werd hij overweldigd door een besef van Gods reinheid en heiligheid. Hoe scherp was de tegenstelling tussen de oneindige volmaaktheid van zijn Schepper en het zondige leven van degenen, waaronder ook hijzelf, die lang geteld waren tot het uitverkoren volk van Israël en Juda!’ (Ellen G. White, Profeten en Koningen, p. 190)

De bovenaardse heiligheid van God, die wordt benadrukt in Jesaja’s visioen, vormt de kern van zijn boodschap. God is een heilige God en Hij eist heiligheid van zijn volk. Die heiligheid zal Hij hun schenken mits ze berouw tonen, zich afkeren van hun kwade wegen en zich aan Hem overgeven in geloof en gehoorzaamheid.

`Een ieder van ons is bekend met ontmoedigende situaties, waarin het op het eerste gezicht lijkt alsof alles verloren is. Al is de ‘heerlijkheid van de HEER’ jou niet in een visioen getoond, zoals dat bij Jesaja het geval was, ga de manieren na waarop God tijdens die crisis een bron van steun vormde voor jou en jouw geloof. Wat heb je van deze ervaringen geleerd dat je met anderen kunt delen? `

`Jesaja 6:1-4; Exodus 25:8; 40:34-38 Wat wordt benadrukt?`