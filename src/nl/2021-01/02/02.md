---
title:  De koning is dood. Lang leve de koning!
date:   03/01/2021
---

`Lees Jesaja 6:1. Deze tekst spreekt over de dood van koning Uzzia. Lees 2 Kronieken 26 en beantwoord daarna de volgende vraag: Waarom wordt Uzzia’s dood genoemd?`

Het overlijden van deze koning is om een aantal redenen betekenisvol.

1. Uzzia’s heerschappij was weliswaar langdurig en voorspoedig, ‘toen hij het toppunt van zijn macht had bereikt, werd hij [echter] hoogmoedig, en dat leidde tot zijn ondergang.’ In de tempel probeerde hij op eigen initiatief een reukoffer te brengen. De priesters riepen hem terecht een halt toe. Hij was immers geen afstammeling van Aäron en dus een onbevoegde. De koning werd boos. Toen de koning de terechtwijzing afwees, trof de HEER hem onmiddellijk met melaatsheid, waar hij aan leed ‘tot op de dag van zijn dood. Al die tijd leefde hij in afzondering, want het tempelcomplex was voor hem verboden terrein.’ (2 Kronieken 26:16-18, 21) Hoe ironisch dat Jesaja in het sterfjaar van deze onreine, menselijke koning een visioen zag van de reine, onsterfelijke en goddelijke Koning in zijn huis/tempel!

2. Het contrast tussen Uzzia en Jesaja is heel opvallend. Op arrogante wijze probeerde Uzzia heiligheid te verwerven en om de verkeerde reden (trots). In plaats daarvan werd hij onrein, waardoor hem de mogelijkheid werd ontnomen om heilig te zijn. Jesaja stelde zich ontvankelijk op voor Gods heiligheid. Nederig erkende hij zijn zwakte en verlangde naar morele reinheid en die ontving hij ook (Jesaja 6:5-7). Net als de tollenaar in Jezus’ gelijkenis, ‘ging hij naar huis als iemand die rechtvaardig is in de ogen van God (...) Want wie zichzelf verhoogt zal vernederd worden, maar wie zichzelf vernedert zal verhoogd worden.’ (Jesaja 6:5-7; Lucas 18:14)

3. Er is ook een opvallende overeenkomst tussen het melaatse lichaam van Uzzia en de morele toestand van zijn volk: ‘een en al wonden en builen en striemen, niet verbonden, niet verzorgd, niet met olie verzacht.’ (Jesaja 1:6)

4. Uzzia’s dood in ca. 740 voor Christus markeert de enorme leiderschapscrisis waarin Gods volk zich bevond. De dood van een alleenheerser maakt zijn/haar land kwetsbaar. Voor Juda gold dat des te meer. Kort daarvoor, in 745 voor Christus, had Tiglat-Pileser III de Assyrische troon bestegen. Hij trok onmiddellijk ten oorlog en maakte zijn volk tot een onoverwinnelijke supermacht. Dat vormde een bedreiging voor het onafhankelijke bestaan van alle volkeren in het Nabije Oosten. In deze crisisperiode bemoedigde God Israël door de profeet te tonen dat Hij nog steeds alles onder controle had.

`Lees 2 Kronieken 26:16. Waarom lopen ook wij het gevaar om ons aan hetzelfde schuldig te maken? Hoe kan een blik op het kruis ons behoeden voor die valkuil?`

`Jesaja 6:1; 2 Kronieken 26 Waarom wordt koning Uzzia genoemd?`