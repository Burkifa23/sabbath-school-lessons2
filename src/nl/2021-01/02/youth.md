---
title: Jongeren les 
date: 09/01/2021
---

### Leiderschapscrisis

#### Opdracht van de vorige week

`Waaraan herken je een christen?` 

#### Lees samen

`Jesaja 6:1-13`

#### IJsbrekervraag

`Wat is belangrijker tijdens een crisis, voedsel, wapens, of vertrouwen in de leiders?`

#### Inspiratie

‘Uiteindelijk zal er maar een heel kleine groep overblijven. Net zoals van een boom alleen de wortels overblijven. En met die mensen zal Ik opnieuw beginnen.’ (Jesaja 6:13b, BGT.)

#### Behandel de tekst

Koning Uzzia leefde in de achtste eeuw vóór Christus. Op zestienjarige leeftijd werd hij koning van het tweestammenrijk Juda en regeerde 52 jaar vanuit de hoofdstad Jeruzalem. In eerste instantie was hij gehoorzaam aan God en deed wat goed was in de ogen van de HEER. Zo overwon hij menig vijandig volk en breidde het gebied van het rijk Juda uit tot aan de grens met Egypte. Hij verbeterde de infrastructuur van het land en zorgde voor economische voorspoed en versterkte het leger. Het ging koning Uzzia voor de wind, want de HEER zegende hem. Op het toppunt van zijn macht werd hij echter trots, en ja, hoogmoed komt voor de val. Hij ging het werk doen van een priester en ging de tempel binnen om zelf het reukoffer te brengen. Dat was voor hem verboden terrein. Zijn trots en overmoed leidden zijn ondergang in. Daardoor kwam het land in een leiderschapscrisis terecht. En dat kwam op dat moment helemaal niet goed uit, omdat de Assyriërs een internationale macht van formaat vormden. Maar God liet via een visioen aan de profeet Jesaja zien dat Hij degene is die uiteindelijk de touwtjes in handen heeft. 

#### Gespreksvragen naar aanleiding van de tekst

- Wanneer ziet de profeet Jesaja wat? Wat heeft het één met het andere te maken? (vers 1-2)

- Wat roepen de engelen elkaar toe? Wat zegt dit over God? (vers 3)

- Wat doet dit visioen met Jesaja? Hoe ziet hij zichzelf en het volk waartoe hij behoort? (vers 5)

- Hoe reageert een van de engelen? Wat doet hij en met welk gevolg? (vers 6-7) Wat vraagt God aan Jesaja en hoe antwoordt hij Hem? (vers 8)

- Wat moet Jesaja profeteren? Wie blijven er over? (vers 9-13) Wat vind je hiervan? 

#### Opdracht 

`Wat is het gevolg van Uzzia’s trots? Hoe ga jij om met trots?`