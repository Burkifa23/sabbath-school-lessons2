---
title:  De ‘koning’ op de berg verslagen
date:   02/02/2021
---

In reactie op de ondergang van Babylon, wat leidt tot de bevrijding van Gods volk, bespot Jesaja 14:4-23 de koning van Babylon in de figuurlijke zin van het woord (Jesaja 13:1-14:3; zie ook Micha 2:4; Habakuk 2:6). Het is duidelijk poëtisch taalgebruik en dus niet letterlijk bedoeld. Het is een beschrijving hoe overleden koningen hun nieuwe collega in de onderwereld begroeten. Zijn bed bestaat uit wormen en maden. Zo vertelt God hoe deze hooghartige koning wordt vernederd, net als trotse monarchen vóór hem. Het is geen commentaar op de staat van de doden!

`Lees Jesaja 14:12-14. Hoe zijn deze teksten van toepassing op een koning van Babylon?`

Babylonische koningen leden niet aan een minderwaardigheidsgevoel (Daniël 4-5). Verlangen ‘de Allerhoogste te evenaren’ gaat echter elke opgeblazen persoonlijkheid te boven. Koningen beweerden dat ze in nauw contact stonden met de goden, maar ze waren wel aan hen ondergeschikt. Dat maakte de vijfde dag van hun nieuwjaarsfeest op een spraakmakende manier duidelijk. De koning moest zijn onderscheidingstekens afleggen voordat hij tot het standbeeld van Marduk naderde om zo zijn heerschappij te laten bevestigen. De gedachte om de plaats in te nemen van een onbelangrijke god was al suïcidaal en te gek voor woorden. Jesaja 14 en Ezechiël 28 dichten de heerser van een stad een hemeltergende arrogantie toe. Deze omschrijving gaat ook veel verder dan wat op een aardse heerser van toepassing kan zijn. Zo komt Gods ware mikpunt aan het licht: deze hoogmoedige potentaat was ook in de tuin van Eden. Hij was een gezalfde, overdekkende of beschermende cherub op Gods heilige berg, volmaakt vanaf zijn schepping totdat hij zondigde en eruit werd geworpen door God. Uiteindelijk wordt hij door vuur vernietigd (Ezechiël 28:12-18). Als je dit op een mens toepast, dan is dit woordgebruik zo figuurlijk dat het geen betekenis meer heeft. Openbaring 12:7-9 daarentegen spreekt over een machtig wezen dat met zijn engelen uit de hemel werd geworpen: ‘de duivel, die de hele wereld misleidt’ en die Eva verleidde in Eden. De tegenstander beeldt zich heel wat in: ‘je hebt gezegd: “Ik ben een god, ik zit op een godentroon, midden in zee.” Je achtte jezelf een god gelijk, terwijl je een mens bent, en geen god.’ Zijn dood laat zien dat hij geen god is. In tegenstelling tot Christus zal de tegenstander omkomen in het vuur om het universum nooit meer te kwellen (Openbaring 12:9; 20:10; Genesis 3; Ezechiël 28:2).

`Lees Jesaja 14:13-14; Matteüs 11:29; Johannes 13:5 en Filippenzen 2:5-8. Wat leert de vergelijking van deze teksten ons over het karakter van God en van de tegenstander? Wat vindt God van trots, arrogantie en van het verlangen om het eigen ik te verheffen?`

`Jesaja 14:12-14 Wat veroorzaakte de val?`