---
title: Verdieping
date: 06/02/2021
---

### Voor God spelen
Jesaja 14:12-15

#### IJsbrekervraag
`Het spreekwoord luidt: ‘Hoogmoed komt voor de val.’ Kun je een voorbeeld geven van iemand uit het recente verleden die dit letterlijk heeft ondervonden?` 

#### Ik Verken
Jesaja 13 en 14 vormen één geheel, waarin het einde van de onderdrukking door het Assy- rische en Babylonische Rijk wordt voorzegd. Jesaja 14:12-15 maakt deel uit van een spotlied op de koning van Babel (vers 8b-20). Met deze koning (Jesaja 14:4) kunnen verschillende koningen zijn bedoeld. Het gaat hier in elk geval om een koning als vertegenwoordiger van een macht die Israël onderdrukte. Deze hoogmoedige macht zal gebroken worden (vgl. Jesaja 2:11-17; 10:12-13 en 13:11). Jesaja 14:12-15 schetst deze koning als een personificatie van een hemelse figuur. We kunnen hierbij denken aan Gods tegenstander, die inderdaad ‘uit de hemel gevallen’ is (vgl. Jesaja 14:12 en Lucas10:18). Zoals de morgenster (Jesaja 14:12, de planeet Venus) lichtgevend is, zo lijkt Gods tegenstander door zijn vermomming ook op een ‘engel van het licht’ (2 Korintiërs 11:14).

Net als aan alle machten die tegen God ingaan, komt er ook aan de macht van de tegenstander een einde. Dan kunnen degenen die tot zijn volk behoren weer echt in vrede leven.

#### Ik Bestudeer
Jesaja 14:4 slaat mogelijk op de Assyrische koning Tiglat-Pileser III (Pul) (2 Koningen 15:19,29 en 16:7,10; 1 Kronieken 5:26), die zichzelf tot koning van Babel kroonde. Ook de daaropvolgende Assyrische koningen Salmanassar V (2 Koningen 17:3 en 18:9), Sargon II (Jesaja 20:1), Merodach-Baladan (2 Koningen 20:12; Jesaja 39:1) en Sanherib (2 Koningen 18:13; Jesaja 36:1 en 37:37-38), de Babylonische koningen Nabopolassar en Nebukadnessar II (Jeremia 24:1; 39:1 en 46:13) en de Medo-Perzische koningen Kores (Jesaja 44:28 en 45:1), Cambyses en Darius I (Ezra 4:5 en 6:22) lieten zich ‘koning van Babel’ noemen. Babel stond symbool voor de macht die Israël eeuwenlang onderdrukte.

De stad Babel zou volkomen worden vernietigd (vgl. Jeremia 51). Sanherib plunderde de stad en vernietigde vestingen en grote gebouwen die daarin stonden. Darius I liet de muren van Babylon deels afbreken. Maar pas in de 1e eeuw voor Christus noemde de geschiedkundige Strabo Babel een woestenij (vgl. Openbaring 18:2). Babel is tegenwoordig nog steeds onbewoond en een verblijfplaats van wilde dieren (vgl. Jesaja 13:19-22 en 14:22, 23).

Uit Jesaja 14:12-15 blijkt dat achter aardse onderdrukkende machten de tegenstander schuilgaat.

`Lucas 18:9-14 Wat is de boodschap van deze gelijkenis?`

Ook hij gaat zijn einde tegemoet (vgl. Jesaja 14:15 en Openbaring 20:10,14).

`Waaruit blijkt, dat het ook in Ezechiël 28:12-17 niet alleen over een koning gaat, maar ook over de satanische macht die hem dreef?`

`Christus heet in 2 Petrus 1:19 ‘de morgenster’ en in Openbaring 22:16 noemt Hij zichzelf ‘de stralende morgenster’. Hoe kunnen we Hem onderscheiden van de tegenstander, die zich voordoet als een lichtgevende engel (2 Korintiërs 11:14), en ook op de morgenster lijkt?`

`Venus schijnt aan de horizon en verdwijnt uit beeld zodra de zon opkomt. De profeet Maleachi noemt Christus ‘de Zon der gerechtigheid’ (Maleachi 4:2). Hoe heeft Hij een eind gemaakt aan onderdrukkende machten en hoe zal Hij dat in de toekomst doen?`

#### Ik Pas Toe
Wij leven in een periode waarin velen zich laten leiden door het motto ‘ieder voor zich.’

`Waartoe leidt een levensstijl waarin ieder doet wat goed is in zijn of haar eigen ogen?`

`Op welke manier kunnen onderdrukkende machten ontmaskerd worden als machten die tegen God ingaan?`

`Hoe kunnen we in dit leven al vrede ervaren, ook al zwerft de duivel rond ‘als een brullende leeuw, op zoek naar prooi’ (1 Petrus 5:8)?`

#### Ik bid … 
Heer, dank U dat U mij als mens hebt geschapen. Help mij te leven zoals U dat hebt bedoeld: Bescheiden, zonder hoogmoed en dienstbaar aan anderen om mij heen. Wilt U mij daarnaast leren onderscheid te maken tussen het licht dat van U komt en het bedrieglijke licht van uw tegenstander, zodat ik in mijn leven de juiste keuzes kan maken. Amen.