---
title:  At sige sandheden
date:   24/08/2017
---

`Læs Gal 4,16. Hvilken afgørende pointe kommer Paulus med i dette vers? Har du selv oplevet noget lignende i dit liv? (Se også Joh 3,19; Matt 26,64-65; Jer 36,17-23).`

Udtrykket ”sige sandheden“ har ofte en negativ klang, især i vore dage, hvor det kan opfattes som en hårdtslående taktik, hvor alle kneb gælder, og ingen undslipper, når det gælder om at informere andre om kendsgerningerne, uanset hvor ubehagelige eller uvelkomne de måtte være. Hvis ikke det var for Paulus’ bemærkninger i Gal 4,12-20 og et par andre steder spredt ud over hans brev (se Gal 6,9-10), kunne man få den fejlagtige opfattelse, at Paulus’ interesse i evangeliets sandhed var vigtigere end at udvise kærlighed. Men selv om Paulus, som vi har set, var optaget af, at galaterne skulle kende ”evangeliets sandhed“ (Gal 2,5.14), skyldtes denne bekymring hans kærlighed til dem. Hvem af os har ikke oplevet, hvor smertefuldt det kan være at skulle irettesætte nogen eller gøre dem tydeligt opmærksomme på sandheder, som de af en eller anden grund ikke ønsker at høre? Vi gør det, fordi vi holder af vedkommende, ikke fordi vi ønsker at volde smerte. Men af og til vil den umiddelbare følge af vores ord gøre ondt eller føre til vrede og bitterhed mod os. Alligevel gør vi det; for vi ved, at det er, hvad den anden har brug for at høre, uanset hvor lidt vedkommende måtte ønske det.

`Læs Gal 4,17-20. Hvad siger Paulus her om dem, han kritiserer? Hvilken kritik har han ud over deres teologi?`

I modsætning til den åbenhjertighed, der var i Paulus’ evangelium, og hvormed han risikerede galaternes eventuelle vrede, søgte hans modstandere med iver galaternes velvilje, ikke på grund af deres kærlighed til galaterne, men ud fra deres egne selviske motiver. Det er uklart, hvad Paulus egentlig mener, når han siger, at hans mod- standere ”vil have jer for sig selv“, men det henviser måske til et forsøg på at udelukke dem fra evangeliets privilegier, indtil de har underkastet sig omskærelse.

**Til at tænke over**

`Tænk over en situation, hvor dine ord, uanset deres sandhed og nødvendigheden af at sige dem, gjorde nogen vred på dig. Hvad lærte du af den erfaring, som kunne hjælpe dig næste gang, du har brug for at gøre noget lignende?`
