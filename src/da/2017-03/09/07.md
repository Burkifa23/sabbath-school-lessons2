---
title:  Til videre studium
date:   25/08/2017
---

”I menighederne i Galatien havde åbenlys direkte vranglære erstattet evangeliets budskab. Kristus, vores tros sande grundvold, var så godt som opgivet og erstattet med jødedommens forældede ceremonier. Apostlen var klar over, at hvis de troende i Galatien skulle reddes fra de farlige påvirkninger, der truede dem, måtte han tage de mest virkningsfulde midler i brug og give de kraftigste advarsler.

En vigtig lektie at lære for alle Kristi tjenere er at tilpasse arbejdet til forholdene hos dem, man ønsker at hjælpe. Mildhed, tålmodighed, beslutsomhed og fasthed er alle lige nødvendige; men de må alle udvises med sand kritisk sans. At behandle forskellige menneskers holdninger med visdom i forskellige situationer og forhold kræver en visdom og dømmekraft oplyst og helliggjort af Guds Ånd...

Paulus appellerede til dem, som engang havde oplevet Guds kraft i deres liv, om at vende tilbage til deres første kærlighed til evangeliets sandhed. Med uigendrivelige argumenter beskrev han det privilegium at blive frie mænd og kvinder i Kristus. Ved sin forsonende nåde iklæder han alle, som helt og fuldt overgiver sig til ham, sin retfærdigheds klædning. Paulus havde det synspunkt, at enhver, som ønsker at blive frelst, må have en ægte og personlig erfaring med Gud og det, der hører ham til.

Apostlens indtrængende formaninger var ikke uden frugt. Helligånden arbejdede med stor kraft, og mange hvis fødder havde gået på afveje, vendte tilbage til deres tidligere tro på evangeliet. Fra det tidspunkt var de trofaste i den frihed, Kristus havde frigjort dem til.“ (Ellen White, *The Acts of the Apostles*, s. 386-386.388).

**Spørgsmål til drøftelse**

`1. Tænk mere over spørgsmålet om lidelse, og hvordan Gud kan bruge den. Hvordan forholder vi os til situationer, hvor der ikke ser ud til at komme noget positivt ud af lidelse?`

`2. Mediter over tanken om, at Kristus ”får skikkelse i os.“ Hvad vil det sige rent praktisk? Hvordan kan vi vide, om det sker med os? Hvordan kan vi undgå at tabe modet, hvis det ikke sker så hurtigt, som vi synes det burde?`

**Resume**

`Efter en række detaljerede og teologisk spidsfindige argumenter giver Paulus nu en mere personlig og følelsesbetonet appel til galaterne. Han bønfalder dem om at lytte til hans råd og minder dem om det positive forhold, de engang havde, og om den ægte kærlighed og bekymring, han har for dem som deres åndelige far.`
