---
title:  Udfordringen ved at være!
date:   21/08/2017
---

`Læs 1 Kor 11,1; Fil 3,17; 2 Thess 3,7-9; ApG 26,28-29. Hvad siger Paulus i disse tekster, som genspejles i Gal 4,12? Hvordan skal hans pointe forstås?`

Adskillige gange i Paulus’ breve opfordrer han de kristne til at efterligne hans egen opførsel. I hvert enkelt tilfælde fremstiller Paulus sig som et autoritativt eksempel, som de troende skulle følge. I 2 Thess 3,7-9 fremholder Paulus sig selv som et eksempel på, hvordan de kristne i Thessalonika skulle arbejde for at tjene til deres eget underhold og ikke ligge nogen andre til byrde. I 1 Kor 11,1 opfordrer Paulus korintherne til at efterligne ham i at sætte andres ve og vel først. Hans bekymring i Galaterbrevet synes at være af en lidt anden art.

I Gal 4,12 beder Paulus ikke galaterne om at efterligne ham; i stedet beder han dem om at ”være som“ ham; han taler om at være, ikke at handle. Hvorfor? Problemet i Galatien var ikke uetisk opførsel eller en verdslig livsstil, som det var i menigheden i Korinth. Problemet i Galatien var forbundet med selve kristendommens kerne. Det handlede mere om ”at være“ end om opførsel. Paulus sagde ikke: *opfør* jer som jeg gør, men *vær som jeg*. Nøjagtigt det samme udtryk som i Gal 4,12 forekommer også i Paulus’ appel til kong Agrippa II i ApG 26,69, hvor Paulus siger: ”Jeg (ville) ønske til Gud, at ikke blot du, men alle, som hører mig i dag, fik det som jeg, lige bortset fra disse lænker.“ Paulus taler altså om sin erfaring som kristen, om en grundvold, der alene hviler på Kristus, en tro, der har tillid til, hvad Kristus har gjort for ham, ikke til egne lovgerninger. Galaterne gjorde deres egen opførsel vigtigere end deres identitet i Kristus.

Selv om Paulus ikke direkte siger, hvordan han ønsker, at galaterne skal være som ham, antyder sammenhængen med situationen i Galatien, at det ikke var en bred udtalelse, der dækkede hver eneste side af hans liv. Hans bekymring drejede sig om galaternes lovfokuserende religion, og derfor havde Paulus formentlig i tanke den kærlighed, glæde, frihed og helt sikkert også den frelse, han havde fundet i Jesus Kristus. I lyset af Kristi altoverskyggende under havde Paulus lært at opfatte alt andet i sit liv som skarn (Fil 3,5-9), og han længtes efter, at galaterne selv skulle få den samme erfaring.

**Til at tænke over**

`Kender du nogen (ud over Jesus), der er et godt eksempel for dig? Hvilke egenskaber hos denne person finder du eksemplariske? Hvordan kan du bedre efterligne disse egenskaber i dit eget liv?`
