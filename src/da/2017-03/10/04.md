---
title:  Abraham, Sara og Hagar
date:   29/08/2017
---

`Læs Gal 4,21-31; 1 Mos 16. Hvorfor ser Paulus så negativt på denne begivenhed? Hvilken vigtig pointe understreger Paulus ved at bruge denne gammeltestamentlige beretning?`

Hagar var en egyptisk slave i Abrams husholdning. Hendes plads i historien i Første Mosebog er direkte forbundet med Abrams manglende tillid til Guds løfte.

Efter at have ventet i ti år på den lovede søn, var Abram og Saraj stadigvæk barnløse. Sara mente, at Gud havde brug for deres hjælp, og hun gav derfor Hagar til Abram som en medhustru. Det kan virke mærkeligt for os i dag; men Sarajs plan var faktisk ret genial. Ifølge oldtidens skikke kunne en kvindelig slave på lovlig vis tjene som en erstatningsmoder for sin ufrugtbare ejerinde. Saraj kunne derfor regne ethvert barn født af sin mand og Hagar, som sit eget. Planen resulterede i et barn; men det var ikke det barn, Gud havde lovet.

I denne beretning møder vi et stærkt eksempel på, hvordan selv en stor Guds mands tro svigtede, da han blev overvældet af omstændighederne. I 1 Mos 17,18-19 bønfalder Abraham Gud om at godtage Ismael som sin arving; men Herren afviste selvfølgelig hans tilbud. Det eneste mirakuløse ved Ismaels fødsel var Saras villighed til at dele sin mand med en anden kvinde! Der var ikke noget usædvanligt ved, at denne kvinde fødte et barn, et barn født ”efter naturens orden.“ Hvis Abraham havde stolet på Guds løfte i stedet for at lade omstændighederne svække hans tillid, ville intet af dette være sket, og en stor del sorg og smerte kunne være undgået.

`Læs 1 Mos 17,15-19; 1 Mos 18,10-13; Hebr 11,11-12. Læs om forskellen mellem Ismaels fødsel og omstændighederne omkring Isaks fødsel. Hvorfor krævede disse omstændigheder så stor tro fra Abraham og Sara?`

**Til at tænke over**

`På hvilke måder har din mangel på tillid til Guds løfter forårsaget smerte i dit liv? Hvordan kan du lære af dine fejl og tage Gud på ordet, uanset hvad der sker? Hvilke valg kan du foretage, der kan styrke din evne til at stole på Guds løfter?`
