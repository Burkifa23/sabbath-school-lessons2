---
title:  Ismael og Isak i dag
date:   31/08/2017
---

Paulus’ korte gennemgang af Israels historie skulle imødegå de argumenter, som hans modstandere kom med, når de hævdede, at de var Abrahams sande afkom, og at Jerusalem, centrum for både jødisk kristendom og loven, var deres moder. De påstod, at hedningerne var illegitime; hvis de ønskede at blive sande Kristi efterfølgere, måtte de først blive Abrahams sønner ved at blive omskåret.

Men, siger Paulus, sandheden er lige det modsatte. Disse lovtrælle er ikke Abrahams sønner, men er illegitime sønner, ligesom Ismael var det. Ved at sætte deres lid til omskærelsen stolede de på ”naturens orden“, ligesom Sara gjorde med Hagar, og som israelitterne gjorde med Guds lov på Sinaj. De hedningekristne derimod var Abrahams sønner, ikke ved naturlig herkomst, men ligesom Isak ved overnaturlig indgriben. ”Ligesom Isak var de opfyldelsen af løftet til Abraham ...; ligesom Isak var deres fødsel til frihed følgen af guddommelig nåde; ligesom Isak hører de til i kolonnen om løftets pagt.“ James D. G. Dunn, *The Epsitle to the Galatians* (London: Hendrickson Publishers, 1993), s. 256).

`Læs Gal 4,28-31; 1 Mos 21,8-12. Hvad bliver Abrahams sande efterkommere udsat for i denne verden?`

At være løftets barn betød ikke kun velsignelser for Isak, men også modgang og forfølgelse. I sin henvisning til forfølgelse har Paulus ceremonien i 1 Mos 21,8-10 i tanke, hvor Isak blev fejret og æret, men hvor Ismael tilsyneladende gør nar af ham. Det hebraiske ord i 1 Mos 21,9 betyder bogstaveligt ”at le“, men Saras reaktion antyder, at Ismael hånede og gjorde nar af Isak. Ismaels opførsel synes måske ikke særlig alvorlig for os i dag; men den viser det dybereliggende fjendskab, hvor familiens førstefødselsret stod på spil. Mange herskere i oldtiden forsøgte at sikre deres stilling ved at udslette eventuelle rivaler, deriblandt også søskende (Dom 9,1-6). Men selv om Isak mødte modgang, nød han også alle de privilegier, som fulgte med at være sin fars arving, som fx kærlighed, beskyttelse og velvilje.

Som åndelige efterkommere af Isak bør vi ikke blive overraskede, hvis vi møder vanskeligheder og modstand, selv inden for menighedsfamilien.

**Til at tænke over**

Har du været udsat for forfølgelse på grund af din tro – måske fra dem, der står dig nærmest? Eller spørg dig selv, om du er skyldig i at forfølge andre for deres tro? Tænk over det.
