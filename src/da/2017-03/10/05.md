---
title:  Hagar og bjerget Sinaj
date:   30/08/2017
---

`Læs Gal 4,21-31; 2 Mos 6,2-8; 2 Mos 19,3-6; 5 Mos 32,10-12. Hvilken slags pagtsforhold ønskede Gud at oprette med sit folk på Sinaj? Hvilke ligheder er der mellem den pagt og Guds løfte til Abraham?`

Gud ønskede det samme pagtsforhold med Israels børn ved Sinaj, som han havde haft med Abraham. Guds ord til Abraham i 1 Mos 12,1-3 og hans ord til Moses i 2 Mos 19 understreger i begge tilfælde, hvad han vil gøre for sit folk. Han beder ikke israelitterne om at fortjene hans velsignelser; som et svar på hans velsignelser skal de være lydige. Det hebraiske ord, der i 2 Mos 19,5 oversættes med ”adlyde“, betyder bogstaveligt ”at høre“. Det, Gud siger, indebærer ikke retfærdiggørelse ved gerninger. Gud ønskede, at Israel skulle have den samme tro, som kendetegnede Abrahams respons på Guds løfter.

`Læs 2 Mos 19,7-25; Hebr 8,6-7. Hvis det pagtsforhold, som Gud tilbød Israel ved Sinaj, ligner det, han gav til Abraham, hvorfor sammenkæder Paulus så bjerget Sinaj med Hagars negative erfaring?`

Pagten ved Sinaj skulle vise menneskehedens syndighed og Guds overvældende nåde. Dette kom til udtryk i helligdomstjenesten. Problemet med pagten ved Sinaj var ikke Guds del af den, men snarere folkets falske løfter (Hebr 8,6). I stedet for at svare på Guds løfter i ydmyghed og tro svarede israelitterne med selvsikkerhed. ”Alt, hvad Herren befaler, vil vi gøre“ (2 Mos 19,8). Efter at have levet som slaver i Egypten i over fire hundrede år havde de ingen fornemmelse af Guds ophøjethed eller af, hvor omfattende deres egen syndighed var. På samme måde som Abraham og Sara forsøgte at hjælpe Gud med at opfylde sine løfter, forsøgte Israelitterne at ændre Guds nådespagt til en gerningspagt. Hagar er et symbol på Sinaj ved, at de begge viser menneskers egne forsøg på at opnå frelse ved gerninger.

Paulus påstår ikke, at loven, der blev givet på Sinaj, var ond eller er afskaffet. Han er bekymret over galaternes legalistiske vrangforestilling med hensyn til loven. ”I stedet for at overbevise dem om, hvor fuldstændigt umuligt det var at behage Gud ved at holde den, skabte loven en dybt forankret beslutning om at stole på deres personlige indsats for at behage Gud. På den måde opfyldte loven ikke den hensigt at vise dem nåde ved at lede judaisterne til Kristus; i stedet afskar den dem fra Kristus.“ (O. Palmer Robertson, *The Christ of the Covenants* (Phillipsburg, N.J.: Presbyterian and Reformed Publsishing Co., 1980), s. 181).

