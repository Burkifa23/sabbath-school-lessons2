---
title:  De to pagter
date:   26/08/2017
---

> <p>Ugens vers</p>
> ”Men det himmelske Jerusalem er frit, og det er vor moder” (Gal 4,26).

**Introduktion**

Kristne, som afviser Det Gamle Testamentes autoritet, betragter ofte lovgivningen på Sinaj som værende i modstrid med evangeliet. De konkluderer, at pagten, der blev indstiftet ved Sinaj, repræsenterer en tidsperiode, en guddommelig orden fra en periode i menneskehedens historie, hvor frelse var baseret på lydighed mod loven. Men da folket ikke var i stand til at leve op til lovens krav, oprettede Gud (siger de) en ny pagt, en nådens pagt ved Jesu Kristi fortjeneste. Deres forståelse af de to pagter er altså, at den gamle pagt er baseret på loven, og den nye pagt på nåde.

Men hvor udbredt dette synspunkt end er, er det forkert. Frelse var aldrig et resultat af lydighed mod loven; bibelsk jødedom var lige fra starten en religion baseret på nåde. Den lovtrældom, som Paulus gjorde op med i Galatien, var en forvrængning ikke alene af kristendommen, men af selve Det Gamle Testamente. De to pagter har ikke noget med tid at gøre; de genspejler i stedet menneskenes holdning. De repræsenterer to forskellige måder at forholde sig til Gud på, holdninger, der går helt tilbage til Kain og Abel. Den gamle pagt repræsenterer dem, der ligesom Kain fejlagtigt stoler på deres egen lydighed som et middel til at tilfredsstille Gud; den nye pagt derimod repræsenterer dem, der ligesom Abel stoler helt og fuldt på Guds nåde, og på, at han vil gøre alt det, han har lovet.

**Ugens tekster**

* Gal 4,21-31
* 1 Mos 1,28
* 1 Mos 2,2-3
* 1 Mos 3,15
* 1 Mos 15,1-6 
* 2 Mos 6,2-8
* 2 Mos 19,3-6
