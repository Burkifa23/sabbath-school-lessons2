---
title:  Pagten med Abraham
date:   28/08/2017
---

`Læs 1 Mos 12,1-5. Hvilke pagtsløfter gav Gud Abram i denne tekst? Hvad var Abrahams reaktion?`

Guds oprindelige løfte til Abram udgør et vigtigt afsnit af Det Gamle Testamente. Disse vers handler udelukkende om Guds nåde. Det er Gud, der giver løfterne. Abram havde intet gjort, der fortjente Guds gunst, og intet tyder på, at Gud og Abram havde samarbejdet om at komme frem til denne aftale. Gud giver alle løfterne. Abram derimod bliver kaldet til at have fuld tillid til Guds løfter, ikke en flygtig ”tro“, men en tro, der bevirker, at han – trods sine 75 år – forlader sin udvidede familie og begiver sig på vej til det land, Gud havde lovet.

”Med den ”velsignelse“, der blev givet Abraham og gennem ham alle mennesker, bekræftede Skaberen sit ønske om at frelse. Han havde ”velsignet“ Adam og Eva i Paradiset (1 Mos 1,28;5,2) og efter Syndfloden ”velsignede (Gud) Noa og hans sønner“ (1 Mos 9,1). På denne måde uddybede Gud sit tidligere løfte om en frelser, som skulle genløse menneskeheden, ødelægge det onde og genoprette Paradiset (1 Mos 3,15). Gud bekræftede sit løfte om at velsigne ”alle folkeslag“ i sin universelle handling. (Hans K. LaRondelle, *Our Creator Redeemer*, s. 22-23).

`Læs 1 Mos 15,1-6. Hvilke spørgsmål havde Abram mht. Guds løfter, efter at have ventet i ti år på, at den lovede søn skulle fødes?`

Det er let at forherlige Abram som en troens mand, som aldrig havde tvivl eller spørgsmål. Men Skriften tegner et anderledes billede. Abram troede; men han havde også mange spørgsmål hen ad vejen. Hans tro voksede sig stærk. Ligesom faderen i Mark 9,24 sagde Abram i 1 Mos 15,8 i bund og grund til Gud: ”Jeg tror, hjælp min vantro.“ Ved at indgå en formel pagt forsikrede Gud i sin nåde Abram om, at hans løfte ville gå i opfyldelse (1 Mos 15,7-18). Det overraskende er ikke, at Gud indgår en pagt med Abram, men hvor langt Gud er villig til at fornedre sig for at gøre det. Andre herskere i det gamle Mellemøsten ville stejle ved tanken om at give bindende løfter til deres tjenere. Gud gav ikke alene sit ord, i sidste ende gav Jesus sit liv på Golgata for at gøre Guds løfte til virkelighed.

**Til at tænke over**

`På hvilke områder er du her og nu nødt til at række ud i tro og have tillid til noget, der synes umuligt? Hvordan kan du lære at holde fast, uanset hvad der sker?`
