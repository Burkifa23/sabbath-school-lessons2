---
title:  Vær på vagt over for fristelser
date:   18/09/2017
---

”Da sagde Natan til David: ’Du er manden!’“ (2 Sam 12,7).

Alvoren i Paulus’ ord i Gal 6,1 om at vogte os for ikke selv at blive fristet bør ikke ignoreres. Ud fra hans måde at appellere på kan vi se, hvor alvorligt og personligt Paulus’ råd og bekymring er. I sin opfordring til læserne om at se til, at de ikke selv fristes, siger han egentlig ”hold nøje øje med dig selv,“ så du ikke overraskes af synd. For at understrege sin advarsel skifter Paulus fra anden person flertal (I) i første del af Gal 6,1 til anden person ental (du) i den sidste del af verset. Dette er ikke bare en generel advarsel, der omfatter hele forsamlingen; det er en personlig advarsel givet til hvert enkelt medlem af menigheden.

Paulus går ikke i detaljer med den fristelse, han så kraftigt advarer galaterne imod. Måske havde han ikke en bestemt overtrædelse i tanke, men henviser ganske enkelt til faren for at begå den samme synd, som de forsøger at redde andre fra, uanset hvad den er. Samtidigt kan hans ord i Gal 5,26 om ikke at ”bilde os noget ind“ antyde, at han advarer dem imod at føle, at de på en eller anden måde er åndeligt overlegne i forhold til dem, de skal hjælpe til rette.

`Læs 1 Kor 10,12; Matt 26,34; 2 Sam 12,1-7. Hvorfor var det nødvendigt for Paulus at advare galaterne mod ån- delig stolthed?`

En af de største farer i den kristne vandring er en følelse af åndelig stolthed, der får os til at tro, at vi på en eller anden måde er immune overfor at begå bestemte synder. Den alvorlige kendsgerning er, at vi alle har den samme syndige natur, som står Gud imod. Uden Helligåndens bremsende kraft kan vi falde for næsten en hvilken som helst synd, hvis omstændighederne var til det. En sådan bevidsthed om, hvordan vi af natur ville være uden Kristus, kan hjælpe os til ikke at falde for selvretfærdighedens synd, og det kan også give os en større medfølelse for andre, som begår fejl.

**Til at tænke over**

`Hvor ofte er du, måske kun i dit hjerte, kommet til at fordømme andre for at begå en synd, som du selv har gjort dig skyldig i?`
