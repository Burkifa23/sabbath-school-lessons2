---
title:  Kristi lov
date:   20/09/2017
---

`Læs Gal 6,2-5; Gal 5,14; Gal 6,2; Joh 13,34; Matt 22,34-40. Paulus sammenkæder det at bære hinandens byrder med at opfylde Kristi lov. Hvad mener han med Kristi lov?`

Paulus udtryk ”Kristi lov“ (*ton nomon tou Christou*) findes ingen andre steder i Bibelen, men han bruger et lignende udtryk i 1 Kor 9,21 (*ennomos Christou*). Dette udtryks unikke karakter har ført til en række forskellige fortolkninger. Nogle påstår fejlagtigt, at dette er bevis på, at Guds lov, der blev givet på Sinaj, er blevet erstattet af en anden lov, af Kristi lov. Andre hævder, at ordet ”lov“ ganske enkelt betyder et generelt princip (se Rom 7,21), og at vi ved at bære hinandens byrder følger Jesu eksempel. Selv om den sidste fortolkning har noget i sig, antyder sammenhængen og et lignende udtryk i Gal 5,14, at opfyldelsen af Kristi lov er en anden henvisning til at opfylde moralloven ved kærlighed. Paulus viste tidligere i sit brev, at moralloven ikke var afskaffet med Kristi komme. I stedet bliver moralloven, fortolket gennem kærlighed, ved med at spille en vigtig rolle i kristenlivet. Dette er indbegrebet af, hvad Jesus lærte, mens han var her på jorden, og også, hvad han fulgte i sit eget liv og til og med ved sin død. Ved at bære andres byrder følger vi ikke alene i Jesu fodspor, vi opfylder også loven.

Der er et andet problem i disse tekster, nemlig den tilsyneladende modsigelse mellem Gal 6,2 og 6,5. Men det er et problem, der er let at løse, når vi indser, at Paulus bruger to forskellige ord til at beskrive to forskellige situationer. Som vi allerede har nævnt, henviser ordet for byrde i vers 2 (*baros*) til et tungt læs, der skal bæres over en lang afstand. Ordet phortion i vers 5 henviser derimod til et skibs last, en soldats rygsæk eller til og med et foster i moderens liv. De førstnævnte byrder kan lægges til side; men det kan de sidstnævnte ikke. En gravid kvinde må bære sit eget barn. Som dette eksempel antyder, er der nogle byrder, andre kan hjælpe os med at bære; men der er andre, som intet menneske kan bære for os, som fx en skyldbetynget samvittighed, lidelse og død. For disse byrder kan vi kun stole på Guds hjælp (Matt 11,28-30).

**Til at tænke over**

`Der er nogle byrder, du kan få hjælp til at bære fra andre mennesker, men andre er du nødt til at bringe til Gud. Hvordan kan du lære at overgive de byrder til Gud, som du slet ikke selv kan bære?`
