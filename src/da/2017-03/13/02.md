---
title:  Hjælp de faldne til rette
date:   17/09/2017
---

Selv om Paulus har høje forventninger til, hvordan det kristne liv skal leves (Gal 5,16), er hans råd til de troende i Gal 6,1 forfriskende realistisk. Vi mennesker er ikke fuldkomne; selv de mest overgivne kristne er ikke fejlfri. På græsk antyder Paulus’ ord i Gal 5,16, en tænkt situation, som let ville kunne ske i kirken. Paulus giver galaterne praktiske råd om, hvordan de skal takle sådanne situationer, når de opstår.

`Læs Gal 6,1; Matt 18,15-17. Hvordan bør kristne reagere, når en medtroende falder i en eller anden synd?`

For at kunne høste gavn af Paulus’ råd i Gal 6,1, er vi nødt til at forstå den præcise situation, som fremgår af to ord i første halvdel af sætningen. Det første ord er ”gribes“ eller ”overrumples“. Sammenhængen og forskellige nuancer i forbindelse med dette ord antyder, at Paulus har to synsvinkler. Det handler ikke kun om en troende, der ”griber“ en anden troende i at gøre noget forkert, men også om den situation, hvor en person finder sig selv ”overrumplet“ af en opførsel, som vedkommende i bedste fald ville have valgt at undgå.

Den synd, som Paulus drøfter, er med al sandsynlighed ikke begået med vilje. Det ord, der oversættes med ”overtrædelse“ eller ”synd“, kommer fra det græske ord paraptoma og henviser ikke til en bevidst synd, men snarere en fejl, en snublen eller et forkert skridt. Det sidste giver især god mening i lyset af Paulus’ tidligere kommentar om at ”vandre“ i Ånden. Selv om dette på ingen måde undskylder en persons fejl, er det tydeligt, at Paulus ikke taler om en situation, hvor en synd begås i trods (1 Kor 5,1-5).

Den rigtige reaktion er derfor ikke straf, fordømmelse eller udelukkelse, men hjælp og genoprettelse. Det græske ord, der oversættes med ”hjælpe til rette“, er katartizo, som betyder ”at reparere“ eller ”at genoprette“. I Det Nye Testamente bruges det om at reparere fiskegarn (Matt 4,21), og det beskriver også, som et medicinsk udtryk i græsk litteratur, den process at sætte en brækket knogle sammen. På samme måde, som vi ikke vil overlade en medtroende, der falder og brækker et ben, til sig selv, bør vi som lemmer af Kristi legeme blidt tage os af vores brødre og søstre i Kristus, som kommer til at snuble og falde, mens vi sammen vandrer på vejen til Guds rige.

**Til at tænke over**

`Hvorfor taler vi så tit ondt om en person, vi er vrede på, og lader vores vrede ulme eller til og med nærer tanker om hævn i stedet for at følge det, der står i Matt 18,15-17?`
