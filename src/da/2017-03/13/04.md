---
title:  Bær hinandens byrder
date:   19/09/2017
---

`Læs Gal 6,2-5; Rom 15,1; Matt 7,12. Hvilke andre råd, i tillæg til at hjælpe de faldne til rette, giver Paulus til de troende i Galatien?`

Det græske ord, der oversættes med ”byrde“ i Gal 6,2, er *baros*. Det betyder en tung byrde, som skal bæres over en lang afstand. Men med tiden blev det et udtryk for en hvilken som helst vanskelighed eller byrde, som fx en lang og varm dags arbejde (Matt 20,12). Selv om den umiddelbare sammenhæng i Paulus’ opfordring til at ”bære hinandens byrder“ helt sikkert indbefatter de moralske synder hos de medtroende, som er nævnt i det foregående vers, har han også en meget bredere forståelse i tanke. Paulus’ belæring viser os adskillige sider af kristenlivet, der ikke bør overses.

For det første, som Timothy George bemærker, ”har alle kristne byrder. Vores byrder er måske af forskellig størrelse og facon og vil være af forskellig art afhængig af de forhold, skæbnen har tildelt os i livet. For nogle er det fristelsens byrde og følgerne af et moralsk fald som i Gal 6,1. For andre kan det være en fysisk sygdom eller en mental forstyrrelse eller en familiekrise eller mangel på arbejde eller onde ånders undertrykkelse eller en hel masse andet. Men ingen kristen undgår byrder.“ (*Galatians*, s. 413).

For det andet er det ikke Guds tanke, at vi skal bære alle vores byrder alene. Desværre er vi ofte langt mere villige til at bære andres byrder end til at lade andre hjælpe os. Paulus fordømmer denne selvtilstrækkelige holdning som menneskelig stolthed (Gal 6,3), når vi nægter at erkende vores svagheder og behov. En sådan stolthed frarøver os ikke alene andres hjælp og trøst; men den forhindrer også andre i at opfylde den tjeneste, som Gud har kaldt dem til at udføre.

For det tredje kalder Gud os til at bære andres byrder, for at Guds barmhjertighed kan komme til udtryk. Vi finder en illustration af dette i Paulus’ ord: ”Men Gud, der trøster de fortrykte, trøstede os, ved at Titus kom“ (2 Kor 7,6). ”Guds trøst blev ikke givet til Paulus gennem hans private bønner og ved at vente på Herren, men ved at en ven kom og var sammen med ham, og gennem de gode nyheder, han bragte. Menneskeligt venskab, hvor vi bærer hinandens byrder, er en del af Guds hensigt med sit folk.“ (John R. W. Stott, *The Message of Galatians*, s. 158).

**Til at tænke over**

`Hvad får dig til ikke at bede andre om hjælp – skam, manglende tillid, en følelse af selvtilstrækkelighed? Kunne du henvende dig til en, du har tillid til, og dele dine byrder med vedkommende?`
