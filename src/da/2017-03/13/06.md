---
title:  At så og høste
date:   21/09/2017
---

Læs Gal 6,6-10. Det ord, der i Gal 6,7 oversættes med ”spotte“, findes kun dette ene sted i Det Nye Testamente; men det forekommer mange gange i den græske oversættelse af Det Gamle Testamente. Rent bogstaveligt betyder det ”at rynke på næsen i foragt“. I Det Gamle Testamente bruges det typisk til at beskrive foragt over for Guds profeter (2 Krøn 36,16; Jef 20,7), og det bliver til og med brugt til at give en malende beskrivelse af en oprørsk holdning over for Gud (Ez 8,17). Paulus’ pointe er, at mennesker kan ignorere Gud eller til og med blæse på hans bud; men de kan ikke narre Gud. Han er den endelige dommer, og til sidst vil de komme til at betale prisen for deres handlinger.

`Læs Gal 6,8. Hvad mener Paulus her? Hvilke eksempler kan du finde i Bibelen på mennesker, der såede i kødet eller såede i Ånden? (Se fx ApG 5, 1-5; Luk 22,3; Dan 1,8; Matt 4,1).`

Paulus’ billede om at så og høste er ikke enestående. Det afspejler dagliglivet, og billedet forekommer i mange ordsprog fra oldtiden. Men det, der er vigtigt, er, hvordan Paulus bruger det til at understrege sine tidligere udtalelser om kødet og Ånden. James D. G. Dunn bemærker: ”Et tilsvarende moderne udtryk er, at vi har frihed til at vælge; men vi har ikke frihed til at vælge følgerne af vores valg.“ (*Galatians*, s. 330).

Selv om Gud ikke altid befrier os fra de jordiske følger af vores valg, bør vi ikke blive fortvivlede over de dårlige valg, vi har foretaget. Vi kan glæde os over, at Gud har tilgivet vores synder og adopteret os som sine børn. Vi bør gøre mest muligt ud af de anledninger, vi har nu, til at investere i de ting, der vil give en rig himmelsk høst.

Gal 6,10 viser, at ”kristen etik har en dobbelt målgruppe: den ene er universel og altomfattende: ”Lad os da gøre godt mod alle“; den anden er mere bestemt og speciel: ”især mod vore trosfæller.“ Paulus’ almene appel var baseret på det faktum, at alle mennesker allevegne er skabt i Guds billede og derfor er uendeligt værdifulde i hans øjne. Hver gang de kristne har glemt denne grundlæggende sandhed i bibelsk åbenbaring, er de uvægerligt blevet ofre for racismens, sexismens, stammekulturens og klassekulturens synd og tusindvis af andre fordomme, som har skæmmet menneskenes samfund lige fra Adam og Eva til i dag.“ (Timothy George, *Galatians*, s. 427-428).

**Til at tænke over**

`Du sår enten noget godt eller noget dårligt. Hvilken slags afgrøde kommer du til at høste?`
