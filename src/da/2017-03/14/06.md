---
title:  Afsluttende bemærkninger
date:   28/09/2017
---

`Læs Gal 6,16-18. Paulus giver sin velsignelse til dem, der ifølge hans ord ”vil leve efter denne regel“ (Gal 6,16). Hvilken regel, tror du i lys af sammenhængen, at Paulus taler om?`

På græsk betyder ordet for ”regel“ egentlig den lige stav eller lineal, der blev brugt af murere eller tømrere til at måle med. Ordet fik efterhånden en overført betydning og henviste til de regler eller den standard, hvormed man evaluerer noget. Når man fx taler om den nytestamentlige kanon, henviser man til de syvogtyve bøger i Det Nye Testamente, der betragtes som autoritative med hensyn til at afgøre kirkens tro og praksis. Hvis en læresætning derfor ikke lever op til det, der findes i disse bøger, kan den ikke godkendes.

`Læs Gal 6,17; 2 Kor 4,10; 2 Kor 11,23-29. Hvori består ”Jesu sårmærker“, som Paulus bærer på sin krop? Hvad mener han, når han siger, at ingen må volde ham besvær på grund af dem? Kan Gal 6,14 være en hjælp til at besvare dette spørgsmål?`

Ordet ”sårmærke“ er oversat fra det græske ord stigmata, hvorfra også vores ord stigma (brændemærke) kommer. Måske henviser Paulus til den almindelige praksis at brændemærke slaver med deres herres mærke for at identificere, hvem de tilhørte, eller til den praksis, der findes i nogle mysteriereligioner, hvor et medlem ville brændemærke sig selv som et tegn på sin oprigtighed. ”Paulus bruger sandsynligvis udtrykket ”Jesu sårmærker“ som en henvisning til de ar, der findes på hans krop fra den forfølgelse og tortur, han havde været udsat for (se 2 Kor 4,10; 11,24-27). Hans modstandere insisterer nu på at tvinge de hedningekristne til at modtage omskærelsens mærker som et tegn på deres overgivelse til jødedommen. Men Paulus har mærker, der viser, hvis slave han er blevet, og for ham er der ingen anden at vise loyalitet over for end Kristus... De ar, Paulus havde fået fra sine fjender, mens han var i sin Herres tjeneste, udtrykte med stor veltalenhed hans overgivelse til Kristus.“ (*The SDA Bible Commentary*, 6. bind, s. 989).

**Til at tænke over**

`Hvilke ”mærker“, enten fysiske eller andre, har du på grund af din tro på Jesus? Med andre ord: hvad har din tro kostet dig?`
