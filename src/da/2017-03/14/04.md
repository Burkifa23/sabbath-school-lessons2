---
title:  Stolt af Kristi kors
date:   26/09/2017
---

Læs Gal 6,14. Efter at have afsløret de motiver, der fik nogle til at insistere på omskærelse, præsenterer Paulus en sidste gang sit budskab om evangeliet, denne gang i en kortfattet udgave. For Paulus er evangeliet baseret på to fundamentale grundsætninger: (1) korsets centrale rolle (vers 14) og (2) læren om retfærdiggørelse (vers 15). I vores studium til i dag vil vi fokusere på den første af disse.

Det kan være vanskeligt for os i det 21. århundrede at forstå, hvor chokerende Paulus’ kommentar om korset (Gal 6,14) var for de første læsere. I dag er Kristi kors et almindeligt og skattet symbol, som fremkalder positive følelser for de fleste. Men på Paulus’ tid var korset ikke noget, man var stolt af, men tvært imod noget afskyeligt. For jøderne var tanken om en korsfæstet Messias frastødende, og romerne fandt korsfæstelse så afskyelig, at den ikke engang blev anset for en passende henrettelsesmetode for en romersk borger.

Den foragt, hvormed datiden betragtede Kristi kors, ses tydeligt i den allertidligste tegning af korsfæstelsen. Der findes et stykke graffiti fra først i det andet århundrede, der gengiver korsfæstelsen af en mand med et æselhoved. Nedenfor korset og ved siden af tegningen af en mand med hænderne løftet i tilbedelse, findes en inskription, der siger: ”Alexander tilbeder sin gud“. Meningen er tydelig. Kristi kors anses som latterligt. I denne sammenhæng erklærer Paulus modigt, at han ikke kan være stolt af noget andet end Kristi kors!

`Læs Gal 6,14; Rom 6,1-6; Rom 12,1-8; Fil 3,8. Hvilken forskel gjorde Kristi kors for Paulus’ forhold til verden?`

Kristi kors ændrer alt for den troende. Det udfordrer os ikke alene til at revurdere, hvordan vi ser på os selv, men også på vores forhold til verden. Verden – vores nuværende onde tidsalder med alt, hvad den indebærer (1 Joh 2,16) – er i modstrid med Gud. Da vi er døde i Kristus, har verden ikke længere magt over os som dens slaver, og det gamle liv, vi engang levede for verden, findes ikke mere. Hvis vi følger Paulus’ analogi, bør bruddet mellem den troende og verden være, som om de to er døde over for hinanden.

**Til at tænke over**

`Hvilken virkning har korset haft på dit forhold til verden? Hvilken forskel har det gjort for dit liv? Hvor stor forskel er der på dit liv nu og før du gav dit liv til Jesus, som døde for dig?`
