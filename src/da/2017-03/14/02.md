---
title:  Paulus’ egen hånd
date:   24/09/2017
---

`Sammenlign Paulus’ afslutningsord i Gal 6,11-18 med hans afslutningsord i andre breve. Hvori ligner hans afslutning af Galaterbrevet de andre, og hvori er den anderledes? (Se hans afslutningsord i Romerbrevet, 1. og 2. Korintherbrev, Efeserbrevet, Filipperbrevet, Kolosserbrevet og 1. og 2. Thessalonikerbrev.)`

Paulus’ afslutningsbemærkninger er ikke altid de samme; men de indeholder en række fælles træk. (1) Hilsner til specifikke personer, (2) en sidste formaning, (3) en personlig signatur og (4) en afslutnings
bøn. Når vi sammenligner disse typiske træk med Paulus’ afslutningsbemærkninger i Galaterbrevet, finder vi to afgørende forskelle.

For det første indeholder Galaterbrevet i modsætning til så mange af de andre af Paulus’ breve ingen personlige hilsner. Hvorfor? Ligesom med den manglende traditionelle tak i begyndelsen af brevet, er dette sandsynligvis endnu et tegn på det anspændte forhold mellem Paulus og galaterne. Paulus er høflig, men ikke formel.

For det andet må vi huske, at det var Paulus’ vane at diktere brevet til en skriver (Rom 16,22). Når det var gjort, ville Paulus ofte selv tage pennen og skrive nogle få ord med sin egen hånd for at afslutte brevet (1 Kor 16,21). Men i Galaterbrevet fraviger han denne skik. Når han tager pennen fra skriveren, er han stadigvæk så bekymret over forholdene i Galatien, at han ender med at skrive mere. Han kan ikke lægge pennen fra sig, før han endnu en gang bønfalder galaterne om at vende om fra deres dumheder.

I Gal 6,11 understreger Paulus, at han skrev brevet med store bogstaver. Vi ved ikke, hvorfor han gør det. Nogle har ment, at Paulus ikke henviser til størrelsen på bogstaverne, men til deres kluntede form. De mener, at Paulus’ hænder enten var så forkrøblede af mishandling eller af hans arbejde som teltmager, at han ikke kunne skrive bogstaverne nøjagtigt. Andre mener, at hans kommentar er endnu et bevis for, at han havde dårligt syn. Selv om begge synspunkter er mulige, virker det langt mindre spekulativt at drage den slutning, at Paulus ganske enkelt med vilje skrev med store bogstaver for at understrege og fremhæve sin pointe, på samme måde som vi vil fremhæve et vigtigt ord eller en tanke ved at understrege den, sætte den i kursiv eller skrive med STORE BOGSTAVER.

Uanset formålet ønskede Paulus, at hans læsere skulle følge hans advarsler og formaninger.

` `
