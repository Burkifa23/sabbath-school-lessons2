---
title:  Trælle under verdens magter
date:   14/08/2017
---

Paulus sammenlignede vores forhold til Gud med børn og arvinger. Paulus går videre med dette billede ved at tale om arv i Gal 4,1-3. Paulus får læseren til at tænke på en situation, hvor en ejer af en stor ejendom er død og har efterladt alt til sin ældste søn. Men hans søn er stadig ikke myndig. Som det ofte også i dag er tilfældet, præciserer faderens testamente, at hans søn skal have en formynder, indtil han bliver myndig. Selv om han af navn er herre over sin fars ejendom, er han som umyndig i virkeligheden ikke meget mere end en slave.

Paulus’ billedbrug ligner det, han brugte i Gal 3,24 om en opdrager; men i dette tilfælde er formyndernes og forvalternes magt langt større. De er ikke alene ansvarlige for deres herres søns opdragelse; de leder også alle de finansielle og administrative sider af ejendommen, indtil sønnen er voksen nok til selv at overtage ansvaret.

`Læs Gal 4,1-3. Hvad siger Paulus, som igen bør hjælpe os til at forstå, hvilken rolle loven bør have i vores liv, nu vi er i Kristus?`

Der råder uenighed om, hvad Paulus helt nøjagtigt mente med udtrykket ”verdens magter“ i Gal 4,3. Det græske ord, som bruges, er *stoicheia*, der betyder ”elementer“. Nogle opfatter det som de grundlæggende elementer, der udgør universet (2 Pet 3,10.12); eller som dæmoniske kræfter, der styrer denne onde tidsalder (Kol 2,15); eller som grundlæggende principper i religiøs livsførelse, religionens ABC (Hebr 5,12). At Paulus lægger vægt på menneskehedens status som umyndige, før Kristus kom (Gal 4,1-3), antyder, at han her henviser til de elementære principper i et religiøst liv. Hvis det er tilfældet, siger Paulus, at den gammeltestamentlige tidsperiode, med sine love og ofringer, kun var som et evangeliets ABC, der gav et grundrids af frelsen. Hvor vigtige og informative ceremonilovene end var for Israel, var de kun en skygge af det, der skulle komme. Det var aldrig meningen, at de skulle træde i stedet for Kristus.

At indrette sit liv efter disse regler i stedet for omkring Kristus er som at ønske at gå tilbage i tid. For galaterne at vende tilbage til disse basiselementer, efter at Kristus var kommet, ville svare til, at den voksne søn i Paulus’ billede igen ønskede at blive umyndig!

**Til at tænke over**

Det er rigtigt, at en barnlig tro kan være positiv (Matt 18,3); men er det nødvendigvis det samme som åndelig modenhed? Eller kan man sige, at des mere man vokser åndeligt, des mere barnlig vil ens tro være? Hvor barnlig og ”uskyldig“ og tillidsfuld er din tro?
