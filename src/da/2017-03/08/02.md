---
title:  Vores tilstand i Kristus
date:   13/08/2017
---

`Læs Gal 3,25-29. Med ordene fra Gal 3,25 i tanke, læs Gal 3,26. Hvordan hjælper dette vers os til at forstå vores forhold til loven, nu da vi er blevet løskøbt af Jesus?`

Ordet ”for“ i begyndelsen af vers 26 forbinder dette vers og det foregående. På samme måde som en herres søn kun var under en opdrager, mens han var barn, siger Paulus, at de, som er kommet til tro på Kristus ikke længere er børn; deres forhold til loven er foran- dret, *fordi* de nu er Guds voksne ”sønner“.

Det ord, der i vers 26 oversættes med ”børn“, betyder egentlig ”sønner“; men Paulus indbefatter klart kvinder i denne kategori også (Gal 3,28). Grunden til, at han benyttede ordet ”sønner“ i stedet for ”børn“ er, at han henviste til den familiearv, der blev givet videre til sønnerne samtidigt med, at udtrykket ”Guds sønner“ var en særlig beskrivelse af Israels børn i Det Gamle Testamente (5 Mos 14,1; Hos 11,1). I Kristus kan også hedningerne nu få del i det særlige forhold til Gud, som tidligere havde været forbeholdt Israel.

`Læs Gal 3,27-28; Rom 6,1-11; 1 Pet 3,21. Hvad gør dåben til en så betydningsfuld begivenhed?`

Igen ser vi den logiske udvikling i Paulus’ argumenter. Han ser dåben som en afgørende beslutning om at vie vores liv til Kristus. I Rom 6 beskriver han dåben som en symbolsk forening med Jesus, både i hans død og hans opstandelse. I Galaterbrevet benytter han et andet billede: dåben er den handling, hvormed vi bliver iklædt Kristus. Paulus’ ordvalg minder om smukke afsnit i Det Gamle Testamente, der taler om at blive iklædt retfærdighed og frelse (se Es 61,10; Job 29,14). ”Paulus betragter dåben som det øjeblik, hvor Kristus omslutter den troende som en klædning. Selv om Paulus ikke bruger udtrykket, beskriver han den retfærdighed, der tildeles de troende.“ (Frank J. Matera, *Galatians* (Collegeville, Minn.: The Liturgical Press, 1992), s. 145).

Vores forening med Kristus, som symboliseres gennem dåben, betyder, at det, der er sandt om Kristus, også er sandt om os. Fordi Kristus er Abrahams ”afkom“, er de troende ”Kristi medarvinger“ (Rom 8,17), og dermed arvinger til alle de løfter, der blev givet til Abraham og hans efterkommere.

**Til at tænke over**

`Mediter over den tanke, at det, der er sandt om Kristus, også er sandt om os. Hvordan bør denne fantastiske sandhed få indflydelse på hver eneste side af vores tilværelse?`
