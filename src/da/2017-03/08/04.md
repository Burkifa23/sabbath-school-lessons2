---
title:  Gud sendte sin søn
date:   15/08/2017
---

”Men da tidens fylde kom, sendte Gud sin søn, født af en kvinde, født under loven“ (Gal 4,4).

Paulus’ valg af ordet ”fylde“ antyder, hvorledes Gud aktivt iværksatte sin plan i menneskehedens historie. Jesus kom ikke på et tilfældigt tidspunkt; han kom på netop det tidspunkt, som Gud havde forberedt. Fra et historisk synspunkt er den tid kendt som Pax Romana (den romerske fred), en to hundrede år lang periode med forholdsvis stor stabilitet og fred i Romerriget. Roms erobring af Middelhavsområdet havde bragt fred. Fælles handelssprog, gode rejseforhold og en fælles kultur forårsagede en hurtig spredning af evangeliet. Fra et bibelsk synspunkt markerede det også det tidspunkt, Gud havde fastsat for den lovede Messias’ komme (se Dan 9,24-27).

`Læs Joh 1,14; Gal 4,4-5; Rom 8,3-4; 2 Kor 5,21; Fil 2,5-8; Hebr 2,14-18; Hebr 4,14-15. Hvorfor var det nødvendigt for Kristus at blive et menneske for at løskøbe os?`

Gal 4,4-5 indeholder en af Skriftens mest koncise gengivelser af evangeliet. Jesu komme til menneskehedens historie var ikke tilfældig. ”Gud sendte sin søn.“ Gud tog med andre ord initiativet til at frelse os. Underforstået i disse ord er også den grundlæggende kristne tro på Kristi evige guddommelighed (Joh 1,1-3.18; Fil 2,5-9; Kol 1,15-17). Gud sendte ikke en himmelsk budbærer. Han kom selv, for kun Gud kunne frelse os.

Selv om Jesus fra evighed var Guds søn, blev han også ”født af en kvinde.“ I dette udtryk er jomfrufødslen muligvis underforstået. Mere specifikt bekræfter det hans sande menneskelighed.

Udtrykket ”født under loven“ peger ikke alene på Jesu jødiske arv, men indbefatter også den kendsgerning, at han bar vores fordømmelse og var født til at dø for vores synd.

Det var nødvendigt for Kristus at blive menneske, fordi vi ikke kunne frelse os selv. Ved at forene sin guddommelige natur med vores syndige natur blev Kristus lovgyldigt kvalificeret til at være vores stedfortræder, frelser og ypperstepræst. Som den anden Adam kom han for at genetablere alt det, den første Adam havde mistet ved sin ulydighed (Rom 5,12-21). Ved sin lydighed opfyldte han til fuldkommenhed lovens krav og genoprettede dermed Adams tragiske nederlag. Og ved sin død på korset opfyldte han lovens retfærdighed, som krævede synderens død. Dermed fik han ret til at frelse alle, som kommer til ham i sand tro og overgivelse.

