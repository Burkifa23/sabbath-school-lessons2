---
title:  Adoptionens privilegier
date:   16/08/2017
---

`Læs Gal 4,5-7. I Gal 4,5-7 udvider Paulus sit tema og understreger, at Kristus nu har løskøbt ”dem, der var under loven.“ Ordet ”løskøbe“ betyder at købe tilbage. Det henviser til den pris, der blev betalt for at købe enten en slaves eller et gidsels frihed. Ud fra sammenhængen er her tale om en negativ baggrund: en person har brug for at blive sat i frihed.
Men hvad er det, vi har brug for at blive befriet fra? Det Nye Testamente henviser os bl.a. til: (1) befrielse fra Djævlen og hans list (Hebr 2,14-15), (2) befrielse fra død (1 Kor 15,56-57), (3) befrielse fra syndens magt, som af natur slavebinder os (Rom 6,22) og (4) befrielse fra lovens forbandelse (Rom 3,19-24; Gal 3,13; 4,5).`


`Læs Gal 4,5-7; Ef 1,5; Rom 8,15-16. Rom 8,23; Rom 9,4-5. Hvilken positiv hensigt har Kristus opnået for os ved den frelse, vi har i ham?`

Vi taler tit om det, Kristus har gjort for os, som ”frelse“. Det er rigtigt; men Paulus’ enestående brug af ordet adoption (*huiothesia*) giver os en levende beskrivelse af, hvad frelsen indebærer. Selv om Paulus er den eneste nytestamentlige forfatter, der bruger dette ord, var adoption en velkendt juridisk procedure i den græsk-romerske verden. Adskillige romerske kejsere på Paulus’ tid benyttede adoption for at udvælge en arvtager, fordi de ikke havde en lovlig arving. Adoption garanterede en række privilegier. ”(1) Den adopterede søn bliver adoptivfaderens ... ægte søn. (2) Adoptivfaderen indvilliger i at give barnet en god opdragelse og sørge for det nødvendige mht. mad og klæder. (3) Adoptivfaderen kan ikke undsige sig sin adoptivsøn. (4) Barnet kan ikke reduceres til en slave. (5) Barnets biologiske forældre har ingen ret til at få ham tilbage. (6) Adoptionen giver ret til at arve.“ (Derek R. Moore-Crispin, ”Galatians 4,1-9: The Use and Abuse of Parallels“, *The Evangelical Quarterly*, vol. LXI/No. 3 (1989), s. 216).

Hvis disse rettigheder garanteres på det jordiske plan, forestil dig, hvor meget større privilegierne er for os som Guds adopterede børn!

**Til at tænke over**

`Læs Gal 4,6 og tænk over, hvad det betyder, at vi kan kalde Gud for vores far. Har du en sådan intim nærhed med Gud i dit eget liv? Hvis ikke, hvad er problemet? Hvad kan du forandre, så du kan opleve denne nærhed?`
