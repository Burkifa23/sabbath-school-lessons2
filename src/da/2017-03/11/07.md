---
title:  Til videre studium
date:   08/09/2017
---

”Sand tro kommer altid til udtryk i kærlighed. Når du ser hen til Golgata, er det ikke for at berolige din sjæl for ikke at gøre din pligt, ej heller for at få dig selv til at falde i søvn, men for at skabe tro på Jesus, en tro, der vil arbejde og rense sjælen fra selviskhedens urenheder. Når vi i tro griber fat i Kristus, er vores gerning kun lige begyndt. Alle mennesker har forkerte og syndige vaner, som det kræver en stærk kamp at overvinde. Hver eneste sjæl forventes at kæmpe troens strid. Hvis man er en Kristi efterfølger, kan man ikke være kynisk i forhandlinger, hårdhjertet eller uden medfølelse. Man kan ikke bruge grov tale. Man kan ikke være fuld af opblæsthed og selvfølelse. Man kan ikke være overlegen, ej heller kan man bruge hårde ord eller kritisere og fordømme.

Kærlighedens gerninger kommer af troens værk. Bibelens religion indebærer konstant arbejde. ”Således skal jeres lys skinne for mennesker, så de ser jeres gode gerninger og priser jeres fader, som er i himlene.“ ”Arbejd med frygt og bæven på jeres frelse, for det er Gud, der virker i jer både at ville og at virke for hans gode vilje.“ Vi skal være ivrige efter at gøre gode gerninger og sørge for at holde dem ved lige. Og dette siger det troværdige og sanddru vidne: ”Jeg kender dine gerninger.“ Det er rigtigt, at vores travle aktiviteter ikke i sig selv vil sikre os frelse; men det er også rigtigt, at tro, der forener os med Kristus, vil vække sjælen til handling (MS 16, 1890).“ (Ellen White kommentar, *The SDA Bible Commentary*, 6. bind s. 1111).

**Spørgsmål til drøftelse**

`1. Gennemgå sammen i klassen jeres svar fra torsdagens afsnit. Hvilket valg syntes de fleste var det letteste, og hvorfor? Hvilke vigtige sandheder er forbundet med lydighed mod loven?`

`2. Paulus siger, at tro viser sig i gerning. Hvad betyder det?`

`3. Tænk over ideen om, at man kan bruge friheden i Kristus til at give efter for synd. Hvorfor er det så let at gøre det? Hvilken fælde falder man i, hvis man mener det? (Se 1 Joh 3,8.)`

**Resume**
Frihed er et af Paulus’ yndlingsord, når han definerer evangeliet. Det indbefatter det, Kristus har gjort for os ved at befri os fra denne verdens trældom, men også, at vi er kaldet til at leve et kristent liv. Vi må være varsomme, så vores frihed ikke fører til enten lovtrældom eller til tøjlesløshed. Kristus har ikke sat os fri, for at vi skulle tjene os selv, men for at vi kan give vores liv til tjeneste for vores næste.
