---
title:  Hele lovens opfyldelse
date:   07/09/2017
---

`Læs Gal 5,13-15; Gal 5,3; Gal 5,14. Hvad er forholdet mellem Paulus’ negative udtalelse om ”at holde hele loven“ og hans positive bemærkning om, at ”hele loven er opfyldt“? Sammenlign Rom 10,5; Gal 3,10.12; 5,3 med Rom 8,4; 13,8; Gal 5,14.`

Mange har set kontrasten mellem Paulus’ negative udtalelse om at ”holde hele loven“ og hans positive forsikring om, at ”hele loven er opfyldt“ som et paradoks. Men det er det egentlig ikke. Løsningen ligger i det faktum, at Paulus med vilje bruger hvert udtryk for at markere en vigtig forskel mellem to måder at definere kristen opførsel på i forhold til loven. Det er fx vigtigt at bemærke, at når Paulus positivt omtaler de kristnes lydighed mod loven, beskriver han det aldrig som ”lovgerninger“. Det udtryk bruges udelukkende om den misforståede opførsel hos dem, der lever under loven og forsøger at fortjene Guds nåde ved at ”gøre“ det, loven kræver.

Det betyder ikke, at de, som har fundet frelse i Kristus, ikke er lydige. Det kunne ikke være mere forkert. Paulus siger, at de ”opfylder“ loven. Det, han mener, er, at sand kristen opførsel er meget mere end ydre lydighed eller kun at ”gøre“ det, loven siger; den ”opfylder“ loven. Paulus bruger ordet ”opfylder“, fordi det rækker langt videre end kun ”at gøre“. Denne lydighed har sin grundvold i Jesus (se Matt 5,17). Den opgiver ikke loven, den reducerer den ikke bare til ”kærlighed“; men gennem den kan de troende erfare hele lovens sande hensigt og betydning!

`Læs 3 Mos 19,18; Mark 12,31.33; Matt 19,19; Rom 13,9; Jak 2,8. Hvor siger Paulus, at lovens fulde betydning findes?`

Selv om det er et citat fra 3. Mosebog, er Paulus’ udtalelse i Galaterbrevet egentlig baseret på Jesu brug af 3 Mos 19,18. Jesus var ikke den eneste jødiske lærer, der henviste til 3 Mos 19,18 som en opfyldelse af hele loven. Rabbineren Hillel, som levede ca. et hundrede år før Jesus, sagde: ”Det, der er afskyeligt for dig, skal du ikke gøre mod din næste; dette er hele loven.“ Men Jesu synsvinkel er totalt anderledes (Matt 7,12). Ikke alene er den mere positiv; men den viser også at lov og kærlighed ikke er uforenelige. Uden kærlighed er loven tom og kold; uden lov har kærligheden ingen retning.

**Til at tænke over**

`Hvad er lettest, og hvorfor: at elske andre, eller at adlyde De Ti Bud? Del dit svar med klassen på sabbatten.`
