---
title:  Den kristne friheds væsen
date:   04/09/2017
---

Forud for Paulus’ opfordring til at stå fast i frihed kommer han med en meget vigtig udtalelse: ”Til den frihed har Kristus befriet os.“ Hvorfor skal de kristne stå fast i deres frihed? Fordi Kristus allerede har befriet dem. Vores frihed er med andre ord en følge af, hvad Kristus allerede har gjort for os.

Dette mønster, hvor en faktuel udtalelse efterfølges af en opfordring, er typisk for Paulus’ breve (1 Kor 6,20; 10,13-14; Kol 2,6). I Rom 6 giver Paulus fx en række faktiske teologiske sandheder om vores tilstand i Kristus, så som ”Vi ved, at vort gamle menneske er blevet korsfæstet sammen med ham“ (Rom 6,6). På baggrund af denne kendsgerning kan Paulus dernæst komme med en imperativ opfordring: ”Lad derfor ikke synden herske i jeres dødelige legeme, så I adlyder dets lyster“ (Rom 6,12). Dette er i virkeligheden Paulus’ måde at sige: ”Bliv, hvad I allerede er i Kristus.“ Det etiske indhold af evangeliet betyder ikke, at vi skal slæbe rundt på den byrde det ville være selv at forsøge at gøre noget for at bevise, at vi er Guds børn. I stedet gør vi, hvad vi gør, fordi vi allerede er hans børn.

`Læs Rom 6,14.18; Rom 8,1; Gal 4,3.8; Gal 5,1; Hebr 2,14-15. Hvad har Kristus befriet os fra?`

Anvendelsen af ordet frihed til at beskrive det kristne liv er mere fremtrædende i Paulus’ breve end noget andet sted i Det Nye Testamente. Ordet frihed og forskellige bøjninger af det forekommer 28 gange i Paulus’ breve; men kun 13 gange i resten af Det Nye Testamente.

Hvad mener Paulus med frihed? For det første er det ikke kun et abstrakt begreb. Det henviser ikke til politisk frihed, økonomisk frihed, eller frihed til at leve, som det passer en. Tvært imod, det er en frihed, der er forankret i vores forhold til Jesus Kristus. Sammenhængen indikerer, at Paulus henviser til frihed fra en lovbaseret kristendoms slaveri og fordømmelse. Men vores frihed indbefatter meget mere end det. Det indbefatter frihed fra synd, evig død og Djævlen.

”Adskilt fra Kristus karakteriseres menneskenes tilværelse som træl- dom – trældom under loven, trældom under synd, kødet og Djævlen. Gud sendte sin søn til verden for at bryde disse slaveejeres herredømme.“ (Timothy George, *Galatians*, s. 354).

**Til at tænke over**

`Hvad føler du dig slavebundet til i dit liv? Lær Gal 5,1 udenad og bed Gud om at gøre den frihed, du har i Kristus, til en virkelighed i dit liv.`
