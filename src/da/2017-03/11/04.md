---
title:  De farlige følger af lovtrældom
date:   05/09/2017
---

Den måde, Paulus introducerer Gal 5,2-12, angiver betydningen af det, han vil sige. ”Se“, ”Lyt“, ”Bemærk mine ord,“ er forskellige oversættelsesmuligheder. ”Jeg, Paulus, siger jer.“ Paulus går lige til sagen. Med sin kraftige brug af ordet ”se“, påkalder han ikke alene sine læseres fulde opmærksomhed, han bruger også sin apostolske myndighed. Han ønsker, at de skal forstå, at hvis hedningerne skal underkastes omskærelse for at blive frelst, må galaterne indse de farlige følger, som deres beslutning medfører.

`Læs Gal 5,2-12. Hvad advarer Paulus imod med hensyn til hele spørgsmålet vedrørende omskærelse?`

Paulus’ sprogbrug i vers 2 og 3 indeholder et interessant ordspil. Han siger, at Kristus intet vil gavne dem (*ophelesei*); de vil i stedet være forpligtede (*opheiletes*) til at holde loven. Hvis en person ønsker at leve efter loven, kan vedkommende ikke bare tilfældigt udvælge de regler, han ønsker at overholde. Det er enten alt eller intet.

For det andet vil de blive ”afskåret fra Kristus“. En beslutning om at blive retfærdiggjort ved gerninger indbefatter samtidigt en afvisning af Guds retfærdiggørelse af os i Kristus. ”I kan ikke få begge dele. Det er umuligt at modtage Kristus og dermed erkende, at du ikke kan frelse dig selv, og derefter acceptere omskærelse, hvormed du påstår, at du kan.“ (John R. W. Stott, *The Message of Galatians* (Leicester, England: InterVarsity Press, 1968), s. 133).

Paulus’ tredje indvending mod omskærelse er, at det forhindrer åndelig vækst. Han sammenligner med en løber, hvis fremdrift mod målstregen bevidst er blevet saboteret. Hans brug af ordet ”hindret“ (vers 7) blev faktisk brugt i militære kredse til at betegne ”ødelæggelsen af en vej eller en bro eller placeringen af forhindringer i vejen for fjenden for at forhindre hans fremgang.“ (*The SDA Bible Commentary*, 6. bind, s. 978).

Til sidst vil omskærelse fjerne korsets forargelse. Hvordan? Budskabet om omskærelse tilkendegiver, at du kan frelse dig selv; og det er derfor flatterende for menneskenes stolthed. Korsets budskab er derimod anstødelig for menneskers stolthed; for vi er nødt til at erkende, at vi helt og fuldt er afhængige af Kristus.

Paulus er så vred over disse mennesker, fordi de insisterer på omskærelse, at han siger, han ville ønske, at kniven ville glippe, og de ville kastrere sig selv! Barske ord, men Paulus’ tone genspejler ganske enkelt, hvor alvorligt han ser på denne sag.
