---
title:  Kristus har frigjort os
date:   03/09/2017
---

Læs Gal 5,1. Som en militærleders kampråb til sine vaklende tropper udfordrer Paulus galaterne til ikke at opgive deres frihed i Kristus. Paulus’ kraftige og intense ordvalg får næsten ordene til at løfte sig fra tekst til handling. Og det ser ud til, at det lige netop er Paulus’ hensigt. Selv om dette vers tematisk hænger sammen med både det, der er gået forud, og det, der følger efter, antyder dets afsnuppethed og mangel på syntaktisk sammenhæng på græsk, at Paulus ønskede, at dette vers skulle fremstå som et kæmpestort reklameskilt. Frihed i Kristus opsummerer hele Paulus’ argument, og galaterne var i fare for totalt at smide den væk.

`Læs Gal 1,3-4; Gal 2,16; Gal 3,13. Hvilke billeder bruges i disse vers, og hvordan hjælper de os til at forstå, hvad Kristus har gjort for os?`

Paulus’ ord: ”Til den frihed har Kristus befriet os“ (Gal 5,1) kan antyde, at han her har et andet billede i tanke. Ordlyden i det første udtryk ligner den formel, der blev brugt i slavers hellige befrielsesritual. Da slaver ikke havde nogle juridiske rettigheder, blev det antaget, at en guddom kunne købe deres frihed, og til gengæld ville en slave, selv om han var blevet befriet, i juridisk forstand tilhøre guden. Rent praktisk var dette selvfølgelig en rent fiktiv proces; det var slaven, der betalte penge til templet for sin frihed. Tænk fx over den formel, der bruges i en af de næsten to tusind år gamle inskriptioner, der findes i templet for Pythian Apollo i Delfi fra år 201 f.Kr. til 100 e.Kr.: ”Til frihed købte Pythian Apollo fra Sosibus fra Amphissa en kvindelig slave, hvis navn er Nicaea ... Beløbet for Nicaea er ... overgivet til Apollo for hendes frihed.“ (Ben Witherington III, *Grace in Galatia* (Grand Rapids, Mich.: William B. Eerdmans Publishing Company, 1998), s. 340).

Denne formel har en tydelig lighed med Paulus’ ordlyd; men der er en grundlæggende forskel. I Paulus’ billedbrug er der intet fiktivt. Vi tilvejebragte ikke selv købesummen for vores frihed (1 Kor 6,20; 7,23). Prisen var alt for høj for os. Vi var ikke i stand til at frelse os selv; men Jesus greb ind og gjorde det, vi ikke selv kunne gøre. Han betalte prisen for vores synd og befriede os dermed fra fordømmelse.

**Til at tænke over**

`Tænk over dit eget liv. Tror du af og til, at du kan frelse dig selv? Hvad bør dit svar fortælle dig om, hvor taknemlig du bør være for det, vi er blevet givet i Jesus?`
