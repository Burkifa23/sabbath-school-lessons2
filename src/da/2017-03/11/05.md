---
title:  Frihed, ikke tøjlesløshed
date:   06/09/2017
---

Gal 5,13 markerer et vigtigt vendepunkt i Galaterbrevet. Indtil nu har Paulus fokuseret helt og fuldt på det teologiske indhold af sit budskab. Nu går han over til at tale om kristen opførsel. Hvordan bør en person, der ikke frelses ved lovgerninger, leve?

`Læs Gal 5,13. Hvilket eventuelt misbrug af frihed ønskede Paulus at forhindre?`

Paulus var godt klar over den mulige misforståelse, der fulgte med hans understregning af den nåde og frihed, de troende har i Kristus (Rom 3,8; 6,1-2). Problemet var ikke Paulus’ evangelium, men den menneskelige tendens til selvisk nydelse. Historiebøgerne er fulde af beretninger om mennesker, byer og nationer, hvis korruption og moralske kaos var direkte knyttet til deres mangel på selvkontrol. Dette er grunden til, at Paulus så tydeligt kalder Jesu efterfølgere til at undgå at give efter for kødets begær. Han ønsker, at de skal gøre det modsatte, nemlig ”tjen(e) hinanden i kærlighed“.

Vores frihed i Kristus er altså ikke kun en frihed fra verdens trældom, men et kald til en ny slags tjeneste, nemlig den opgave at tjene andre i kærlighed. Det er ”anledningen til uhindret at elske vores næste, muligheden for at skabe menneskelige samfund, der er baseret på, at man gensidigt giver sig selv frem for at kæmpe for personlig magt og status.“ (Sam K. Williams, *Galatians* (Nashville, Tenn.: Abingdon Press, 1997), s. 145).

I dag kender vi kristendommen og ordlyden i moderne oversættelser af Gal 5,13 godt. Det er derfor let at overse den utrolige effekt, disse ord ville have på galaterne. Først af alt indikerer det græske sprog, at den kærlighed, der motiverer til denne slags tjeneste, ikke er almindelig menneskelig kærlighed. Det ville være umuligt; for menneskelig kærlighed gives i reglen på betingelser. På græsk indsætter Paulus den bestemte artikel før ordet kærlighed, og det indikerer, at han taler til ”den“ guddommelige kærlighed, som ”er udgydt i vore hjerter ved Helligånden“ (Rom 5,5). Den virkelige overraskelse ligger i det faktum, at det ord, der oversættes med ”tjen“, på græsk er ordet for at blive gjort til slave. Gud har ikke givet os frihed, for at vi skal være vores egne herrer, men for at vi gensidigt skal være hinandens tjenere/slaver bygget på Guds kærlighed.

**Til at tænke over**

`Vær ærlig: har du nogen sinde ment, at du kunne bruge den frihed, du har i Kristus, til at give efter for lidt synd her og der? Hvad er faren ved en sådan tankegang?`
