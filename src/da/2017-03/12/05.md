---
title:  Åndens frugt
date:   13/09/2017
---

”Men Åndens frugt er kærlighed, glæde, fred, tålmodighed, venlighed, godhed, trofasthed, mildhed og selvbeherskelse. Alt dette er loven ikke imod!“ (Gal 5,22-23).

`Hvordan genspejler lydighed mod De Ti Bud Åndens frugt, som den beskrives i disse vers? (Se også Matt 5,21-22. 27-28; 22,35-40).`

De Ti Bud er ikke et alternativ til kærlighed; de hjælper os til at finde ud af, hvordan vi skal vise kærlighed, både over for Gud og vores medmennesker. Uanset, hvor meget kærlighed går ud over lovens bogstav, er kærlighed ikke i strid med loven. Tanken om, at kærlighed til Gud og kærlighed til vores næste afskaffer De Ti Bud giver lige så meget mening som at sige, at kærlighed til naturen afskaffer loven om tyngdekraft.

I modsætning til de femten et-ords beskrivelser af kødets gerninger, beskrives Åndens frugt i ni elegante dyder. Forskere mener, at disse ni dyder er opstillet i tre grupper af tre; men der er meget lidt enighed om betydningen af deres rækkefølge. Nogle ser en underforstået henvisning til treenigheden i tallet tre; andre mener, at disse tre grupper af tre er en henvisning til, hvordan vi skal forholde os til Gud, til vores næste og til os selv; og andre ser listen dybest set som en beskrivelse af Jesus. Selv om hvert af disse synspunkter har noget i sig, bør den afgørende pointe ikke overses, nemlig at Paulus lægger meget stor vægt på kærlighed i den kristnes liv.

Den kendsgerning, at Paulus nævner kærlighed først af de ni dyder er ikke tilfældig. Han har allerede i Gal 5,6 og 13 understreget den centrale rolle, kærlighed spiller i det kristne liv, og han indbefatter det i sine andre lister over dyder (2 Kor 6,6; 1 Tim 4,12; 6,11 og 2 Tim 2,22). Alle de andre dyder findes også i ikke-kristne lister; men kærlighed er enestående for kristne lister. Alt dette viser, at kærlighed ikke kun bør ses som en af mange dyder, men som den afgø- rende kristne dyd, der er nøglen til alle de andre dyder. Kærlighed er Åndens ypperste frugt (1 Kor 13,13; Rom 5,5), og den bør definere enhver kristens liv og holdninger (Joh 13,34-35), uanset hvor svært det til tider kan være at vise kærlighed.

**Til at tænke over**

`Hvor meget selvfornægtelse kræver kærligheden? Kan man elske uden at fornægte sig selv? Hvad lærer Jesus os om kærlighed og selvfornægtelse?`
