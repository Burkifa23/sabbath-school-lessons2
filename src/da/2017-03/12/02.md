---
title:  At vandre i Ånden
date:   10/09/2017
---

`Læs Gal 5,16; 5 Mos 13,4-5; Rom 13,13; Ef 4,1; Ef 4,17; Kol 1,10. Nogle bibeloversættelser, bl.a. den danske fra 1948, siger: ”I skal vandre i Ånden.“ Hvad er forbindelsen mellem ideen at ”vandre“ og et liv i tro?`

”At vandre“ er et billede, der er hentet fra Det Gamle Testamente og henviser til, hvordan et menneske bør leve. Paulus, som selv var jøde, benytter ofte dette billede i sine breve til at beskrive den opførsel, der bør kendetegne det kristne liv. Hans brug af dette billede hænger sandsynligvis også sammen med det første navn, der blev brugt om den tidlige kirke. Før Jesu efterfølgere blev kaldt kristne (ApG 11,26), var de ganske enkelt kendt som dem, der fulgte ”Vejen“ (Joh 14,6; ApG 22,4; 24,14). Dette indikerer, at meget tidligt var kristendommen ikke kun et sæt teologiske trospunkter, der havde Jesus som deres centrum; men det var også en livets ”vej“, der skulle ”vandres“.

`Hvordan adskiller Paulus’ brug af billedet med at vandre sig med det, vi finder i Det Gamle Testamente? Sammenlign 2 Mos 16,4; 3 Mos 18,4; Jer 44,23 med Gal 5,16. 25; Rom 8,4.`

I Det Gamle Testamente blev opførsel ikke defineret kun som ”at vandre“, men mere bestemt ”at vandre i loven“. Halakhah er det juridiske udtryk, som jøderne brugte, når de henviste til de love og regler, der fandtes både i loven og i forfædrenes rabbinske traditioner. Halakhah bliver oftest oversat med ”den jødiske lov“, men ordet stammer egentlig fra det hebraiske ord, der betyder ”at vandre eller gå“, og henviser til ”den vej, man skal gå.“

Paulus’ opfordring til at ”vandre i Ånden“ er ikke en modsætning til lydighed mod loven. Han fremsætter ikke den tanke, at de kristne bør leve på en måde, der overtræder loven. Paulus er ikke em modstander af loven eller af lydighed mod loven. Han er en modstander af den legalistiske måde, loven blev misbrugt på. Den sande lydighed, som Gud ønsker, kan aldrig opnås gennem ydre tvang, men kun gennem en indre motivation, der skabes af Helligånden (Gal 5,18).

**Til at tænke over**

`Hvordan har din erfaring med at ”vandre i Ånden“ været? Hvordan gør man det? Hvilke ting i dit liv kan gøre denne vandring vanske- ligere?`
