---
title:  Kødets gerninger
date:   12/09/2017
---

Efter at have introduceret den strid, der foregår mellem kødet og Ånden, uddyber Paulus i Gal 5,18-26, hvad denne kontrast betyder, ved at give en liste over moralske laster og dyder. Sådanne lister over dyder og laster var almindelige i både jødisk og græsk-romersk litteratur. Disse lister beskrev visse former for opførsel, man skulle holde sig fra, og dyder, der skulle efterlignes.

`Undersøg grundigt de lister over laster og dyder, der gengives i følgende tekster: Jer 7,9; Hos 4,2; Mark 7,21-22; 1 Tim 3,2-3; 1 Pet 4,3; Åb 21,8. På hvilke måder ligner Paulus’ liste i Gal 5,19-24 disse andre lister, og hvordan adskiller den sig?`

Selv om Paulus var godt kendt med sådanne lister over laster og dyder, er der en stor forskel i hans måde at bruge de to lister i Galaterbrevet på. For det første henviser han ikke til dem på samme måde, selv om han opstiller kontrasten mellem dem. Han betegner listen over laster som ”kødets gerninger“, men listen over dyder som ”Åndens frugt“. Dette er en meget vigtig forskel. James D. G. Dunn skriver: ”Kødet kræver, men Ånden producerer. Den ene liste udstråler nervøs selv- sikkerhed og hektisk selvtilfredsstillelse; men den anden liste taler mere om omsorg for andre, renhed, udholdenhed, pålidelighed. Den ene beskriver menneskelig manipulation, den anden guddommelig muliggørelse eller nådestildeling og underbygger den pointe, at indre forvandling er en kilde til ansvarlig opførsel. (*The Epistle to the Galatians*, s. 308).

Den anden interessante forskel mellem Paulus’ to lister er, at listen over laster bevidst omtales i flertal: ”Kødets gerninger“. ”Åndens frugt“ derimod er ental. Denne forskel antyder måske, at et liv levet i kødet kun kan føre til splittelse, uro, splid og uenighed. Et liv levet i Ånden derimod fører til en Åndens frugt, som viser sig i ni egenskaber, der fører til enhed.

I denne sammenhæng påstår nogle, at det ikke betyder noget, hvad et menneske tror om Gud, så længe man er oprigtig. Intet kunne være mere forkert. Paulus’ liste over laster antyder det modsatte. Forkert opfattelse af Gud fører til fordrejede ideer om seksuel opførsel og religion og etik og fører til opløsningen af medmenneskelige forhold. Endvidere kan det resultere i, at man mister det evige liv (Gal 5,21).

**Til at tænke over**

`Se igen på listen over ”Kødets gerninger“. Hvordan er hvert punkt på listen en overtrædelse af et eller flere af De Ti Bud?`
