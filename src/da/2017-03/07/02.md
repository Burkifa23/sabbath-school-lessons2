---
title:  Loven og løftet
date:   06/08/2017
---

”Er loven da imod Guds løfter?“ (Gal 3,21).

Idet Paulus forudser, at hans udtalelser kan få hans modstandere til at drage den slutning, at han havde et nedsættende syn på loven, eller at hans kommentar om Guds løfter kun var et let skjult angreb på Moses og Toraen, stiller han det spørgsmål, de tænkte: ”Siger du, at loven modsiger Guds løfter?“ Paulus’ svar er et kraftigt ”Nej!“ En sådan slutning er umulig; for Gud er ikke imod sig selv. Gud gav både løftet og loven. Loven er ikke i strid med løftet. De to har blot forskellige roller og funktion i Guds overordnede frelsesplan.

`Læs Gal 3,21; 3 Mos 18,5; 5 Mos 6,24. Hvilken forkert opfattelse havde Paulus’ modstandere med hensyn til lovens rolle? Sammenlign de tre tekster.`

Disse mennesker troede, at loven var i stand til at give dem åndeligt liv. Deres synspunkt opstod sandsynligvis på grund af en forkert fortolkning af gammeltestamentlige afsnit som fx 3 Mos 18,5 og 5 Mos 6,24, hvor loven informerer om, hvordan livet skulle leves af dem, der var en del af Guds pagt. Loven regulerede deres liv inden for pagten; men de drog den slutning, at loven var kilden til en persons forhold til Gud. Bibelen gør det klart, at evnen til at ”gøre levende“ kun er en kraft, Gud og Helligånden har (2 Kong 5,7; Neh 9,6; Joh 5,21; Rom 4,17). Loven kan ikke åndeligt levendegøre nogen. Men det betyder ikke, at loven står i modsætning til Guds løfte.

Idet Paulus forsøger at bevise lovens manglende evne til at give liv, skriver han i Gal 3,22: ”Men Skriften har indesluttet alt under synd.“ I Rom 3,9-19 gør Paulus brug af en lang række vers fra Det Gamle Testamente for at vise, hvor slemt det står til med os. De forskellige afsnit er ikke bare kædet sammen på en tilfældig måde. Han begynder med syndsproblemets kerne – den selviske holdning, der plager menneskenes hjerter – og går videre til vers, der beskriver syndens dominans og til sidst dens universelle omfang.

Hvad er hans pointe? På grund af syndens omfang og lovens begrænsning kan løftet om evigt liv kun komme til os gennem Kristi trofasthed på vores vegne. Igen ser vi den store sandhed, der satte gang i Reformationen.

**Til at tænke over**

Hvilke store fordele er der for os i at holde loven, selv om den ikke kan frelse os? Hvilke positive ting har du rent praktisk erfaret i dit eget liv ved at være lydig mod Guds lov?
