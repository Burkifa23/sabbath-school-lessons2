---
title:  Loven som vores ”vogter”
date:   08/08/2017
---

Paulus giver to grundlæggende konklusioner mht. loven: (1) loven annullerer eller afskaffer ikke Guds løfte til Abraham (Gal 3,15-20); (2) loven står ikke i modsætning til løftet (Gal 3,21-22).

Hvilken rolle spiller så egentlig loven? Paulus skriver, at den blev tilføjet ”for overtrædelsernes skyld“ (Gal 3,19), og udvider denne tanke ved at benytte tre forskellige ord eller udtryk i forbindelse med loven: ”bevogtet“ (v. 23), ”spærret inde“ (v. 23) og ”opdrager“ (v. 24).

`Gal 3,19-24. Læs disse vers grundigt og under bøn. Hvad siger Paulus om loven?`

De fleste moderne oversættelser fortolker Paulus’ udtalelser om loven i Gal 3,19 på en negativ måde. Den originale græske tekst er ikke så ensidig. Det græske ord, der oversættes med ”bevogtet“, har betydningen ”at passe på“. Selv om det kan bruges i en negativ sammenhæng som at ”holde bevogtet“ (2 Kor 11,32), har det generelt i Det Nye Testamente en mere positiv betydning som ”at beskytte“ eller ”bevare“ (Fil 4,7; 1 Pet 1,5). Det samme er tilfældet med det ord, der oversættes med ”spærret inde“. Det kan også oversættes med ”lukket“ (1 Mos 20,18; Jos 6,1; Jer 13,19), ”at indeslutte“ (Rom 11,32). Som disse eksempler viser, kan ordet have både positive og negative betydninger, afhængigt af sammenhængen.

`Rom 3,1-2; 5 Mos 7,12-24; 3 Mos 18,20-30. Hvilke fordele gav loven (både moralloven og ceremoniloven) Israels børn?`

Paulus kan tale om loven i negative vendinger (Rom 7,6; Gal 2,19); men han har også mange positive ting at sige om den (se Rom 7,12. 14; 8,3-4; 13,8). Loven var ikke en forbandelse, som Gud lagde på Israel; tvært imod var den ment som en velsignelse. Selv om offersystemet ikke kunne fjerne synd, pegede det frem mod den lovede Messias, og dets love var en vejledning for menneskers opførsel og beskyttede Israel mod meget af den ondskab, som plagede andre af oldtidens civilisationer. I lyset af Paulus’ positive udtalelser om loven andre steder, ville det være en fejl at opfatte hans udtalelser her ude- lukkende på en negativ måde.

**Til at tænke over**

`Gode ting kan til tider blive misbrugt. Fx kan helbredende medicin, misbruges som rusmiddel. Kender du eksempler fra dit eget liv? Hvordan kan vi bruge denne sammenligning til bedre at forstå, hvad Paulus taler om i Galaterbrevet?`
