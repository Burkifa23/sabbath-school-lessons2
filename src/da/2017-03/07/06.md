---
title:  Loven og den troende
date:   10/08/2017
---

Læs Gal 3,25. Mange har fortolket Paulus’ udtalelse i Gal 3,25 som en total afvisning af loven. Men det giver ikke mening i lyset af hans positive udtalelser om loven andre steder i Bibelen.

Så hvad mener han egentlig?

For det første er vi ikke længere under lovens fordømmelse (Rom 8,3). Som troende tilhører vi Kristus og nyder det privilegium at være under nåde (Rom 6,14-15). Det giver os frihed og giver Kristus mulighed for at arbejde med os. Dette er, hvad sand frihed i evangeliet betyder. Det er noget helt andet end ikke længere at skulle adlyde loven – som er, hvad nogle mener, at ”frihed“ i Kristus betyder. Men ulydighed mod loven er i stedet synd – og synd er alt andet end frihed (Joh 8,34).

`Rom 8,1-3. Hvad betyder det ikke længere at være fordømt af loven? Hvilken indflydelse har denne fantastiske sandhed på, hvordan vi lever?`

Som en følge af at være tilgivet i Kristus er vores forhold til loven helt anderledes. Vi er nu kaldet til at leve et liv, der er Gud til behag (1 Thess 4,1); Paulus beskriver dette som at drives af Ånden (Gal 5,18). Det betyder ikke, at moralloven ikke længere gælder – det var aldrig problemet. Hvordan kunne det være det, når vi så tydeligt har set, at det er moralloven, der definerer, hvad synd er, og at det er moralloven, der er skrevet i vores hjerter?

Fordi loven er et udtryk for Guds karakter, genspejler vi hans karakter ved at adlyde loven. Men vi følger ikke kun et sæt regler, men selve Jesu eksempel. Han gør for os, hvad loven i sig selv aldrig kunne gøre: han skriver loven i vores hjerter (Hebr 8,10) og gør det muligt for lovens retfærdige krav at blive opfyldt i os (Rom 8,4). Gennem vores forhold til Jesus får vi kraft til at adlyde loven som aldrig før.

**Til at tænke over**

`Læs Rom 8,4. Hvad siger Paulus i dette vers? Hvordan har du set dette løfte gå i opfyldelse i dit eget liv? Hvorfor må frelsen altid være baseret på, hvad Kristus har gjort for os og intet andet, selv om vi oplever positive forandringer i vores liv?`
