---
title:  Loven som opdrager
date:   09/08/2017
---

`Gal 3,23. Her beskriver Paulus loven som en beskyttende og vogtende kraft. Hvad sammenligner han den med i vers 24, og hvad betyder det?`

Det ord, der oversættes med ”opdrager“, kommer fra det græske ord *paidagogos*. Nogle bibeloversættelser bruger ordet ”tugtemester“, ”vejleder“ eller til og med ”vogter“, men intet enkelt ord kan helt indeholde hele betydningen. En paidagogos var i det romersk-hellenistiske samfund en slave, som havde fået en myndighedsstilling over sin herres sønner, fra de fyldte seks eller syv år, og indtil de blev voksne. I tillæg til at sørge for deres fysiske behov, så som at forberede deres bad, sørge for mad og tøj til dem og beskytte dem fra enhver fare, havde paidagogos også ansvar for, at hans herres sønner gik i skole og læste deres lektier. I tillæg forventede man, at han ikke alene kunne undervise i og praktisere moralske dyder, men også at han sørgede for, at drengene lærte og selv praktiserede disse dyder.

Selv om nogle af disse pædagoger helt sikkert har været venlige og elsket af deres elever, beskrives de oftest i oldtidens litteratur som strenge tugtemestre. De sørgede for lydighed ikke alene ved barske trusler og irettesættelser, men også ved hjælp af piske- og stokke- slag.

Paulus’ beskrivelse af loven som en pædagog gør hans opfattelse af lovens rolle endnu tydeligere. Loven blev føjet til for at udpege synd og give oplæring. Selve denne opgaves natur betyder, at loven også har en negativ side, og det skyldes, at den irettesætter og fordømmer os som syndere. Men Gud bruger selv denne ”negative“ side til vores fordel; for den fordømmelse, som loven bringer, er netop det, der bringer os til Kristus. Loven og evangeliet er derfor ikke i modstrid med hinanden. Gud bestemte dem til at arbejde sammen for vores frelse.

”I dette afsnit af Skriften (Gal 3,24) taler Helligånden gennem apostlen specielt om moralloven. Loven åbenbarer synden for os og får os til at føle vores behov for Kristus og at flygte hen til ham for at finde tilgivelse og få fred ved at udvise anger over for Gud og tro på vores Herre Jesus Kristus.“ (Ellen White, *Selected Messages*, 1. bind, s. 234).

**Til at tænke over**

`Hvornår har du sidst sammenlignet dine handlinger, ord og tanker med loven? Foretag en sammenligning – ikke kun med lovens bogstav, men også med lovens ånd (Matt 5,28; Rom 7,6). Hvad fortæller dit resultat, om Paulus’ pointe i dette brev?`
