---
title:  ”Bevogtet under loven”
date:   07/08/2017
---

I Gal 3,23 skriver Paulus, at ”før troen kom, blev vi bevogtet under loven.“ Med ordet ”vi“ henviser Paulus til de jødekristne i menighederne i Galatien. De kendte loven godt, og Paulus har talt specielt til dem siden Gal 2,15. Det kan ses i modsætningen mellem ”vi“ i Gal 3,23 og ”I“ i Gal 3,26.

Gal 3,23 siger: ”Før troen kom“. Da Paulus opstiller en kontrast mellem lovens betydning før og efter Kristus (Gal 3,24), er ”troen“ mest sandsynlig en henvisning til vores tro og ikke en omtale af den kristne tro generelt.

`Læs Gal 3,22-23. Paulus siger, at jøderne ”blev bevogtet under loven“ før Kristus kom. Hvad mener han med udtrykket ”under loven“? Sml. med Rom 6,14-15; 1 Kor 9,20; Gal 4,4-5. Gal 4,21; Gal 5,18.`

Tolv gange bruger Paulus udtrykket ”under loven“ i sine breve.

1. *”Under loven“* betyder under lovens magt eller straf (Gal 4,21). Modstanderne i Galatien forsøgte at opnå livgivende retfærdighed ved lydighed. Men som Paulus allerede har gjort det klart, er dette umuligt (Gal 3,21-22), for uden Kristus er vi ikke i stand til at adlyde loven. Paulus vil senere til og med påpege, at galaterne i virkelighed fornægtede Kristus ved at ønske at være under loven (Gal 5,2-4).

2. *”Under loven“ indbefatter, at man er under dens fordømmelse*
(Rom 6,14-15). Fordi loven ikke kan sone for vores synd, vil overtrædelsen af dens krav til sidst føre til fordømmelse. Det er den tilstand, alle mennesker befinder sig i. Loven fungerer som en fangevogter, som indespærrer alle, der har overtrådt den, og nedkaldt dødsstraf over sig selv. Som vi vil se i bibelstudiet for i morgen, antyder brugen af ordet ”bevogtet“ (Gal 3,23), at det er, hvad Paulus i dette afsnit mener med ”under loven“.

Et beslægtet græsk ord, *ennomos*, som normalt oversættes med ”under loven“, betyder bogstaveligt ”inden for loven“ og henviser til at leve inden for lovens krav gennem en forening med Kristus (1 Kor 9,21). Det er umuligt at blive retfærdiggjort ved ”lovgerninger“, det vil sige at forsøge at holde loven adskilt fra Kristus, for kun de, som er retfærdige af tro, skal leve (Gal 3,11). Denne sandhed fjerner ikke loven; den viser kun, at loven ikke kan give os evigt liv. Det er allerede for sent.
