---
title:  ”Et nådeår fra Herren“
date:  17/03/2021
---

`Læs Es 61,1. Hvem taler i dette vers?`

Herrens ånd er over denne salvede person. Det betyder, at han er en messias eller Messias. Han skal ”bringe godt budskab til fattige og lægedom til dem, hvis hjerte er knust, for at udråbe frigivelse for fanger og løsladelse for lænkede“ (Es 61,1). Hvem lyder det som? Sammenlign med Es 42,1-7, hvor Guds tjener beskrives med lignende udtryk.

Es 61,2 taler om ”et nådeår fra Herren“. Messias, som er salvet som befrier og konge af Davids hus, udråber et specielt år med guddommelig nåde på det tidspunkt, hvor han udråber frihed. Sammenlign med 3 Mos 25,10, hvor Gud pålægger israelitterne at udråbe frihed hvert halvtredsindstyvende år: ”Det skal være et jubelår for jer. I skal hver især vende tilbage til jeres ejendom, I skal hver især vende tilbage til jeres familie.“ Det betyder, at personer, som var blevet tvunget til at sælge deres fædres jord eller blive slaver for at overleve vanskelige tider (3 Mos 25,25-55), kunne få deres jord og deres frihed tilbage. Da jubelåret begyndte med, at man blæste i hornet på forsoningsdagen (3 Mos 25,9), har vi tidligere nævnt denne tekst i forbindelse med Esajas 58.

”Et nådeår fra Herren“ i Es 61,2 er en slags jubelår; men det er ikke kun en overholdelse af 3 Mos 25. Dette år udråbes af Messias, kongen, når han åbenbarer sig gennem en tjeneste, hvor han befrier og genopretter. Udtrykket ligner nogle af de vendinger, som mesopotamiske konger brugte, når de styrkede den sociale omsorg ved at udråbe frihed fra skyld i de første år af deres regeringsperioder. Messias’ tjeneste går langt videre end forskrifterne i 3 Mos 25. Ikke alene udråber han ”frigivelse for fanger.“ Han bringer også lægedom til dem, hvis hjerte er knust, trøster de sørgende og genopbygger deres liv (Es 61,1-11). I tillæg til at udråbe ”et nådeår fra Herren“ udråber han også ”en hævndag fra vor Gud“ (Es 61,2).

`Til eftertanke. Hvornår gik Esajas’ profeti i opfyldelse? Luk 4,16-21. Hvordan blev dette opnået gennem Jesu gerning? Tænk over følgende: Vi er selvfølgelig ikke Jesus; men vi skal repræsentere ham over for verden. Hvad kan vi med vores begrænsninger gøre af det, som Messias gør ifølge Es 61,1-3? Hvordan kan vi rent praktisk udføre nogle af disse opgaver?`