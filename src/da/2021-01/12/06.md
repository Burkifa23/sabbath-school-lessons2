---
title:  ”En hævndag fra vor Gud“
date:  18/03/2021
---

`Hvorfor udråber Messias Guds hævn midt i alle de gode nyheder i Esajas 61? Hvornår går denne profeti i opfyldelse?`

Da Jesus, Messias, var i Nazaret, læste han Esajas 61 til og med sætningen ”udråbe et nådeår fra Herren“ i vers 2. Der standsede han og sagde: ”I dag er det skriftord, som lød i jeres ører, gået i opfyldelse“ (Luk 4,21). Helt bevidst undgik han at læse de næste ord i det samme vers, som siger ”og en hævndag fra vor Gud.“ Han var allerede begyndt at befri fanger fra Satans tyranni. Det skete, når han forkyndte de gode nyheder, og gav frihed og trøst. Men hævnens dag var endnu ikke kommet. I Matt 24 forudsagde han for sine disciple, at den guddommelige dom ville komme i fremtiden (sml. Mark 13; Luk 21).

I Esajas 61 er Guds hævndag ”Herrens store og frygtelige dag“ (Joel 3,4; Mal 3,23), som går i opfyldelse, når Jesus kommer igen for endeligt at besejre sine fjender og befri den undertrykte rest af sit folk (Åb 19; Dan 2,44-45). Selv om Kristus forkyndte begyndelsen af ”et nådeår fra Herren“, vil kulminationen først finde sted, når han kommer igen.

`Hvordan kan du forlige tanken om en kærlig Gud med udtalelserne om hævn? Er disse to ting uforenelige? Eller opfatter du hævn som et udtryk for hans kærlighed? Begrund dit svar.`

Selv om Jesus har sagt, at vi skal vende den anden kind til (Matt 5,39), var han andre steder ret tydelig i sine udtalelser om, at retfærdighed og straf vil blive udmålt (Matt 8,12). Paulus formaner os til ikke at gengælde ondt med ondt (1 Thess 5,15), men han sagde også, at når Herren åbenbares fra himlen med flammende ild, vil han bringe ”straf over dem, der ikke kender Gud“ (2 Thess 1,8).

Forskellen er selvfølgelig den, at kun Gud i sin uendelige visdom og barmhjertighed kan bringe både retfærdighed og hævn, hvor menneskelig retfærdighed og menneskelig hævn indeholder alle de fejl, svagheder og inkonsekvenser, som præger menneskeheden.

`Til eftertanke. Hvilken af følgende hændelser ville vække størst ønske om hævn: 1) En person skader en, du ikke kender. 2) En person skader en, du elsker. Hvorfor mon der står i Bibelen at hævnen er Guds (5 Mos 32,35)?`