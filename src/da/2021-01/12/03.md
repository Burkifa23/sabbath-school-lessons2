---
title:  Hvem tilgives?
date:  15/03/2021
---

Læs Es 59,15-21.

Esajas 59 giver et slående billede af syndens problem. Heldigvis giver Bibelen også håb om frelse. Vi må begynde med det første spørgsmål: Hvor mange har syndet? Bibelen er ikke i tvivl: Alle har syndet. Frelse kan derfor ikke baseres på manglen på synd; den må baseres på tilgivelse (Jer 31,34). Paulus er enig. Alle har syndet (Rom 3,9-20.23); der er altså ingen forskel (Rom 3,22). De, som bliver retfærdiggjort, kan kun regnes som retfærdige, fordi de ved tro modtager Guds retfærdighed som en gave gennem Kristi offer.

`Læs Rom 3,21-24. Hvad siger disse vers om, hvordan vi bliver frelst? Hvilket håb giver det os i dommen?`

De fleste tror, at spørgsmålet i dommen er ”Hvem har syndet?“ Men det er ikke et spørgsmål, der behøver at stilles; for alle har syndet. I stedet er spørgsmålet: Hvem er tilgivet? Gud er retfærdig, når han retfærdiggør den, ”som tror på Jesus“ (Rom 3,26). Den afgørende faktor i dommen er, hvem der har modtaget og bliver ved med at modtage tilgivelse ved at tro på Jesus.

Det er rigtigt, at vi bliver dømt for vores gerninger, men ikke i den forstand, at de kan frelse os. Hvis det var tilfældet, ville troen blive gjort til intet (Rom 4,14). Vores gerninger skal derimod vise, om vi virkelig er frelst (Jak 2,18).

`Læs Rom 3,20.23 Hvorfor kan gerninger ikke frelse os, hverken her og nu eller i dommen?`

Det er for sent for gode gerninger eller lydighed mod loven at frelse nogen. Hensigten med loven i en syndig verden er ikke at frelse, men at vise os vores synd. Men ”tro, virksom i kærlighed“ (Gal 5,6), kærlighed, der udgydes ved Helligånden i vores hjerter (Rom 5,5) viser, at en person har en levende tro på Jesus (se også Jak 2,26).

Gerninger er et ydre udtryk, det menneskelige tegn på en frelsende tro. I en ægte kristen erfaring vil troen derfor dagligt udtrykkes i overgivelse til Gud og vise sig i lydighed mod hans lov. I dommen benytter Gud gerninger som beviser for sine skabninger, der jo ikke kan læse de troendes tanker, som han kan. Men for en omvendt er kun de gerninger, som følger omvendelsen, når livet får kraft gennem Kristus og Helligånden, relevante i dommen. Det syndige liv før omvendelsen er allerede renset bort med Lammets blod (se Rom 6).