---
title:  En universel appel
date:  16/03/2021
---

`Læs Es 60,1-2. Hvad tales der om? Hvilke bibelske principper ser du i disse vers? Hvilket håb gives der?`

Vi får her en fremstilling af Guds befrielse af sit folk efter landflygtigheden. Det udtrykkes med billedet om, at Gud skaber lys i mørket, og peger frem til den endelige opfyldelse gennem frelse i Jesus Kristus.

`Læs Es 60,3. Hvis lys kommer folkeslagene og kongerne til?`

Når der siges du/dig/dit i disse vers, er det på hebraisk hunkøn og ental. Der henvises til Zion, der er personificeret som en kvinde, og omtalt i slutningen af det foregående kapitel (Es 59,20). Jordens mennesker, som er dækket af mørke, skal komme til Zion. De vil blive tiltrukket af lyset fra Herrens herlighed, som er brudt frem over hende (Es 60,2). ”Zion kaldes til at komme ind i det lys, der er hendes og til at løfte blikket og se sig omkring, når folkeslagene kommer til det samme lys“ (J. Alec Motyer, The Prophecy of Isaiah: An Introduction and Commentary, s. 494). Bemærk, at selv om Zion er Jerusalem, er vægten mere på folket end på byens fysiske beliggenhed.

Resten af Esajas 60 uddyber det tema, der introduceres i vers 1-3. Folkeslagene i verden bliver draget til Jerusalem på grund af Guds herlighed og tilstedeværelse der.

`Læs 1 Mos 12,2-3. Er der en forbindelse mellem denne profeti og Guds pagtsløfte til Abraham? Siger de det samme?`

Gud havde en overordnet hensigt, da han kaldte Abraham: Gennem Abraham skulle alle jordens slægter velsignes (1 Mos 12,3; 18,18; 22,18). Det var altså meningen, at Guds pagt med Abraham i sidste ende skulle være en pagt med alle mennesker gennem Abraham. Han og hans efterkommere skulle være Guds redskaber, hvorigennem Gud skulle åbenbares for verden.

Esajas ønskede at lede sit folk tilbage til deres ældgamle, oprindelige hensigt. Som repræsentanter for den sande Gud havde de ansvar ikke kun for sig selv, men for hele verden. De skulle tage imod fremmede, som søger Gud (se også Es 56,3-8); for hans tempel skulle ”kaldes et bedehus for alle folkeslagene“ (Es 56,7).

`Til eftertanke. Har Syvende Dags Adventistkirken en rolle i denne sammenhæng? Hvordan opfatter du din egen personlige rolle?`