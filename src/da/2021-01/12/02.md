---
title:  Syndens følger
date:  14/03/2021
---

Læs Es 59.

I Es 58,3 spørger folket Gud: ”Hvorfor ser du ikke, når vi faster, og ænser ikke, at vi spæger vort legeme?“

Es 59,1 antyder et andet spørgsmål: ”Hvorfor frelser Guds hånd os ikke, når vi beder om det? Hvorfor hører han ikke, når vi råber til ham?“ Esajas svarer, at Gud er i stand til at frelse og høre (Es 59,1); men når han ikke svarer, er der en helt anden grund til det.

`Læs Es 59,2. Hvilket budskab gives her som et svar på de underliggende spørgsmål i vers 1?`

Gud vælger at ”ignorere“ sit folk, ikke fordi det er hans ønske, men fordi ”jeres synder … skiller jer fra jeres Gud“ (Es 59,2). Her finder vi et af de tydeligste udsagn i Bibelen med hensyn til syndens følger i forholdet mellem Gud og mennesker. Esajas bruger resten af kapitel 59 på at uddybe denne pointe. Vi ser det ned igennem hele menneskehedens historie. Synd kan ødelægge vores forhold til Herren og føre os ud i evig ødelæggelse, ikke fordi synden skiller Gud fra os, men fordi den skiller os fra Gud.

`Læs 1 Mos 3,8. Hvordan viser dette eksempel det princip, som udtrykkes i afsnittet ovenfor?`

Synd er først og fremmest en afvisning af Gud, hvor vi vender os bort fra ham. Synden forstærker sig selv ved, at den ikke alene består i, at vi vender os bort fra Gud, men følgen deraf får synderen til at vende sig endnu mere bort fra Gud. Næsten hele Bibelen er en gengivelse af, hvordan Gud forsøger at nå syndere. Synd adskiller os altså ikke fra Gud, fordi Gud ikke ønsker at nå synderen, men fordi synden får os til at afvise hans guddommelige henvendelse til os. Det er derfor vigtigt, at vi ikke tolererer nogen synd i vores liv.

`Til eftertanke. Hvordan har du erfaret, at synd fører til en adskillelse fra Gud? Hvad har du erfaret som den eneste løsning på det problem?`