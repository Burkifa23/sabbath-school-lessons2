---
title:  Håb på forhånd
date:  24/02/2021
---

Den kendsgerning, at Esajas nøjagtigt forudsagde Kyros ved navn, forstyrrer mange, som ikke tror, at profeter modtager forudsigelser fra Gud. For at få det til at passe accepterer de teorien om, at en anden profet, en ”anden Esajas“, som levede på samme tid som Kyros, skrev Esajas 40-46. På den måde bliver Esajas’ Bog savet i to, den samme skæbne, som man traditionelt mener, at profeten Esajas selv led (se Hebr 11,37).

Men der er intet historisk bevis for, at der fandtes en anden ”Esajas“. Hvis han fandtes, ville det være mærkeligt, at Bibelen ikke omtaler ham; for hans budskab er meget vigtigt, og hans litterære kunstfærdighed er fantastisk. Selv de ældste bibelmanuskripter, Esajasrullerne fra Qumran, har ikke et brud mellem Esajas 39 og 40, som kunne antyde en overgang til en ny forfatters arbejde.

Esajas’ grundlæggende budskab gennem hele bogen er: Stol på den sande Gud og hans messianske befrier frem for andre magter. Forskere understreger med rette, at fokus skifter fra den assyriske periode i Esajas 1-39 til den babyloniske periode i kapitel 40 og fremefter. Men vi har set, at Esajas 13-14 og 39 allerede forudser et babylonisk fangenskab. Det er rigtigt, at Esajas 1-39 lægger vægt på dom, og at Esajas 40-66 lægger vægt på trøst og opmuntring. Men i de tidlige kapitler finder vi også et stort eftertryk på guddommelig trøst og forsikring, og senere afsnit, som fx Es 42,18-25; Es 43,22-28 og Es 48,1-11, taler om Guds dom over Juda, fordi de har svigtet ham. Esajas’ forudsigelser om fremtidig fremgang forudsætter faktisk en mellemperiode med lidelse.

`Til eftertanke. På trods af, at nationen blev udsat for frygtelige prøvelser på grund af folkets synd, fandtes der nogle iblandt dem, som ikke opgav håbet. De holdt fast ved Guds løfter, som fx 3 Mos 26,40-45. Læs disse vers. Prøv at sætte dig i de hebræeres sted, som var i live efter nederlaget til Babylon. Hvilket håb ville du finde i disse vers?`

`Hvilke åndelige principper ser du komme til udtryk i disse vers? Hvad siger Gud til Israel? På hvilken måde gælder de samme principper i vores liv?`