---
title:  En medfølende og lidende tjener
date:  25/02/2021
---

`Læs Es 49,1-12. Hvem er Guds tjener i disse vers?`

Gud kalder ham og giver ham navn, inden han er født, gør hans mund til et sværd, og han vil blive herliggjort ved ham. Han skal føre Israels folk tilbage til sig, være et frelsende lys for hele verden, en pagt, og sætte fanger i frihed. Der er mange ligheder mellem denne beskrivelse og den, vi finder i Esajas 42, hvor tjeneren er Messias. Det Nye Testamente beskriver tjenerens egenskaber i Jesus Kristus både i hans første og hans andet komme: Matt 1,21; Joh 8,12; 9,5; 17,1-5; Åb 1,16; 2,16; 19,15.

`Læs Es 49,3. Hvis denne tjener er Messias, hvorfor kalder Gud ham ”Israel“ her?`

Tidligere så vi, at i denne del af Esajas’ Bog henviser Guds tjener ”Israel/Jakob“ til nationen. Men her er det tydeligt, at navnet ”Israel“ (uden en parallel til ”Jakob“) benyttes om den individuelle tjener, som fører nationen tilbage til Gud (Es 49,5). Den individuelle tjener er blevet den ideelle repræsentant for nationen, som havde svigtet og dermed sat brugen af navnet Israel over styr (Es 48,1).

`Læs Es 49,4.7. Hvilket nyt element finder vi her?`

Her møder vi den første antydning af de vanskeligheder, som tjenerens opgave medfører. ”Forgæves har jeg anstrengt mig, på tomhed og vind har jeg brugt mine kræfter,“ klager han. I Dan 9,26 bliver ”en salvet fjernet uden dom“. Men han klynger sig til sin tro: ”Dog, min ret er hos Herren, min løn er hos min Gud“ (Es 49,4). J. Alec Motyer bemærker: ”Esajas forudså dermed en tjener med en sand menneskelig natur, prøvet på samme måde som os, men som viste sig at være troens banebryder og fuldender med en virkelig, personlig tro, som stadigvæk kan sige: min Gud, når intet længere synes at være umagen værd“ (J. Alec Motyer, The Prophecy of Isaiah: An Introduction and Commentary, s. 387).

Esajas 49,7 er overraskende. Tjeneren ”er ringeagtet og afskyet af folk,“ men Herren siger til ham: ”Konger skal se det og rejse sig, stormænd skal kaste sig ned for Herren, ... som udvælger dig.“

`Til eftertanke. Tænk over hvordan Jesus forblev trofast i sin gerning på trods af vanskeligheder. Hvordan kan du anvende det i dit liv, når du møder modgang?`