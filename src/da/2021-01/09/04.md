---
title:  En persisk ”Messias“
date:  23/02/2021
---

`Læs Es 44,26-45,6. Hvilken forbløffende profeti indeholder denne tekst?`

Esajas tjente som profet fra ca. 745 f.Kr. til ca. 685 f.Kr. Efter at have omtalt en sejrherre fra øst og fra nord (Es 41,2-3.25) og antyde, at dette ville være gode nyheder for Jerusalem (Es 41,27), forudsiger han meget nøjagtigt Kyros ved navns nævnelse. Han kom fra nord og øst for Babylon og indtog det i 539 f.Kr.; han tjente Gud ved at befri jøderne fra deres babyloniske landflygtighed; og han gav fuldmagt til genopbygningen af templet i Jerusalem (Ezra 1).

Der er ca. 146 år fra Esajas’ død til Babylons fald. Profetien var altså givet omkring 150 år, før den gik i opfyldelse. Det ville svare til, at George Washington havde forudsagt, at en mand ved navn Dwight Eisenhower skulle være med til at befri Europa i 1945!

Nøjagtigheden i Esajas’ profeti kan ikke betvivles. .Kyros’ handlinger er veldokumenterede i en række oldtidskilder, (bl.a. i babyloniske krøniker), hans egen optegnelse i ”Kyroscylinderen“ og i Bibelen (2 Krøn 36,22-23; Ezra 1; Dan 5; Dan 6,28; Dan 10,1). Dette er med til at styrke tilliden til, at Guds profeter lang tid i forvejen kan modtage nøjagtige forudsigelser om fremtiden.

`Læs Es 45,1. Hvorfor kalder Gud Kyros ”sin salvede“?`

Det hebraiske ord for ”salvede“, som bruges her, er det ord, ordet ”Messias“ kommer fra. Andre steder i Det Gamle Testamente kan det henvise til en salvet ypperstepræst (3 Mos 4,3.5.16; 3 Mos 6,22), en salvet konge i Israel (1 Sam 16,6; 1 Sam 24,6.10; 2 Sam 22,51) eller til Messias, en fremtidig ideel befrier og konge af Davids hus (Sl 2,2; Dan 9,25-26). Fra Esajas’ synsvinkel var Kyros en usædvanlig messias; han var ikke israelit. Han skulle gøre ting, som Messias skulle gøre, så som at besejre Guds fjender og befri hans landflygtige folk; men han kunne ikke være den samme som Messias, for han var ikke af Davids slægt.

Ved at forudsige Kyros viste Gud, at han alene kender fremtiden (Es 41,4.21-23. 26-28; Es 44,26). Han talte også til Kyros: ”Jeg giver dig mørkets skatte, de bortgemte rigdomme, for at du skal vide, at jeg er Herren, Israels Gud, som kalder dig ved navn“ (Es 45,3).

`Til eftertanke. Tænk på andre bibelske profetier, der er gået i opfyldelse (fx rigerne i Daniel 2; Daniel 7, eller tidsrammen for Kristus i Dan 9,24-27). Hvilket håb giver disse profetier os som mennesker?`