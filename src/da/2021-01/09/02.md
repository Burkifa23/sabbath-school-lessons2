---
title:  Et tjenerfolk
date:  21/02/2021
---

Læs Es 41. 

I Es 41,8 taler Gud om ”Israel, min tjener“, og i 42,1 introduceres ”min tjener“. Hvem er denne tjener?

Er det Israel/Jakob, israelitternes stamfar? Er det nationen Israel? Er det Messias/Kristus, som i Det Nye Testamente identificeres som Jesus?

I Esajas 41-53 er der henvisninger til to former for tjenere af Gud. Den ene kaldes ”Israel“ eller ”Jakob“, som fx i Es 41,8; 44,1-2.21; 45,4; 48,20. Da Gud omtaler Israel/Jakob i nutid, er det tydeligt, at han/Jakob repræsenterer det folk, der nedstammede fra ham. Dette bekræftes ved den kendsgerning, at frelse for Herrens ”tjener Jakob“ opnås på det tidspunkt, hvor han rejser ud af Babylon (Es 48,20).

I andre tekster som fx Es 42,1; 50,10; 52,13; 53,11 er Guds tjener ikke navngivet. Første gang han omtales i Es 42,1 er hans identitet ikke tydelig. Men Esajas udvider sin beskrivelse af ham i senere afsnit, og da bliver det tydeligt, at han er en person, som fører Jakobs (Israels) stammer tilbage til Gud (Es 49,5-6) og dør som et sonoffer for syndere (Es 52,13-53,12; se også Es 49,5-6). Han kan derfor ikke være den samme som nationen. Det er altså tydeligt, at Esajas taler om to Herrens tjenere. Den ene er folket, den anden er en enkelt-person.

`Læs Es 41,8-20. Hvilken rolle har folket som tjener?`

Gud forsikrer Israel om, at folket stadigvæk er Herrens tjener: ”Jeg har udvalgt dig, og jeg forkaster dig ikke“ (Es 41,9). Og så giver Gud et løfte til Israel, som er et af de største i hele Bibelen: ”Frygt ikke, for jeg er med dig, fortvivl ikke, for jeg er din Gud. Jeg styrker dig og hjælper dig, min sejrrige hånd holder dig fast“ (Es 41,10). Her og i de følgende vers er Israels grundlæggende opgave at stole på, at den sande Gud vil frelse dem (det gjorde kong Akaz ikke) fremfor at stole på andre guder og deres billedstøtter, som andre folkeslag gjorde (Es 41,7.21-24.28-29).

`Til eftertanke. Læg mærke til, hvordan Gud i Es 41,14 omtaler nationen som et kryb. Hvad ønskede han at sige med det? Læs hele teksten igennem for at finde svaret. Hvad siger det om, at også vi har brug for helt og fuldt at stole på Gud?`