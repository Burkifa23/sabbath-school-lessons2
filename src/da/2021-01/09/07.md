---
title:  Til videre studium
date:  26/02/2021
---

· Læs Ellen Whites beskrivelse af Jesu arbejde med at helbrede og undervise i Jesu liv, ”I Kapernaum“, s. 171-178.

”I sjælevindende arbejde er der brug for stor takt og visdom. Frelseren skjulte aldrig sandheden, men han udtalte den altid i kærlighed. I sin omgang med andre udviste han den allerstørste takt, og han var altid venlig og omtænksom. Han var aldrig uforskammet, talte aldrig et hårdt ord uden grund, forårsagede aldrig unødvendig smerte overfor en følsom sjæl. Han irettesatte ikke menneskelig svaghed. Frygtløst fordømte han hykleri, vantro og uretfærdighed, men der var gråd i hans stemme, når han udtalte sine barske irettesættelser. Han gjorde aldrig sandheden ubarmhjertig, men viste altid en dyb omsorg for menneskeheden. Hvert eneste menneske var værdifuldt i hans øjne. Han optrådte altid med guddommelig værdighed; alligevel bøjede han sig med den mildeste medfølelse og respekt over for hvert eneste medlem af Guds familie. I hvert menneske så han en, som det var hans opgave at frelse“ (Ellen White, Gospel Workers, s. 117).

**Spørgsmål til drøftelse**:

`1.	Læs sammen i klassen beskrivelsen i citatet ovenfor af, hvordan Jesus behandlede andre. Drøft principperne i det, og tal dernæst sammen om, hvor godt jeres egen menighed følger disse principper.`

`2.	Kender du et ”knækket rør“ eller en ”osende væge“ (Es 42,3)? Hvordan kan du hjælpe vedkommende uden at ”sønderbryde“ eller ”slukke“ ham eller hende? Hvordan kan du lede sådanne mennesker til Jesus? Hvad ville du fortælle dem, så de rent praktisk kan finde helbredelse og hjælp?`

`3.	Hovedbegrundelsen for, at der findes flere forfattere til Esajas’ Bog er, at mennesker ikke kan forudsige fremtiden, som Esajas gjorde. Hvad er det grundlæggende problem i dette argument, og hvorfor må vi som kristne direkte afvise den forudsætning?`

**Resumé**: Befrielse kræver en befrier. Guds tjenernation ville blive befriet af to befriere: Kyros, som ville befri de landflygtige i babylonisk fangenskab, og en unavngiven tjener, hvis identitet som Messias gradvist bliver åbenbaret. Denne tjener skulle genoprette ret og retfærdighed og føre de overlevende tilbage til Gud.