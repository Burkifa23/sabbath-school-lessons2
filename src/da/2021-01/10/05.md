---
title:  Vi er de fortabte!
date:  03/03/2021
---

Læs Es 53,3-9.

Billedet af den lidende tjener her er som en sart plante, foragtet og uden nogen tilsyneladende værdi (Es 53,2-3). Esajas har beskrevet Messias som et uskyldigt barn (Es 7,14-16; 9,6). Men nu ser vi ham ved afgrundens rand. Selv med den baggrund, vi tidligere har fået i bogen, er vi ikke forberedt på den skæbne, der venter tjeneren. Tvært imod! Esajas har lært os at sætte pris på det barn, der er født os, den ophøjede Fredsfyrste. Andre foragter ham; men vi ved, hvem han virkelig er.

Tjeneren er ikke den første, der bliver foragtet og opgivet eller kan beskrives som en lidelsernes mand. Kong David oplevede noget lignende, da han flygtede fra sin søn Absalon (2 Sam 15,30). Men denne tjeners lidelser er ikke kun hans egne og ikke et resultat af hans egen synd. ”Herren lod al vor skyld ramme ham“ (Es 53,6).

Svaret på spørgsmålet ”Hvorfor?“ er Esajas’ afgørende sandhed: På grund af Guds kærlighed ville hans Messias vælge at lide. Men hvorfor? Esajas fuldender den utænkelige sandhed: Han ville vælge at lide for at nå de fortabte, og de fortabte er os!

De, som ikke forstår, betragter tjeneren som en, der er ”slået og plaget af Gud“ (Es 53,4). Ligesom Jobs venner mente, at hans lidelser skyldtes hans synd, og ligesom Jesu disciple spurgte ham: ”hvem har syndet, han selv eller hans forældre, siden han er født blind?“ (Joh 9,2), formodede de, som så Jesus på korset, det værste. Havde Moses ikke sagt, at ”den, der er hængt på et træ, er en Guds forbandelse“ (5 Mos 21,23; sml. 4 Mos 25,4)?

Men det var alt sammen Guds vilje (Es 53,10). Hvorfor? Fordi ”Kristus har løskøbt os fra lovens forbandelse ved selv at blive en forbandelse for vor skyld“ (Gal 3,13). Fordi Gud har gjort ham, der ikke kendte til synd, til synd for os, for at vi kunne blive Guds retfærdighed i ham (2 Kor 5,21).

”Hvilken pris han har betalt for os! Se korset og offeret, der er løftet op der. Se hans hænder, som er gennemboret af grusomme nagler. Se hans fødder, som er fastgjort med nagler til træet. På sit legeme bar Kristus selv vore synder. Den lidelse og sjælekval er prisen for din frelse“ (Ellen White, God’s Amazing Grace, s. 172).

`Til eftertanke. Vægten af skylden, straffen for hele verdens synd – hver eneste synd begået af hver eneste synder – blev båret på en gang af Kristus på korset som det eneste middel, der kan frelse os! Det åbenbarer omkostningerne ved at synde, at prisen var så høj.`