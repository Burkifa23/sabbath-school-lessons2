---
title:  Digtet om den lidende tjener
date:  01/03/2021
---

Læs Es 52,13-53,12.

Denne passage er kendt som ”Digtet om den lidende tjener“ og stadfæster Esajas’ ry som ”evangelieprofeten“. I harmoni med evangeliets storhed hæver digtet sig over anden litteratur. Selv om det er kort, er hver eneste sætning fyldt med dyb mening, som åbenbarer kernen i Guds ufattelige indsats for at frelse en fortabt menneskehed.

Esajas har forberedt sin tilhørerskare ved at udvikle det messianske tema tidligt i bogen. Profeten begynder med hans undfangelse og fødsel (Es 7,14), introducerer ham som konge af Davids hus (Es 9,5-6), derefter beskriver han Messias’ arbejde med at genoprette Israel (Es 11,1-16) og hans stille tjeneste for at befri folkene fra uret og lidelse (Es 42,1-7). Dernæst åbenbarer Esajas det store drama om Messias, som bevæger sig fra tragedie til ophøjelse (Es 49,1-12; Es 50,6-10). Digtet om den lidende tjener lodder tragediens dybder.

`Repeter teksterne herover og læg mærke til, hvad siger de om Messias. Hvordan er de med til at forberede os på det, der kommer i Esajas 52 og 53? Eller gør de blot Esajas 52 og 53 endnu mere slående?`

Es 52,13-53,1 introducerer digtet med en oversigt, som indeholder en slående kontrast. Tjeneren vil have fremgang og blive ophøjet; men hans udseende vil blive skæmmet, så han ikke kan genkendes. Hvem kan tro det?

Es 53,2-3 er begyndelsen på en smertefuld nedgang fra tjenerens oprindelse og almindelige udseende til hans sorg og forkastelse. Es 53,4-6 laver en pause for at forklare, at hans lidelse i virkeligheden er vores straf, som han bærer, for at vi kan blive helbredt. Es 53,7-9 fortæller videre om, hvordan den uskyldige tjener bliver lagt i graven.

I Es 53,10-12 løftes tjeneren op og får den ophøjede belønning, som blev omtalt i begyndelsen af digtet i Es 52,13, men med den yderligere undervisning om, at hans offer for at frelse andre er Guds vilje.

Sammenlign dette digt med den ”bakke/dal“-struktur, vi finder i Fil 2,5-11, hvor Jesus fra begyndelsen har ”Guds skikkelse“, men giver afkald og bliver en tjener og mennesker lig, ydmyger sig og dør den mest ydmygende død: døden på et kors. ”Derfor har Gud højt ophøjet ham“, så alle skal bekende, at han er Herre (sml. Es 49,7).

`Til eftertanke. Læs Es 52,13-53,12. Skriv alt det, digtet siger, at Jesus har gjort for os. Tænk over, hvad disse handlinger på vore vegne betyder for os.`