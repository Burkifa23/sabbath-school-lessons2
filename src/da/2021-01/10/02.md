---
title:  Esajas’ krævende sandhed
date:  28/02/2021
---

Hvis det var Esajas’ hensigt kun at formidle information, kunne han have fremlagt alle detaljer omkring Messias på en gang. Men for at kunne undervise, overbevise og give sine tilhørere et møde med Herrens tjener, udviklede han et rigt mønster af gentagne temaer, der næsten er som en symfoni. Trinvist åbenbarer han Guds budskab, så hvert aspekt kan forstås i forhold til resten af billedet. Esajas er en kunstner, hvis lærred er tilhørerens sind.

`Læs Es 50,4-10. Hvad siger disse vers, og hvordan kan du se Jesus i dette afsnit?`

I Es 49,7 så vi, at Guds tjener er ringeagtet og afskyet og ”herskernes tjener.“ ”Konger skal se det og rejse sig, stormænd skal kaste sig ned.“ Her i Esajas 50 får vi at vide, at vandringen er tung for den milde lærer, hvis ord hjælper den trætte (Es 50,4). Vejen til oprejsning fører gennem fysisk fornedrelse (Es 50,6).

En sådan fysisk fornedrelse lyder slemt nok for os i den moderne, vestlige verden. Men i de gamle mellemøstlige kulturer var ære et spørgsmål om liv og død for en person og hans/hendes gruppe. Hvis man krænkede og behandlede nogen på denne måde, skulle man sørge for at være godt beskyttet. Når muligheden bød sig, var det nemlig sikkert, at offeret og hans/hendes klan ville hævne sig.

Kong David angreb og besejrede landet Ammon (2 Sam 10,1-12), fordi dets konge havde grebet Davids udsendinge og ladet ”halvdelen af deres skæg rage af og halvdelen af deres tøj skære væk, så bagdelen var bar“ (2 Sam 10,4). Men i Esajas 50 slår folk tjeneren, river skægget ud af hans kinder, og spytter på ham. Det, der gør disse handlinger til en international, inter-kosmisk begivenhed er, at offeret er en udsending fra kongernes Konge. Ved at sammenligne Es 9,6-7 og Es 11,1-16 med andre ”tjener“-afsnit, har vi faktisk set, at tjeneren er kongen, den store befrier. Men af en eller anden utænkelig grund frelser han ikke sig selv på trods af sin store magt og ære. Dette var så uhørt, at folk ikke ville tro det. Ved Jesu kors hånede folkets ledere ham: ”Andre har han frelst, lad ham nu frelse sig selv, hvis han er Guds salvede, den udvalgte“ (Luk 23,35); ”lad ham nu stige ned fra korset, så vil vi tro ham“ (Matt 27,42).

`Til eftertanke. Læs Es 50,4-10. Skriv de åndelige principper ned, der fremsættes her. Betragt dig selv i lyset af det, du har skrevet. På hvilke områder kan du gøre det bedre? Hvis det gør dig mismodig, så fortsæt denne uges studium!`