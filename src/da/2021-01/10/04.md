---
title:  Hvem troede på det 
date:  02/03/2021
---

I Es 52,13 bliver Herrens tjener ophøjet, men uden advarsel siger det næste vers, at hans skikkelse var så ussel, at han knap kunne genkendes som et menneske. Det Nye Testamente beskriver det, der var årsag til, at Jesu udseende blev så usselt. Han blev pisket, kronet med en tornekrone, korsfæstet, men derud over bar han hele den menneskelige races synd. Det var aldrig meningen, at synden skulle være naturlig for menneskene. At bære den fik ”Menneskesønnen“ til at se umenneskelig ud.

Sammenlign disse vers med beretningen om Job, som pludselig blev styrtet fra en stilling med stor rigdom, magt og ære til en elendighed, hvor han sad på jorden i aske og skrabede sine smertefulde sår med et potteskår (Job 1-2). Kontrasten var så stor, at end ikke Jobs venner til at begynde med kunne genkende ham (Job 2,12). Spørgsmålet lyder: Hvorfor lider Job? Hvorfor må Guds Messias lide? Ingen af dem fortjener det. Begge er uskyldige. Hvorfor så al den lidelse?

`Læs Es 52,13-53,12. Lav en liste over de vers, der indeholder temaet om, at den uskyldige lider for den skyldige. Hvad er hovedbudskabet for os i det?`

Læg mærke til spørgsmålene i Es 53,1. De understreger udfordringen ved at tro det utrolige (sml. Joh 12,37-41), og advarer mod ikke at få resten af historien med. Men spørgsmålene fremhæver også en appel. I denne sammenhæng understreger parallellen mellem de to spørgsmål, at Herrens frelsende arm (sml. Es 52,10) åbenbares for dem, som tror budskabet. Ønsker du at opleve Guds frelsende magt? Så må du tro budskabet.

`Læs Es 53,6 nøje. Hvad er det specifikke budskab i dette vers? Hvad siger denne tekst til dig personligt? Kan du finde håb i det på trods af dine tidligere synder og nederlag?`