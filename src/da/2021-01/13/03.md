---
title:  En guddommelig ”magnet“
date:  22/03/2021
---

`Læs Es 66,1-19. Husk på den tid, hvor Esajas skrev, og gengiv det grundlæggende budskab i disse vers.`

Gennem profeten gentager Gud en appel og advarsel, som gennemsyrer hele bogen: Gud vil frelse og genoprette de ydmyge, som skælver for hans ord (Es 66,2.5). Ligesom i Es 40,1 vil han trøste dem (Es 66,13). Men han vil tilintetgøre dem, der gør oprør imod ham. Det indbefatter hyklere med deres rituelle handlinger, hvis ofre Gud afviser (Es 66,3-4; sml. Es 1,10-15), og det omfatter dem, der hader og afviser de mennesker, der er tro mod Gud (Es 66,5). Det indbefatter også dem, der udøver hedenske vederstyggeligheder (Es 66,17) ligesom dem, der foregik i templet i Jerusalem (Ez 8,7-12).

`Læs Es 66,3. Hvad siger dette vers? Hvilke åndelige principper omtales her? Hvordan kan den samme tanke udtrykkes i forhold til moderne kristendom og tilbedelse?`

`Læs Es 66,18-19. Her fortælles, at Gud vil samle alle folk og sprog. Hvordan tror du, at Gud gør det?`

Efter at have udryddet sine fjender (Es 66,14-17) åbenbarer Gud sin herlighed, så han bliver en magnet, der drager alle folk til Jerusalem (sml. Es 2,2-4). Han sætter ”et tegn“ på dem eller blandt dem. Det bliver ikke specificeret her, men viser tilsyneladende tilbage til det sidste tegn, som Esajas omtalte: Gud giver sit folk glæde og fred og genopretter deres land (Es 55,12-13). Når han åbenbarer sin herlighed ved at genoprette sit folk efter ødelæggelse, er det et tegn på hans fornyede velvilje, ligesom han gav Noa regnbuen som tegn efter Syndfloden (1 Mos 9,13-17).

`Til eftertanke. Læs Es 66,5. Hvad vil det sige at skælve for Guds ord? Hvorfor ønsker Gud, at vi skal skælve for hans ord? Hvad kan det evt. fortælle om dit hjertes tilstand, hvis du ikke skælver?`