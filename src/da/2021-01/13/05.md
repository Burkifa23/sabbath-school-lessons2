---
title:  Et trosfællesskab
date:  24/03/2021
---

Israelitterne var ”et kongerige af præster og et helligt folk“ (2 Mos 19,6), hvor særlige præster var sat til side til at repræsentere dem som gudstjenesteledere. Men i fremtiden skulle nogle af hedningerne blive gudstjenesteledere (Es 66,21).

`Læs Matt 28,19 ApG 26,20 Gal 3,28 Kol 3,11 1 Tim 3,16. Hvordan ville denne ændring påvirke det nye trosfællesskab?`

I Guds ”nye verdensorden“ ville hedninger, der tilsluttede sig Guds folk, blive ligeværdige partnere med jøder i et kombineret trosfællesskab, som ville være et ”kongeligt præsteskab“. Forskellen mellem jøder og hedninger ville derfor blive funktionelt irrelevant.

`Hvornår gik denne profeti fra Esajas i opfyldelse?`

Paulus, missionær til hedningerne, forkyndte: ”Her kommer det ikke an på at være jøde eller græker … for I er alle én i Kristus Jesus, og hører I Kristus til, er I også Abrahams afkom, arvinger i kraft af Guds løfte“ (Gal 3,28-29).

At blive arving i kraft af løftet og dermed ophøjet til ”et kongeligt præsteskab“ var ikke et mandat til en overlegen eliteholdning, men en indsættelse til sammen med jøderne at forkynde ”hans guddomsmagt, han som kaldte jer ud af mørket til sit underfulde lys“ (1 Pet 2,9; Sml. Es 66,19).

Denne ophøjelse af hedninger gav ikke jøderne ret til at beklage sig og sige, at det var uretfærdigt af Gud at give dem den samme løn. Det gav heller ikke hedningerne ret til at behandle deres jødiske brødre og søstre med mangel på respekt, ligesom de arbejdere, der blev ansat sidst på dagen, ikke måtte se ned på dem, der var blevet ansat først (se Matt 20,1-16). Jøderne var først blevet ”Guds ord betroet“ (Rom 3,2) som redskaber for Guds åbenbaring. Paulus skrev til hedningerne: ”Men når nogle af grenene blev brækket af, og du, som er en gren af et vildt oliventræ, er blevet podet ind blandt grenene, og også får af saften fra det ægte træs rod, så skal du ikke hovere over de andre grene; og hvis du gør det, så husk på, at det ikke er dig, der bærer roden, men roden, der bærer dig“ (Rom 11,17-18).

`Til eftertanke. I lyset af korset og i lyset af missionsbefalingen, hvorfor er enhver form for åndelig eller etnisk eller til og med politisk elitisme afskyelig i Guds øjne? Overvej, om du nærer nogen form for åndelig eller etnisk overlegenhed?`