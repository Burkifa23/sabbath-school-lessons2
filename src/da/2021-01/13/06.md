---
title:  Jeres slægt og jeres navn skal bestå
date:  25/03/2021
---

`Læs Es 66,22 Hvad siger denne tekst, og hvilket håb finder vi i dette vers?`

Et af de smukkeste løfter i Esajas’ Bog findes i Es 66,22. Læs det nøje. I den nye himmel og på den nye jord vil vores slægt og vores navn bestå i al evighed. Her har vi et løfte om evigt liv i en verden, der er skabt på ny, en verden uden synd, uden død, uden lidelse, en ny himmel og en ny jord, den sidste og fuldkomne opfyldelse af vores kristne tro, fuldbyrdelsen af det, Kristus gjorde for os på korset.

`Læs Es 66,23. Hvorfor er der nymånedag og sabbatter i beskrivelsen af den nye himmel og den nye jord?`

Der er forskellige måder at se denne vanskelige tekst på, men her er én: Gud skabte sabbatten, før offersystemet eksisterede (1 Mos 2,2-3). Så selv om sabbatterne blev æret gennem det rituelle system, er de ikke afhængige af det. De fortsætter derfor uden afbrydelse i genoprettelsesfasen og på den nye jord. Bibelen antyder ikke, at nymånedage var lovbefalede tilbedelsesdage udenfor offersystemet. Måske kommer de til at være tilbedelsesdage på den nye jord, som de ugentlige sabbatter, men ikke nødvendigvis hviledage. Måske vil de falde i forbindelse med livets træs månedlige cyklus (Åb 22,2)...

Uanset, hvad den specifikke betydning af Es 66,23 er, synes den afgørende pointe at være, at Guds folk kommer til at tilbede ham i al evighed.

`Læs Es 66,24. Hvorfor afslutter Esajas med det negative billede af de frelste, som ser på ligene af dem, der brød med Gud, og som han har ødelagt?`

Som en malende advarsel til folket på sin tid, opsummerer Esajas kontrasten mellem de trofaste, der overlever Babylons ødelæggelse og oprørerne, som vil blive ødelagt. Dette handler ikke om evig pine. Oprørerne er døde, dræbt af ”ild“, der ikke slukkes, før den har udført sin opgave, så genskabelsen af Jerusalem kunne begynde.

Esajas’ advarsel peger fremad til en endelig opfyldelse, som Åbenbaringsbogen profeterer om: udryddelsen af syndere, Satan og døden i ildsøen (Åb 20), hvorefter der vil komme ”en ny himmel og en ny jord“, et helligt nyt Jerusalem, og aldrig mere ”sorg, ej heller skrig, ej heller pine, … thi det, der var før, er forsvundet“ (Åb 21,1-4); sml. Es 65,17-19), en ny tilværelse med evigt liv for alle, som ”er købt fri af jorden“ (Åb 14,3).