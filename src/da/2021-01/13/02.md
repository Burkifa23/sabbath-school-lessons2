---
title:  En ny himmel og en ny jord
date:  21/03/2021
---

`Læs Es 65,17-25. Hvilken genorettelse lover Herren i disse vers?`

Gud lover en ny skabelse. Han siger: ”Nu skaber jeg en ny himmel og en ny jord; det, der skete tidligere, skal ikke længere huskes“ (Es 65,17). I denne bemærkelsesværdige profeti lover Herren, at han vil skabe ”Jerusalem om til jubel, dens folk om til fryd“ (Es 65,18). Der vil ikke mere være gråd i byen (Es 65,19). Folk vil leve meget længere end et hundrede år, før de dør (Es 65,20). De vil glædes over deres arbejde og deres børn (Es 65,21-23). Gud vil svare dem, selv inden de kalder (Es 65,24).

`Selv om dette er en smuk beskrivelse, hvorfor er det ikke vores endelige genoprettelse, vores endelige håb?`

Foreløbig har vi fået et billede af en fredelig og lang tilværelse i det lovede land. Men selv om mennesker lever længere, dør de alligevel. Hvor er den radikale forvandling af naturen, som vi forventer med skabelsen af ”en ny himmel og en ny jord“? Det næste vers fortæller, at ”ulven og lammet græsser sammen, løven æder strå som oksen; men slangens føde er støv. Der findes hverken ondskab eller ødelæggelse på hele mit hellige bjerg, siger Herren“ (Es 65,25).

Der kræves en ny skabelse for at genoprette jorden til den ideelle status, som den havde, før synden i Edens have førte til død. I Esajas 65 præsenterer Gud skabelsen af ”en ny himmel og en ny jord“ som en proces, en serie af forskellige trin, som begynder med genskabelsen af Jerusalem. Sammenlign med Esajas 11, hvor Messias bringer retfærdighed (Es 11,1-5). Da vil der endelig blive fred på Guds verdensomspændende ”hellige bjerg“. Det billede, der tegnes i Esajas 11 ligner det, vi finder i Esajas 65: ”Ulven skal bo sammen med lammet … og løven æder strå som oksen“ (Es 11,6-7). Selv om Herrens ”hellige bjerg“ skulle begynde med Zions bjerg i Jerusalem, var det kun en forløber, et symbol på, hvad Gud lover at gøre til sidst, i en ny verden sammen med sit frelste folk.

`Til eftertanke. I dag er mange mennesker optaget af mulighederne for at leve længere end nu. Forestil dig, at de fleste i stedet for at leve 60, 70, 90 eller til og med 100 år ville leve en million år eller mere. Hvorfor ville menneskehedens grundlæggende problem alligevel ikke blive løst?`