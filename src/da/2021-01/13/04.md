---
title:  Missionærer og verdensledere
date:  23/03/2021
---

`Læs 66,19-20. Hvad betyder det, at de, der har overlevet, bringer folk fra forskellige nationer som en offergave til Herren?`

Gud udsender dem, der har overlevet hans ødelæggelse, til jordens ende for at hente folk, som ikke kender Gud, til Jerusalem. ”De skal fortælle folkene om min herlighed“ (Es 66,19). Dette er en af de tydeligste gammeltestamentlige tekster om missionærers arbejde. Så ikke alene bliver folk draget til det hebraiske folk, men nogle af hebræerne vil rejse til andre folk og lære dem om den sande Gud. Dette er en model, som er meget tydelig i Det Nye Testamente. Selv om der havde været jødisk missionsarbejde i tiden mellem hjemkomsten fra landflygtighed og Jesu tid (Matt 23,15), spredte de første kristne evangeliet hurtigt og i stort omfang (Kol 1,23).

På samme måde, som israelitterne bragte afgrødeofre til Herren i templet, ville missionærerne bringe ham en offergave. Men deres offer ville være ”alle jeres brødre fra alle folkene“ (Es 66,20). Ligesom afgrødeofre var gaver til Gud, som ikke var blevet slagtet, ville de nyomvendte, som blev bragt til Herren, blive præsenteret som ”levende ofre“ (sml. Rom 12,1). Den tanken, at mennesker kunne gives som et slags offer til Gud, finder vi allerede i den meget tidligere indvielse af levitterne under ørkenvandringen (4 Mos 8,11).

`Læs Es 66,21. Hvilken betydning har det, at Gud lover at ”tage nogle til præster og levitter“?`

Vers 21 siger, at Gud ”blandt dem“ vil tage nogle til præster og levitter. Dette ”blandt dem“ henviser til ”alle jeres brødre fra alle folkene“ i det foregående vers. Dette er hedninger, blandt hvem Gud ville udvælge gudstjenesteledere sammen med præster og levitter. Dette er en revolutionerende ændring. Tidligere havde Gud kun tilladt Arons efterfølgere at gøre tjeneste som præster, og kun Levis efterfølgere måtte hjælpe dem. Hedninger kunne ikke bogstaveligt blive efterkommere af Aron eller Levi; men Gud ville indsætte nogle til at gøre tjeneste i disse hverv, som tidligere havde været forbudt for selv de fleste jøder.

`Til eftertanke. Læs 1 Pet 2,9-10. Hvem skriver Peter til? Hvad siger han? Hvilket budskab har han til hver enkelt af os som medlemmer af ”et helligt folk“ i dag? Udfører vi vores opgave bedre end det oprindelige folk (2 Mos 19,6)?`