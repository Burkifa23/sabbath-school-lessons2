---
title:  Problemet med afgudsdyrkelse
date:  18/02/2021
---

Læs Es 40,19-20.

Afgudsdyrkelse ødelægger forholdet med Gud ved at han bliver erstattet af noget andet (2 Mos 20,4-5; Es 42,8). Derfor omtaler profeterne det som åndelig ”utroskab“ (Jer 3,6-9; Ez 16,15-19).

`Læs Es 41,29. Hvordan beskriver Esajas afguderne? Hvordan opfatter du det, han siger om dem? Hvorfor er det en meget passende beskrivelse af enhver afgud, uanset hvad den består i?`

Oldtidens afgudsdyrkere troede, at de tilbad mægtige guddommelige væsner gennem afbildninger eller symboler. Tilbedelse af et afgudsbillede, som repræsenterer en anden gud, er brud på det første bud: ”Du må ikke have andre guder end mig“ (2 Mos 20,3).Guldkalvens hensigt var at repræsentere den sande Gud (2 Mos 32,4-5), men det afvises af ham, for ingen ved, hvordan de skal fremstille Gud (5 Mos 4,15-19), og intet kan repræsentere hans uforlignelige herlighed og storhed. Et gudebillede fungerer derfor som en anden gud, og tilbedelse af det bryder både det første og det andet bud.

Guds folk har ikke brug for gudebilleder; for de har Guds sande nærvær hos sig i hans helligdom. At tilbede et afgudsbillede er det samme som at udskifte og dermed fornægte hans virkelige nærvær.

`Hvilke former for afgudsdyrkelse møder vi i dag – og finder vi det inden for menigheden?`

”Mange, som kalder sig kristne, tjener andre guder end Herren. Vor Skaber kræver vores udelte tilbedelse, vores højeste troskab. Alt, som dæmper vores kærlighed til Gud eller griber ind i vor tjeneste, som han alene fortjener, bliver derved en afgud“ (Ellen White Comments, The SDA Bible Commentary, 2. bd. s. 1011-1012).

Vi ved fra gamle skrifter, at afgudsdyrkelse var attraktivt; for det handlede om materialisme. Ved at benytte tilbedelsesformer, som mennesker kunne relatere til, tilbad afgudsdyrkere kræfter, som de troede kunne give dem frugtbarhed og fremgang. Det var en selvhjælpsreligion. Lyder det bekendt?

Lige før Herren kommer igen, og hans vej er banet ved et sidste Elias-budskab om forsoning (Mal 4,22-24), vil valget blive det samme som på Esajas’ tid: Vil du tilbede Skaberen, eller vil du tilbede noget andet (Åb 13-14)? Til syvende og sidst tilbeder vi altid noget/nogen.