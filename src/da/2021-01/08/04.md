---
title:  Evangelismens begyndelse
date:  16/02/2021
---

`Læs Es 40,9-11. Hvilken form for begivenhed beskrives her?`

Senere i Esajas’ Bog optræder en mandlig budbærer med gode nyheder til Jerusalem (Es 41,27). Men i Es 40,9 forkyndes der fra et højt bjerg, og her er budbæreren på hebraisk i hunkøn: ”Her kommer jeres Gud!“

I Sl 68 priser David Gud, fordi han ”giver de ensomme et sted at bo, han fører fanger ud og giver dem lykke“ (Sl 68,7). Selv om dette henviser til befrielsen fra fangenskabet i Egypten, bruger Esajas de samme ideer med henvisning til forkyndelsen af en anden ”befrielse“, nemlig hjemkomsten fra fangenskabet i Babylon.

Det Nye Testamente anvender Es 40,3-5 om Johannes Døber, som banede vej for Kristus, det evige Ord, som ”i kød“ blev Herrens nærvær blandt sit folk (Joh 1,14).

Men også før Johannes talte andre om nyheden om Kristi komme. Blandt de første var Simeon og Anna, som begge var langt oppe i årene. De mødte Jesus, da han som baby blev fremstillet i templet (Luk 2,25-38). Ligesom Esajas’ budbærere var der altså både en mand og en kvinde. Simeon ventede på Israels trøst, som skulle komme gennem Messias (Herrens salvede) (Luk 2,25-26).

I lyset af Esajas’ profeti ser det ikke tilfældigt ud, at Anna, en profetinde, var den første, der offentligt forkyndte fra tempelhøjen for Jerusalems indbyggere, at Herren var kommet nær: ”Hun trådte frem i samme stund, priste Gud og talte om barnet til alle, der ventede Jerusalems forløsning“ (Luk 2,38). Dette var den kristne evangelismes begyndelse, som vi kender den: forkyndelsen af evangeliet, de gode nyheder, at Jesus Kristus er kommet for at bringe frelse. Senere betroede Jesus de første budskaber om hans triumferende opstandelse til en anden kvinde, Maria Magdalene (Joh 20,17-18). Hans opstandelse er det, der sikrer, at hans evangeliske opgave på jorden var vellykket. Mennesker er som græs; men det guddommelige Ord, som blev menneske, er evigt (Se Es 40,6-8)!

`Til eftertanke. Læs Es 40,11. Hvilket billede tegnes i dette vers? Skriv et kort afsnit om, hvordan du selv har oplevet at blive ledt af Herren som din hyrde. Hvorfor er det godt at genopfriske sådanne erfaringer?`