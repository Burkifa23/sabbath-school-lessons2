---
title:  Trøst for fremtiden
date:  14/02/2021
---

`Læs Es 40,1-2. I disse vers trøster Gud sit folk. Tidsperioden for deres straf var endelig slut. Hvilken straf er der tale om?`

Blev denne straf administreret af Assyrien, Guds ”vredes kæp“ (Es 10,5), som Gud befriede Juda fra ved at ødelægge Sankeribs hær i 701 f.Kr. (Es 37)? Eller er det straffen, administreret af Babylon, som førte gods og mennesker fra Juda til Babylon, fordi Hizkija havde fremvist al sin rigdom til Merodak-Bal’adans budbærere (Es 39).

Selv om ”Assyrien“ og ”assyrer(e)“ omtales 43 gange fra Es 7,17 til 38,6, optræder Assyrien kun en enkelt gang i resten af Esajas’ Bog, hvor Es 52,4 henviser til tidligere undertrykkelse fra Egypten og dernæst fra Assyrien. I den sidste del af bogen omtales befrielse fra landflygtigheden i Babylon (Es 43,14; 47,1; 48,14.20), og det er Kyros, perserkongen, som erobrede Babylon i 539 f.Kr., som kommer til at befri Judas landflygtige (Es 44,28; 45,1; 45,13).

Esajas 1-39 fremhæver begivenheder, som skal føre frem til befrielsen fra assyrerne i 701 f.Kr.; men i begyndelsen af kapitel 40 springer bogen halvandet århundrede frem til Babylons undergang i 539 f.Kr. og jødernes hjemkomst kort tid senere.

`Er der en forbindelse mellem temaet om hjemkomsten fra Babylon og noget, der tidligere er sagt i Esajas’ Bog? I så tilfælde, hvilken?`

Esajas 39 markerer en overgang til de efterfølgende kapitler ved at forudsige fangenskabet i Babylon for i hvert fald nogle af Hizkijas efterkommere (Es 39,6-7). Profetierne i Esajas 13, 14 og 21 forudsiger Babylons fald og den frihed, det ville medføre for Guds folk: ”Herren viser barmhjertighed mod Jakob og udvælger Israel på ny; han lader dem bo i deres land … Den dag Herren giver dig fred for din møje og pine og for det hårde arbejde, som blev pålagt dig, skal du synge denne spottesang om Babylons konge“ (Es 14,1-4). Bemærk den nære forbindelse, der er med Es 40,1-2, hvor Gud lover sit folk, at der vil blive en ende på deres lidelser.

`Til eftertanke. Hvad betyder Bibelens løfter om en ende på lidelse for dig i din nuværende situation? Hvordan ville vores tro være uden disse løfter? Hvorfor er det så vigtigt at holde fast ved dem uanset forholdene?`