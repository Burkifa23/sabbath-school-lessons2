---
title:  Nærvær, ord og vejarbejde
date:  15/02/2021
---

`Læs Es 40,1-8. Hvordan får Guds folk trøst?`

En unavngivet budbærer forkynder, at Gud kommer for at åbenbare sin herlighed. En stemme forkynder, at selv om menneskenes liv er lige så flygtig som græs, vil ”vor Guds ord forblive til evig tid“.

Efter landflygtigheden genvandt Guds folk det, de havde fået på Sinaj, men forkastet i deres lange frafald, som de var blevet straffet for. De oplevede atter Guds nærvær og hans ord. Dette er grundelementerne i Guds pagt med Israel, og de var til stede i Guds helligdom midt iblandt dem (2 Mos 25,8.16). Fordi de havde overtrådt Guds ord, havde han forladt sit tempel (Ezekiel 9-11), men han kommer igen. Hans nærvær og hans evige ord, som er til at stole på, bringer trøst, befrielse og håb.

`Læs Es 40,3-5. Hvilke forberedelser er nødvendige til Herrens komme?`

Det er ikke passende at lade en konge rejse ad en stenet og bumpet vej. Forud for hans komme må vejen udbedres. Det gælder i endnu højere grad for kongernes Konge! Han har været i landflygtighed sammen med sit folk som ”en helligdom for dem“ (Ez 11,16) og kommer nu, tilsyneladende fra øst. Anlæggelsen af en fysisk vej gennem de øde bjerge øst for Jerusalem ville være meget krævende. Gud er den eneste, som kan gøre ”det bakkede land til slette“ (Es 42,16). Men han har ikke brug for en bogstavelig vej for at komme frem med sin luftbårne vogn af keruber (Ez 1; 9-11).

Det Nye Testamente gør tydeligt brug af Esajas’ profeti om ”vej-arbejde“, opfyldt ved Johannes Døbers forkyndelse (Matt 3,3). Hans budskab var: ”Omvend jer, for Himmeriget er kommet nær!“ Den dåb, han udførte, ”var omvendelsesdåb til syndernes forladelse“ (Mark 1,4). ”Vejarbejdet“ resulterede i anger og villighed til at vende sig fra synd og modtage trøst gennem Guds tilgivelse og nærvær.

Noget tidligere forkyndte Jeremias (31,31-34) det samme åndelige budskab for Judas landflygtige. Her lover Herren en ny begyndelse for dem, der er villige, en ”ny pagt“, hvor han skriver sin lov i deres hjerter, og lover at være deres Gud. De kender ham og ved, hvordan han er, fordi han har tilgivet dem.

`Til eftertanke. Læs Es 40,6-8. Hvilket håb kan du, der visner ligesom græsset, finde i disse vers? Hvad skal vi ikke sætte vores lid til?`