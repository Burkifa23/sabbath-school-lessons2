---
title:  Fare fra nord (Es 7,1-9)
date:  10/01/2021
---

`Læs 2 Kong 15,37-38 2 Kong 16,5-6 Es 7,1-2. Hvilken frygtelig krisesituation kom kong Akaz til at stå i tidligt i sin regeringstid?`

Rigerne i det nordlige Israel (Efraim) og Syrien (Aram) slog sig sammen imod den mindre nation Juda mod syd. Dette skete, mens Juda var svækket efter angreb fra edomitterne og filistrene. Juda havde tidligere kæmpet imod Israel; men en alliance mellem Israel og Syrien var en overvældende trussel. Det ser ud til, at Israel og Syrien ønskede at tvinge Juda til at deltage sammen med dem i en koalition mod den stærke kong Tiglat-Pileses III af Assyrien (han kaldes i 2 Kong 15,19 ”Pul“), som blev ved med at true dem med sit stadigt voksende imperium. Israel og Syrien havde tilsidesat deres langvarige kamp mod hindanden i lyset af den større ydre fare. Hvis de kunne slå Juda og indsætte en marionetkonge der (Es 7,5-6), kunne de anvende Judas resurser og arbejdskraft.

`Læs 2 Kong 16,7-9 2 Krøn 28,16. Hvad var Akaz’ løsning, da hans verden var ved at gå i opløsning?`

I stedet for at indse, at Gud var den eneste ven, som kunne redde ham og hans rige, forsøgte Akaz at blive ven med Tiglat-Pileser III, som var hans fjenders fjende. Assyrerkongen tog med glæde imod tilbuddet om at hjælpe mod Syrien og Israel. Ikke alene modtog Tiglat-Pileser en stor bestikkelse fra Akaz, han fik også en god undskyldning til at angribe Syrien, hvilket han øjeblikkeligt gjorde (2 Kong 16,9). Alliancen mellem Syrien og Israel var brudt. På kort sigt så det ud til, at Akaz havde reddet Juda.

En sådan handling fra Akaz’ side er ingen overraskelse. Indtil da havde han været en af de værste konger nogen sinde til at herske i Juda (se 2 Kong 16,3-4; 2 Krøn 28,2-4).

`Til eftertanke. Når vi læser om, hvordan Akaz var, er det forståeligt, at han reagerede, som han gjorde, da han kom i en farlig situation. Hvad kan vi på et personligt plan lære deraf? Hvis vi ikke er lydige mod Gud nu, hvad får os til at tro, at vi vil have tillid og stole på ham, når vi virkelig kommer i vanskeligheder? Se Jak 2,22; Jer 12,5`