---
title:  Et forsøg på at gribe ind ()
date:  11/01/2021
---

Læs Es 7,3-9.

Akaz vurderede sine politiske valgmuligheder for at modstå truslen fra Israel og Syrien. Men Gud vidste noget, som kongen ikke vidste. For det første var det Gud, som havde tilladt disse vanskeligheder for at straffe Akaz og bringe ham til fornuft (2 Krøn 28,5.19). Desuden vidste Gud, at selv om det fra et menneskeligt synspunkt virkede attraktivt at bede Tiglat-Pileser om hjælp, ville det føre til, at Judas rige ville komme under fremmed styre, som det aldrig ville slippe ud af.

Der var meget, der stod på spil. Gud sendte derfor Esajas for at standse kongen. Esajas skulle forsøge at overtale kongen til ikke at kontakte den assyriske konge. Mødet fandt tilsyneladende sted, mens kongen var ved at inspicere Jerusalems vandforsyning som forberedelse på en eventuel belejring.

`Læs Es 7,3. Hvorfor bad Gud Esajas om at medbringe sin søn Shearjashub?`

Akaz ville blive forbløffet, når Esajas introducerede sin søn, der hed ”En rest vender om“. En rest af hvem? Vende om fra hvad? Fordi drengens far var profet, lød navnet som et ildevarslende budskab fra Gud om et folk, der ville ende i fangenskab. Eller handlede det om at angre og omvende sig til Gud? Guds budskab til Akaz var: Det betyder det, du lægger i det! Vend om fra din synd eller bliv ført i landflygtighed. Fra landflygtigheden vil en rest vende tilbage. Valget er dit!

`Læs Es 7,4-9. Hvordan henvendte Guds budskab sig til kongens situation?`

Truslen fra Syrien og Israel ville forsvinde, og Juda ville blive skånet. Magter, der for Akaz syntes som kæmpestore vulkaner i udbrud, var i Guds øjne kun ”to rygende stykker træ“ (Es 7,4). Der var ingen grund til, at Akaz skulle appellere om hjælp fra Assyrien. Men for at tage den rigtige beslutning var det nødvendigt for Akaz at stole på Gud og hans løfter. Han var nødt til at være troende for at blive boende (Es 7,9 gl. oversættelse). Ordene for ”tro“ og ”blive boende“ kommer fra den samme hebraiske rod, hvorogså ordet for sandhed (det, der er til at stole på) og ordet ”Amen“ (en bekræftelse af det, der er sandt/til at stole på) kommer fra. Akaz var nødt til at have tillid for at kunne blive tillidsvækkende.

`Læs Es 7,9 (sidste del) Hvorfor er det vigtigt, at vi holder fast ved Gud? Hvad betyder det? Hvordan hænger det sammen med vores tro/tillid?`