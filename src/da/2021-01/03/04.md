---
title:  Endnu en chance Es 7,10-13
date:  12/01/2021
---

Akaz svarede ikke på Esajas opfordring til at have tillid til Gud. I sin nåde gav Gud kongen endnu en chance, og bad ham om at bede om et tegn, som var ”nede fra dødsriget eller oppe fra det høje“ (Es 7,11). Her finder vi en af de største invitationer til at tro, som nogen sinde er givet til et menneske. I modsætning til lotterier eller gambling tilføjede Gud intet, der stod med småt. Gud begrænsede ikke engang tilbuddet til halvdelen af sit kongerige, som menneskelige herskere gjorde, når de nåede grænsen for deres gavmildhed (se Est 5,6; Est 7,2; Mark 6,23). Han var parat og villig til at give alt i himlen og på jorden for en ond konge, hvis denne ville tro! Som et tegn kunne Akaz have bedt om et bjerg af guld eller soldater så talrige som sandkornene på Middelhavets strande.

`Læs Es 7,12. Hvorfor svarede Akaz, som han gjorde?`

Ved første øjekast virker Akaz’ svar fromt og respektfuldt. Han ville ikke teste Gud, som israelitterne havde gjort flere hundrede år tidligere under ørkenvandringen (2Mos 17,2; 5 Mos 6,16). Men forskellen var, at her bad Gud ham om at prøve Gud (sml. Mal 3,10). Det ville ikke sætte Guds tålmodighed på prøve, men glæde ham, hvis kongen reagerede positivt på tilbuddet om Guds store gavmildhed. Men Akaz var ikke engang villig til at lade Gud hjælpe ham til at tro. Han lukkede og låste sin hjertedør for at lukke troen ude.

`Læs Es 7,13. Hvad siger Esajas i dette vers?`

Esajas understregede, at ved at nægte at sætte Gud på prøve, ved udadtil at undlade at besvære Gud, gjorde Akaz lige netop det: han besværede Gud. Men det mest foruroligende ved denne tekst er det faktum, at Esajas her henviser til ”min Gud“ som en stor kontrast til Es 7,11, hvor profeten beder kongen om at bede om et tegn fra ”Herren din Gud“. Da Akaz afviste det guddommelige tilbud, afviste han, at Herren var hans Gud. Herren var Esajas’ Gud, men ikke Akaz’ Gud.

`Til eftertanke. Hvad lærer dagens studie os om Guds overbærenhed og villighed til at lede os alle til frelse? Hvad siger det også om et menneskes hjertes blindhed og hårdhed, når det ikke er helt overgivet til Herren? Tror du, at Akaz til sidst ville have troet, hvis Gud havde givet ham et hvilket som helst tegn, kongen havde bedt om? Begrund dit svar.`