---
title:  ”Gud er med os“
date:  14/01/2021
---

Læs Es 7,14.

På samme måde, som Esajas’ børns navne havde en speciel betydning (Shearjashub: ”En rest vender om“; Maher-Shalal Hash-Baz: ”Til hastigt bytte, hurtigt rov“), har også navnet Immanuel en speciel betydning. Bogstaveligt betyder det ”Med os Gud“. Oversættelsen ”Gud med os“ udelader noget meget vigtigt. Hebraiske navne af denne slags indeholder ikke noget udsagnsord, derfor er vi nødt til at indsætte udsagnsordet ”at være“. Immanuel må derfor oversættes ”Gud er med os“ (sml. de samme ord i Es 8,10), ligesom navnet Jesus, som er den græske udgave af det forkortede hebraiske navn Yehoshua, eller Josva), betyder ”Herren er frelse“, hvor udsagnsordet igen er indsat (sml. med Esajas, som betyder ”Herrens frelse“).

Men navnet Immanuel er ikke kun en abstrakt beskrivelse. Det er en forsikring om et løfte, som opfyldes nu: ”Gud er med os“!

`Hvilken betydning har løftet om, at Gud er med os?`

Der findes ingen stærkere forsikring eller trøst. Gud lover ikke sit folk, at de ikke vil blive udsat for vanskeligheder og smerte; men han lover at være med dem. Salmisten siger: ”Selv om jeg går i mørkets dal, frygter jeg intet ondt, for du er hos mig, din stok og din stav er min trøst“ (Sl 23,4).

Hos Esajas står der: ”Går du gennem vand, er jeg med dig, gennem floder, skyller de ikke sammen over dig; går du gennem ild, bliver du ikke forbrændt, flammen brænder dig ikke“ (Es 43,2).

Herren var med, da Daniels tre venner blev kastet i ovnen med flammende ild (Dan 3,23-25). Og da Jakob kæmpede lige til morgenen gryede, var han så tæt på, som han kunne komme – i hans arme (1 Mos 32,34-30).

Selv når Herren ikke viser sig fysisk på jorden, oplever han sit folks erfaringer sammen med dem. Da skaren fordømte Stefanus, så han Jesus ”stående ved Guds højre hånd“ (ApG 7,55). Stefanus oplevede, at Jesus var med ham også ind i døden.

`Til eftertanke. Hvilken forskel gør det, at vi har løftet om, at ”Gud er med os“, når vi alligevel møder frygtelige prøvelser og lidelse? Er der trøst at hente?`