---
title:  En søn som tegn
date:  13/01/2021
---

Læs Es 7,11-14

Et tilbud om et tegn ”nede fra dødsriget eller oppe fra det høje“ fik ikke Akaz til at reagere. Når Gud så siger, at han selv vil give et tegn, forventer vi, at det vil have imponerende dimensioner (sml. Es 55,9; 1 Kor 2,9). Men her er overraskelsen – tegnet er en søn! Hvordan kunne det være et guddommeligt tegn, at en ung kvinde fødte en søn, og kaldte ham ”Immanuel“?

Ingen tekst i Det Gamle Testamente omtaler opfyldelsen af dette vigtige tegn, ligesom for de tegn, der blev givet til andre mennesker, som fx Gideon (Dom 6,36-40).

`Mulige opfyldelser, udelukkende baseret på Det Gamle Testamente:`

1. Fordi ordet for ”unge kvinde“ henviser til en ung giftemoden kvinde, mener mange, at der er tale om en gift kvinde i Jerusalem, måske Esajas’ kone. Esajas fik en søn med ”profetinden“, som fik profetiske budskaber ifm. de børn, hun fødte (sml. Es 7,3; 8,18). Men sønnen i Es 8,1-4 hed Maher-Shalal Hash-Baz, ikke Immanuel. Tegnene på de to drenge ligner dog hinanden, idet Syrien og det nordlige Israel ville blive ødelagt, inden drengene blev gamle nok til at skelne mellem godt og ondt (Es 7,16; 8,4).

2. Nogle mener, at Immanuel er Hizkija, Akaz’ søn, som blev den næste konge. Men navnet Immanuel bliver aldrig brugt om ham.

3. Fordi navnet Immanuel normalt oversættes med ”Gud med os“, kunne han være den samme specielle søn, som omtales i Esajas 9 og 11. Hvis det er tilfældet, overgår beskrivelsen af ham som ophøjet og guddommelig (Es 9,5) og ”Isajs rodskud“ (Es 11,10) det, som kunne bruges selv om en så god konge som Hizkija.

4. Hvis en ugift kvinde fødte en søn, ville barnet være ”uægte“ på grund af moderens promiskuitet (se 5 Mos 22,20-21). Hvorfor skulle Gud omtale et sådant barn som et tegn, der skulle inspirere til tro?

Det Nye Testamente identificerer Jesus som Immanuel (Matt1,21-23), født ved et mirakel af en ugift jomfru. Jesus er også den guddommelige søn (Es 9,6; Matt 3,17) og Isajs ”rodskud“ og ”stub“ (Es 11,1.10; Åb 22,16). Om der også har været en ”Immanuel“ på Akaz’ tid, ved vi ikke. Men vi ved, hvad vi har brug for at vide: ”Men da tidens fylde kom, sendte Gud sin søn, født af en kvinde“ (Gal 4,4).