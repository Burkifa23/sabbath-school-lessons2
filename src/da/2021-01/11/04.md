---
title:  Fastende venner
date:  09/03/2021
---

`Læs Es 58,1-8. Hvori består den faste, som omtales i vers 3?`

Dette må henvise til fasten på forsoningsdagen, som er den eneste faste, Gud foreskrev (3 Mos 16,29.31; 3 Mos 23,27-32). Det bekræftes af Esajas i Es 58,3 med det parallelle udtryk ”spæge vort legeme“, som følger ordlyden i Tredje Mosebog. At spæge sit legeme henviste til forskellige former for selvfornægtelse, deriblandt også faste (sml. Sl 35,13; Dan 10,2-3.12).

Forbindelsen til forsoningsdagen forklarer Guds befaling: ”Løft din røst som hornet!“ (Es 58,1). Denne type bukkehornstrompet, som kaldtes en shofar, skulle lyde som et minde eller en påmindelse ti dage inden forsoningsdagen (3 Mos 23,24). På forsoningsdagen hvert 50. år skulle den også indvarsle begyndelsen på Jubelåret (3 Mos 25,9-10; sml. Es 27,13).

`Læs Es 58,3-7. Hvad klager Herren over? Hvad var der galt med deres ”faste“?`

Det virker, som om folket forventede, at Herren skulle lykønske dem for deres ”fromhed“. Men de havde misforstået det hele. At udvise selvfornægtelse på forsoningsdagen var et udtryk for deres taknemlighed og troskab over for Gud på den dag, hvor ypperstepræsten gik ind for Guds ansigt for at rense helligdommen og dermed rense dem for de synder, som de allerede var blevet tilgivet for (3 Mos 16; sml. med kapitel 4). Deres faste skulle have foregået i taknemlighed til Gud, som frelste dem på dommens dag, ikke som et middel til at opnå Guds anerkendelse for deres ”fromhed“ og ”troskab“. Det var trods alt folkets synd, der havde gjort helligdommen uren. Den skulle renses med blod, som var udgydt på grund af, hvad de havde gjort.

`Til eftertanke. En af de vigtigste lærdomme fra disse tekster peger på forskellen mellem kun at være religiøs og at være en sand Kristi efterfølger. Hvordan viser denne forskel sig i disse vers? Kommer vi af og til også til at tro, at vores religiøse ritualer i sig selv viser, at vi virkelig følger Herren?`