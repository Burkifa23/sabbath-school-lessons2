---
title:  Køb noget for intet?
date:  07/03/2021
---

`Læs Es 55,1-7. Hvilken modsigelse finder vi her?`

Forestil dig, at du opstillede en bod på et fortov i en stor by og annoncerede for alle de sultne og hjemløse: ”Hej du, som ikke har nogen penge, kom og køb og spis!“ Men hvordan kan de købe, hvis de ikke har penge?

Men hvis du som Esajas tilføjede: ”uden penge … uden betaling“ (Es 55,1), bliver pointen tydeligere. Esajas appellerer til folket om at tage imod tilgivelse (Es 55,7) uden at betale. Men ordet køb understreger, at det, Gud tilbyder menneskene for at opfylde deres ønsker, er værdifuldt. Det kræver altså en handel, en overførsel af noget værdifuldt, for at modtage det. Inden for rammerne af et fornyet pagtsforhold med sit folk tilbyder Gud tilgivelse uden vederlag. Men det skyldes ikke, at det ikke kostede ham noget. Han betalte en frygtelig, blodstænkt pris, sin egen tjeners liv. Selv om det altså ikke koster os noget, kostede det ham alt.

`Læs 1 Pet 1,18-19. Hvad var prisen for vores frelse?`

`Læs Ef 2,8-9. Hvad er ligheden mellem Esajas’ og Det Nye Testamentes tilgang til frelse?`

Esajas sammenfatter Det Gamle Testamentes evangelium, og det er det samme evangelium som i Det Nye Testamente. Der fandtes ingen ”gammel pagt“, hvor man opnåede frelse ved gerninger, som så blev erstattet med en ”ny pagts“ frelse af nåde. Lige siden Guds løfte til Adam og Eva (1 Mos 3,15) har der kun været en måde at opnå frelse på: af nåde frelses vi ved tro (Ef 2,8); ”Guds nådegave er evigt liv i Kristus Jesus, vor Herre“ (Rom 6,23). Fra den ældgamle, mesopotamiske beretning om Gilgamesh, som gennem heroiske bedrifter forgæves søgte efter evigt liv, til moderne skuespillere, som tror på reinkarnation, har mennesker uden held forsøgt alle mulige veje til frelse. Derfor har de brug for at høre om Jesus, og hvad han har gjort for dem på korset.

`Til eftertanke. Frelsen er gratis i den forstand, at vi ikke selv kan gøre noget for at fortjene den. Vores gerninger kan aldrig være gode nok til at frelse os. Samtidigt kan de koste os alt. Hvad betyder det? Se fx Matt 10,39; Luk 9,23; 14,26; Fil 3,8.`