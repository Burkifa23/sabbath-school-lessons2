---
title:  Hans høje tanker og veje
date:  08/03/2021
---

`Læs Es 55,6-13. Hvorfor siger Gud, at hans tanker og veje er højere end vores, ”så højt som himlen er over jorden“ (v. 8-9)? Hvad tror du, det betyder?`

Der er ingen tvivl om, at den Gud, som skabte et univers, hvor selv nogle af de enkleste elementer indeholder mysterier, som vores forstand ikke engang kan begynde at fatte, er en Gud, hvis veje er langt over det, vi nogen sinde helt kan forstå. Kundskaben om hans uendelige overhøjhed bør derfor gøre det lettere for os ydmygt at modtage hans hjælp (se Es 57,15).

`Læs Es 55,6-9. I hvilken sammenhæng taler Herren om, at hans tanker er højere end det, vi kan forestille os? Hvad siger han, at han gør, som vi har så svært ved at fatte?`

Af alle de store mysterier i universet er det største af dem uden tvivl frelsesplanen, et mysterium, som vi knap kan begynde at forstå (se Ef 6,19). At universets skaber ville fornedre sig, så han iklædte sig menneskelighed, levede et liv i slid og lidelse og for at dø i vores sted som et offer for synd, så han kunne tilgive os og vise os nåde, er en sandhed, som vil glæde Guds skabte væsener i al evighed.

”Frelsen er et emne, som englene ønsker at studere; det vil være en videnskab og en sang for de frelste gennem evighedens uendelige tider. Er det så ikke værd at studere nøje og tænke over nu? …

Emnet er uudtømmeligt. Kristi inkarnation, hans forsoningsdød og gerning som mellemmand vil optage dem, der flittigt søger, så længe jorden står, og idet de ser fremad mod evigheden, vil de udbryde: ‘Uimodsigelig stor er gudsfrygtens hemmelighed’“ (Ellen White, My Life Today, s. 360).

`Til eftertanke. Tænk over de dårlige ting, du har gjort: de mennesker, du har såret, de uvenlige ord, du har sagt, de mange måder, du har skuffet andre og dig selv på. Alligevel kan du gennem Jesus få tilgivelse for alt og lige nu stå fuldkommen og retfærdig i Guds øjne. Hvis ikke det er et mysterium, hvad er så?`