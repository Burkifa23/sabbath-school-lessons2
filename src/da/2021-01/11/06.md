---
title:  En tid for os
date:  11/03/2021
---

`Læs Es 58,13-14 Hvorfor drøfter Esajas sabbatten? Hvilken forbindelse har den med forsoningsdagen, i de tidligere vers?`

Den årlige forsoningsdag var en sabbat. Denne særlige ceremonielle sabbat lignede den ugentlige sabbat i den forstand, at al slags arbejde var forbudt (3 Mos 23,27-32). De tidlige syvendedags adventister indså, at reglen om, at forsoningsdagens hvileperiode varede fra aften til aften (3 Mos 23,32), fortæller os, at det samme må gælde for den ugentlige sabbat. På samme måde gælder budskabet i Es 58,13-14 også den ugentlige sabbat, selv om den primære sammenhæng er den ceremonielle forsoningsdags-sabbat.

`Læs Es 58,13. Hvad slags dag er det meningen, at sabbatten skal være? Hvordan kan vi sørge for, at vores sabbatsoplevelse bliver som den, der beskrives her? Når vi tænker over, hvad sabbatten repræsenterer, hvorfor bør den da være en dag som beskrevet her?`

Esajas 58 omhandler tre hovedtemaer: selvfornægtelse, social venlighed og sabbatten. Hvilken forbindelse er der mellem disse tre?

For det første indbefatter alle tre, at vi koncentrerer os om Gud og det, han prioriterer, og erkender vores afhængighed af ham. For det andet stræber mennesker gennem disse tre efter hellighed ved at efterligne Gud (se 3 Mos 19,2), som i Jesus Kristus ydmygede sig (Fil 2,8), udviste en selvopofrende kærlighed (Joh 3,16) og hvilede fra sit arbejde på sabbatten ved afslutningen af skabelsesugen (1 Mos 2,2-3; 2 Mos 20,11).

`Til eftertanke. Se også på følgende forbindelser mellem temaerne selvfornægtelse, social venlighed og sabbatten, som de beskrives i Esajas 58: Sabbattens frihed fra det ugentlige arbejde udtrykker venlighed over for mennesker, fordi det lader dem hvile ud og fornyes (2 Mos 23,12; Mark 2,27). Jesus viste, at det er passende at gøre gode gerninger om sabbatten (Mark 3,1-5; Joh 5,1-17). Sand sabbatshelligholdelse bringer glæde (Es 58,14); det samme gør det at hjælpe andre (Es 58,10-11). Er der noget, der skal ændres i dit liv, så du kan opleve disse velsignelser?`