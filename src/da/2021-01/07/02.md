---
title:  Betingelser
date:  07/02/2021
---

`Læs 2 Kong 18,13 2 Krøn 32,1 Es 36,1. Hvad skete der med Juda?`

Da den troløse Akaz døde og hans trofaste søn Hizkija overtog magten, arvede Hizkija et rige, som havde mistet deres fulde selvstændighed. Juda havde købt assyrisk hjælp mod Syriens og det nordlige Israels alliance, og var tvunget til at betale beskyttelsespenge i form af skat til Assyrien (se 2 Krøn 28,16-21). Da assyrerkongen Sargon II døde på en fjern slagmark, og blev efterfulgt af Sankerib i 705 f.Kr., virkede Assyrien sårbar. Både assyriske og bibelske kilder viser, at Hizkija greb denne anledning til at gøre oprør (se 2 Kong 18,7), og tog en aggressiv lederrolle i en anti-assyrisk revolte blandt de små nationer i hans område.

Men desværre havde Hizkija undervurderet Assyriens modstandskraft. I år 701 f.Kr., da Sankerib havde undertrykt andre dele af riget, gik han med ødelæggende kraft til angreb på Syrien-Palæstina og raserede Juda.

`Læs 2 Krøn 32,1-8. Hvordan forberedte Hizkija sig på et opgør med Assyrien?`

Da Hizkija så, at Sankerib havde til hensigt at tage Jerusalem, hovedstaden, foretog han omfattende forberedelser til en konfrontation med Assyrien. Han styrkede sine forsvarsværker, udstyrede og organiserede sin hær, og forstærkede sikkerheden omkring Jerusalems vandforsyning (se også 2 Kong 20,20; 2 Krøn 32,30). Den fantastiske vandledning ved Siloa, som bærer en inskription, der fortæller, hvordan den blev bygget, dateres mest sandsynligt til Hizkijas forberedelser på en eventuel belejring.

Militær og organisatorisk ledelse var vigtig; men Hizkija sørgede også for åndelig ledelse, og forsøgte at styrke folkets moral i denne farlige tid. ”Judas konge havde besluttet at gøre, hvad han kunne for at bekæmpe fjenden. Da han havde gjort alt, hvad der stod i menneskelig magt, samlede han sine styrker og opfordrede dem til at være ved godt mod“ (Ellen White, Profeter og konger, s. 171).

`Til eftertanke. Hvorfor gjorde Hizkija selv en så stor indsats og mange forberedelser, hvis han havde så stor tillid til Gud? Var hans indsats et udtryk for manglende tro? Læs Fil 2,12-13 mht. at samarbejde med Gud, som giver kraft til, at vores indsats virkelig vil lykkes.`