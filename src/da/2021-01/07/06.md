---
title:  I medgang og modgang
date:  11/02/2021
---

Læs Es 38-39

Begivenhederne i Esajas 38 og 39 (2 Kong 20) fandt sted omtrent på samme tid, som Gud befriede Hizkija fra Sankerib, selv om befrielsen, som den beskrives i Es 37 (2 Kong 19), endnu ikke var sket. Både Es 38,5-6 og 2 Kong 20,6 viser, at de stadigvæk stod over for assyrernes trussel.

”Satan var fast besluttet på at gennemføre både Hizkijas død og Jerusalems fald. Han har utvivlsomt regnet med, at hvis Hizkija var ude af billedet, ville hans bestræbelser for at reformere ophøre, og Jerusalems fald kunne meget lettere gennemføres“ (The SDA Bible Commentary, 4. bd. s. 240).

`Hvad fortæller citatet ovenfor om, hvor vigtigt det er for Guds folk at have dygtige ledere?`

`Læs 2 Kong 20,8-11 Es 38,6-8. Hvilket tegn giver Herren Hizkija for at styrke hans tro?`

Ved at afvise tilbuddet om tegn fra Gud (Es 7), startede Akaz den række af begivenheder, som førte til problemer med Assyrien. Men nu havde Hizkija bedt om et tegn, og derfor gav Gud ham styrke til at møde den krise, Juda stod i. At få skyggen på Akaz’ solur til at bevæge sig ti streger tilbage, var kun muligt ved et mirakel.

Babylonierne studerede himmellegemernes bevægelser og nedskrev nøjagtigt deres iagttagelser. De havde lagt mærke til solens besynderlige opførsel og undret sig over, hvad det betød. At kong Merodak-Bal’adan sendte udsendinge af sted på dette tidspunkt, er ingen tilfældighed. Babylonierne havde hørt om forbindelsen mellem Hizkijas helbredelse og det mirakuløse tegn.

Vi ved nu, hvorfor Gud brugte dette tegn. Ligesom han senere brugte stjernen over Betlehem til at lede vismænd fra Østen, brugte han en bevægelse i solen til at sende budbærere fra Babylon. Dette var en enestående anledning til at fortælle dem om den sande Gud. Merodak-Bal’adan tilbragte hele sin karriere på at opnå uafhængighed fra Assyrien. Han havde brug for stærke allierede. Det forklarer hans motivation til at kontakte Hizkija. Hvis solen bevægede sig på Hizkijas befaling, hvad kunne han så ikke udrette mod Assyrien?

`Til eftertanke. Hvad medførte det, at Hizkija misbrugte anledningen til at ære Gud overfor babylonierne (Esajas 39)? Har vi en tendens til at fokusere på os selv i stedet for at vidne, når vi er sammen med andre?`