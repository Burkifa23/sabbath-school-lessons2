---
title:  Rystet men ikke svigtet (Es 36,21-37,20)
date:  09/02/2021
---

`Læs 2 Kong 18,37-19,4 Es 36,21-37,4. Hvilken effekt havde kommandantens dygtige tale på Hizkija og hans embedsmænd?`

Rystet i sit inderste og i sin store nød vendte Hizkija sig til Gud. I ydmyghed bad han om Esajas’ forbøn, den profet, som hans far havde valgt ikke at lytte til.

`Læs Es 37,5-7. Hvordan opmuntrede Gud Hizkija?`

Budskabet var kort, men tilstrækkeligt. Gud stod på sit folks side. Esajas forudsagde, at Sankerib ville høre et rygte, der ville aflede hans opmærksomhed fra et angreb på Juda. Det gik øjeblikkeligt i opfyldelse.

Sankerib, som midlertidigt var frustreret, men på ingen måde havde opgivet, sendte følgende truende budskab til Hizkija: ”Lad ikke din Gud, som du stoler på, forføre dig, så du siger: Jerusalem bliver ikke givet i Assyriens konges hænder… Blev de folk, som mine fædre ødelagde, reddet af deres guder?“ (Es 37,10.12; se også 2 Krøn 32,17).

Denne gang gik Hizkija direkte til templet og bredte budskabet ud for Herrens ansigt, han, ”som troner på keruberne“ (Es 37,14-16).

`Læs Es 37,15-20. Hvordan udtrykker Hizkijas bøn, hvad der stod på spil i Jerusalem under denne krise?`

Sankerib havde direkte angrebet Hizkijas stærkeste forsvar: hans tro på Gud. Men i stedet for at give efter appellerede Hizkija til Gud om at vise, hvem han er, ”så alle kongeriger på jorden kan vide, at du, Herre, er den eneste Gud“ (Es 37,20).

`Til eftertanke. Læs Hizkijas bøn i Es 37,15-20. Hvilket aspekt ved Gud fokuserer han på? Hvilket princip kan vi se i denne bøn, som kan opmuntre og styrke os til forblive tro, når vi udsættes for kriser i vores liv?`