---
title:  Propaganda
date:  08/02/2021
---

Læs Es 36,2-20.

Assyriens herskere var ikke alene brutale, de var også intelligente. Deres mål var rigdom og magt, ikke kun ødelæggelse (sml. Es 10,13-14). Hvorfor bruge kræfter på at tage en by med magt, hvis man kan overtale indbyggerne til at overgive sig? Mens Sankerib havde travlt med at belejre Lakish, sendte han sin kommandant, en højtstående officer, for at indtage Jerusalem ved hjælp af propaganda.

`Læs Es 36,2-20 2 Kong 18,17-35 2 Krøn 32,9-19. Hvilke argumenter brugte kommandanten for at skræmme Juda?`

Kommandanten kom med en række overbevisende argumenter. I kan ikke stole på, at Egypten vil hjælpe jer; for hun er svag og utilregnelig. I kan ikke stole på, at Herren vil hjælpe jer, for Hizkija har gjort ham vred ved at fjerne hans offerhøje og altre i hele Juda, og bedt folket om kun at tilbede i Jerusalem. Herren er faktisk på Assyriens side, og har sagt til Sankerib, at han skal ødelægge Juda. I har ikke engang nok trænede mænd til at styre 2000 heste.

Overgiv jer og undgå belejring med sult og tørst. I vil blive behandlet godt. Hizkija kan ikke redde jer, jeres Gud kan ikke redde jer, for ingen andre guder har kunnet redde deres nationer fra Assyrien.

Kommandanten var meget overbevisende, fordi han langt henad vejen havde ret. Han havde yderligere to argumenter, som forblev usagt. Han var netop kommet fra Lakish, 50 km derfra. Der viste assyrerne, hvad der skete med en forskanset by, der vovede at yde modstand. For det andet havde han en stor hær af soldater med sig (Es 36,2). Samaria, det nordlige riges hovedstad, var allerede bukket under (se 2 Kong 18,9-10). Med kendskab til andre byers og hæres skæbne havde judæerne ingen grund til at tvivle på, at Jerusalem var dødsdømt (sml. Es 10,8-11). Kommandanten havde også ret i, at Hizkija havde ødelagt flere offersteder for at centralisere tilbedelsen i templet i Jerusalem (2 Kong 18,4; 2 Krøn 31,1).

Guds indgriben var det eneste håb, hans folk havde tilbage. Men havde denne reform gjort Herren vred? Ville han, og kunne han frelse dem? Det var op til Gud at besvare det spørgsmål!

`Til eftertanke. Har du nogensinde været i en situation, hvor alt – udfra et menneskeligt synspunkt – syntes at være tabt? Hvad var din eneste udvej? Overvej at dele din erfaring med klassen på sabbatten, hvordan blev situationen klaret, og hvad blev det endelige resultat?`