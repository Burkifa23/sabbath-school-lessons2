---
title:  Resten af historien
date:  10/02/2021
---

Læs Es 37,21-38.

Ifølge Sankeribs annaler indtog han seksogfyrre befæstede byer, belejrede Jerusalem, og tog jøden Hizkija til fange ”i Jerusalem i hans kongelige palads som en fugl i bur“ (James B. Pritchard, Ancient Near Eastern Texts Relating to the Old Testament, s. 288). Men på trods af hans hang til selvforherligende propaganda, kunne han ikke på nogen måde påstå at have indtaget Jerusalem. Med tanke på Sankeribs store magt og grusomhed er dette ganske forbløffende.

Forskere er enige om, at selv uden de bibelske gengivelser er det nærliggende at tænke, at der må være sket et mirakel. Sankerib udsmykkede væggene i sit palads med relieffer, som levende beskrev hans vellykkede belejring af Lakish. Hvis ikke Gud i nåde havde grebet ind, ville disse relieffer have vist Jerusalems belejring i stedet. Sankerib fortalte ikke resten af historien; men det gør Bibelen.

`Læs Es 37,21-37. Hvori består resten af historien?`

Som svar på tillidsfulde Hizkijas bøn sendte Gud ham en fuldstændig forsikring, som koger over med smeltet vrede imod den stolte assyriske konge, som havde vovet at slå den guddommelige kongernes Konge i ansigtet (Es 37,23). Gud opfyldte øjeblikkeligt sit løfte om at forsvare Jerusalem (2 Kong 19,35-37; 2 Krøn 32,21-22; Es 37,36-38).

En stor krise kræver et stort mirakel, og det var i sandhed et stort mirakel. Antallet af faldne var stort: 185.000. Sankerib havde intet andet valg end at vende hjem, hvor han mødte sin egen død (sml. Esajas’ forudsigelse i Es 37,7-38).

”Hebræernes Gud havde sejret over den stolte assyrer. Herren var blevet æret i nabofolkenes øjne. Jerusalems indbyggeres hjerte fyldtes af hellig glæde“ (Ellen White, Profeter og konger, s. 174-175). Hvis Sankerib havde erobret Jerusalem, ville han have bortført indbyggerne på en sådan måde, at Juda ville have mistet sin identitet, ligesom det nordlige Israel gjorde. Og ud fra den synsvinkel ville der ikke længere være noget jødisk folk, som Messias kunne fødes i. Deres historie ville have standset der og da. Men Gud holdt håbet i live.

`Til eftertanke. Hvad vil du svare en, der ikke endnu tror på Bibelen og Bibelens Gud, og som spørger: var det retfærdigt, at disse assyriske soldater, som tilfældigvis var født, hvor de var, alle samme skulle dø på denne måde? Hvordan forstår du selv Guds handling i denne situation?`