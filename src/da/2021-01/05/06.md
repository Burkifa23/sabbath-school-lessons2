---
title:  ”Du trøstede mig“
date:  28/01/2021
---

Læs Es 12,1-6

Esajas 12 er en kort salme eller lovsang til Gud for hans barmhjertige og mægtige trøst. Salmen, som udtrykkes af en af dem, der tilhører den genoprettede rest, sammenligner den lovede befrielse med jødernes befrielse fra Egypten (se Es 11,16). Den er ligesom Moses’ og israelitternes sang, da de var blevet reddet fra Faraos hær ved Det Røde Hav (se 2 Mos 15).

`Læs Es 12 Åb 15,2-4. Sammenlign sangen hos Esajas med Moses’ og Lammets sang. Hvad lovpriser de begge Gud for?`

Es 12,2 identificerer næsten den kommende befrier som Jesus. Der siges: ”Gud er min frelse“. Navnet Jesus betyder ”Herren er min frelse“ (sml. Matt 1,21).

`Hvilken betydning har den tanke, som vi finder i Jesu navn, at Herren er frelse?`

Ikke alene frelser Herren (Es 12,2); han er frelse. Israels Helliges nærvær iblandt os (Es 12,6) betyder alt for os. Gud er med os! Jesus udførte ikke alene mirakler; han ”blev kød og tog bolig iblandt os“ (Joh 1,14). Ikke alene bar han vores synder på korset; han blev gjort til synd for os (2 Kor 5,21). Han skaber ikke alene fred; han er vores fred (Ef 2,14).

Det er ikke overraskende, at Isajs rodskud skal ”stå som et banner for folkeslagene“ (Es 11,10). Når han løftes op på korset, vil han drage alle til sig (Joh 12,32-33)! En rest skal vende om til ”den vældige Gud“ (Es 10,21), som er det barn, der er født for os, Fredsfyrsten (Es 9,5)!

`Til eftertanke. Tænk over, at Jesus er vores frelse. Læs Rom 3,24. Der siges, at forløsningen er i Kristus Jesus; forløsningen er noget, der skete i ham, og det er gennem Guds nåde og barmhjertighed, at vi kan få en evig del i den forløsning. Med andre ord kan den forløsning, som var i ham, blive vores ved tro, ikke ved gerninger, for ingen af vores gerninger er gode nok til at frelse os. Kun de gerninger, som Kristus gjorde, og som tilskrives os ved tro, kan bringe os forløsning. Hvordan giver denne sandhed os håb og frelsesvished, især når vi overmandes af vores egen uværdighed?`