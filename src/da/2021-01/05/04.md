---
title:  Guds vredes kæp
date:  26/01/2021
---

Dette afsnit forklarer Es 8,23-9,4, som forudsiger befrielse for det folk, der vandrede i mørket, og havde sat sin lid til det okkulte, og var blevet bytte for militære erobringer og undertrykkelse: ”slavefogedens kæp brækker du som på Midjans dag“ (Es 9,3).

`Læs Es 9,7-10,34. Læs om de lidelser, som Guds folk bliver vist. Sammenlign med forbandelserne i 3 Mos 26,14-39. Hvorfor straffede Gud sit folk i forskellige omgange i stedet for alle på en gang? Hvad viser det om Guds karakter, og hvad han ønsker at opnå?`

Hvis Gud ønskede at ødelægge sit folk, kunne han have overgivet dem til assyrerne med det sammen. Men han er tålmodig og ”vil, at ingen skal gå fortabt, men at alle skal nå til omvendelse“ (2 Pet 3,9). På samme måde som i dommertiden lod Gud Judas og Israels folk opleve nogle af følgerne af deres egne dumheder, så de kunne forstå, hvad de gjorde, og få en chance for at foretage et bedre valg. Da de fortsatte med deres ondskab og gjorde deres hjerter hårde imod ham og de opfordringer, han sendte gennem sine budbærere, trak han endnu mere af sin beskyttelse tilbage. Men de blev ved med at gøre oprør. Denne cyklus blev gentaget i en nedadgående spiral, indtil der ikke var mere, Gud kunne gøre for dem.

`Læs Es 9,7-10,2. Hvilke synder har folket gjort sig skyldig i? Hvem har de syndet imod? Hvem iblandt dem er skyldige?`

Hvad vi ser her er, som i resten af Bibelen, hvad det indebærer, at vi har en fri vilje. Gud skabte menneskene med en vilje til frit at vælge. Dette var en nødvendighed, hvis deres forhold til Gud virkelig skulle baseres på kærlighed. Frihed indebærer muligheden til at gøre det, der er forkert. Og selv om Gud igen og igen forsøger at vinde os ved at åbenbare sin kærlighed og karakter, tillader han også, at vi bærer følgerne af vores forkerte valg, dvs. smerte, lidelse, frygt, uro, osv., for at få os til at indse, hvad det fører til, når vi vender os bort fra ham. Men selv når han tillader det, får det os ikke altid til at afstå fra at synde og vende os mod Gud. Den fri vilje er vidunderlig. Vi ville ikke være mennesker uden den. Men ve den, som bruger den forkert.

`Til eftertanke. Hvordan har Gud benyttet lidelser i dit liv for at få dig til at vende om fra en forkert vej? Eller har du endnu ikke fattet hans budskab?`