---
title:  Afslutningen på Galilæas mørke
date:  24/01/2021
---

`Læs Es 8,23-9,6. Hvorfor begynder Es 8,23 med ordet ”dog“, altså en modsætning til det, der er gået forud i teksten?`

Es 8,21-22 beskriver den håbløse tilstand, som de mennesker befinder sig i, der søger det okkulte i stedet for at søge Gud. Uanset, hvor de ser hen, vil de kun se ”nød og mørke, trængsels mørke, i mulmet er han stødt ud“ (Es 8,22). Som en modsætning vil der komme en tid, hvor der ”ikke [skal] være mørke for landet, som nu er i trængsel“ (Es 8,23). Befolkningen i det galilæiske område er fremhævet som nogen, der vil modtage en særlig velsignelse gennem ”et stort lys“ (Es 9,1). Glæden vil blive stor, fordi Gud har brækket ”det tyngende åg, stangen over deres skulder, og slavefogedens kæp“ (Es 9,3).

Området omkring Galilæasøen beskrives her, fordi det var et af de første områder i Israel, der blev erobret. Som svar på Akaz’ bøn om hjælp tog Tiglat-Pileser III Galilæa og områderne på den anden side af Jordan i det nordlige Israel. Han førte nogle af indbyggerne i landflygtighed, og gjorde områderne til assyriske provinser (2 Kong 15,29). Esajas’ budskab fortæller altså, at de første, som skal blive erobret, vil også være de første til at opleve befrielse.

`Læs Es 9,6-7. Hvem benytter Gud til at befri sit folk?`

`Læs Matt 4,12-25. Hvornår og hvordan gik profetien i Es 8,23-9,4 i opfyldelse?`

Det var ingen tilfældighed, at Jesus begyndte sit arbejde i Galilæa, hvor han gav folket håb ved at forkynde de gode nyheder om Guds rige og ved at helbrede og også befri mange for onde ånder, som havde holdt dem bundet i det okkultes slaveri (Matt 4,24).

Her ser vi et godt eksempel på, hvordan Bibelen benytter begivenheder i Det Gamle Testamente til at forkynde ting, som vil ske på Det Nye Testamentes tid. Herren blander billeder fra en tidsalder med billeder fra en anden, ligesom i Matt 24, hvor Jesus blandede Jerusalems ødelæggelse i år 70 e.Kr. med jordens ødelæggelse i endens tid.

`Til eftertanke. Hvad vil du svare, hvis nogen spørger dig: ”Hvad har Jesus befriet dig fra?“ Hvilket personligt vidnesbyrd kan du give om Kristi kraft i dit liv?`