---
title:  Et barn for os
date:  25/01/2021
---

Her finder vi den tredje særlige fødsel i Esajas’ Bog. Vi har tidligere set Immanuels og Maher-Shalal Hash-Baz’ fødsel omtalt.

`Læs Es 9,5-6. Hvad er der specielt ved det barn, vi finder omtalt i disse vers?`

Læg mærke til, at denne befrier har flere navne, der beskriver ham på forskellige måder. I Mellemøsten i oldtiden havde konger og guder mange navne for at beskrive deres storhed. Han er ”underfuld“, ligesom Herrens engel beskrev sit navn over for Samsons far som ”underfuldt“ i Dom 13,18, inden han steg op til himlen i flammen fra Manoas alter (Dom 13,20), og dermed bebudede, at han tusind år senere ville ofre sig selv.

Han omtales også som guddommelig (”Vældig Gud“) og evig skaber (”Evigheds-Fader“; se Luk 3,38 ”Adam, søn af Gud“). Han er konge af Davids hus; hans retfærdigheds fredsrige vil vare til evig tid.

`Læs Luk 2,8-14. Hvem er det barn, som alene kan beskrives med disse egenskaber?`

Nogen har forsøgt at identificere dette barn som kong Hizkija, men beskrivelsen rækker langt videre end til et almindeligt menneske. Den passer kun på Jesus Kristus, Guds guddommelige søn. Han er skaberen (Joh 1,1-3.14; Kol 1,5.17; Kol 2,9; Hebr 1,2), som blev født os for at frelse os og give os fred. Han har modtaget al magt i himlen og på jorden, og han er altid med os (Matt 28,18-20). Samtidig med at han bevarer sin guddommelighed, er han blevet menneske i al evighed og i stand til at have medfølelse med vores svagheder (Hebr 4,15). ”Et barn er født os“ … til evig tid!

”Da Kristus kom til vores verden, var Satan parat med sine angreb, og bekæmpede Kristus på hvert eneste skridt på vejen fra krybben til korset. Satan havde beskyldt Gud for at kræve selvfornægtelse af englene, uden at Gud selv vidste, hvad det ville sige, og uden at Gud selv var villig til at ofre sig for andre. Dette var Satans anklage mod Gud i himlen, og efter at den Onde var kastet ud fra himlen, blev han ved med at anklage Herren for at kræve en tjeneste, som han ikke selv var villig til at yde. Kristus kom til denne verden for at modsige disse falske anklager og åbenbare Faderen“ (Ellen White, Selected Messages, 1. bd. s. 406-407).

`Hvad fortæller ovenstående citat om Guds karakter?`