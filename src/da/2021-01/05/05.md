---
title:  Både rod og kvist
date:  27/01/2021
---

`Læs Es 11. Hvem er den ”kvist“, som skyder fra Isajs rod i Es 11,1? Se også Zak 3,8; 6,12 (Semak betyder spire).`

Esajas 11,1 genoptager temaet med det fældede træ i 10,33-34. ”Isajs stub“ betegner, at Davids (Isajs søns) kongehus ville miste sin magt (Dan 4,10-17.20-26). Men der ville opstå en ”spire/kvist“ fra den tilsyneladende dødsdømte ”rod“; dvs. en hersker i Davids slægt.

`Læs Es 11,10 Åb 22,16. Hvorfor kaldes denne nye hersker af Davids hus også ”Isajs rod“? Hvilken mening giver det?`

Beskrivelsen passer kun på Jesus Kristus, som både er ”Davids rodskud og ætling“ (Åb 22,16). Kristus blev født i Davids slægt (Luk 3,23-31), der nedstammede fra Adam, som var ”søn af Gud“ (Luk 3,38) i den forstand, at Kristus skabte ham (se Joh 1,1-3.14). Kristus var altså både Davids stamfar og efterkommer!

`Læs Es 11. Hvordan vender den nye hersker af Davids hus om på følgerne af synd og frafald?`

Han tænker og handler i harmoni med Herren, dømmer retfærdigt, straffer de onde og skaber fred. Når han overtager herredømmet, vil Herren bringe en rest tilbage. Han vil genoprette riget og forene dem, der er tilbage af Israel og Juda, den trofaste rest (sml. Es 10,20-22). Der vil blive et stærkt, samlet monarki som i kong Davids dage. Men den nye hersker vil blive større end David. Han skal genoprette freden i selve skaberværket: rovdyr vil ikke længere gå på rov, men leve fredeligt sammen med deres tidligere byttedyr (Es 11,6-9).

`Taler Esajas om Jesu første komme, om hans andet komme – eller om begge? Læs profetien og skriv ned, hvor der tales om hvad.`

I Esajas 11 præsenteres Jesu første og andet komme i et samlet billede. De er knyttet sammen som to dele af et hele. Frelsesplanen kræver, at Jesus kom/kommer to gange: den første, som er opfyldt, og den anden, som er den endelige opfyldelse af alle kristnes håb.

`Til eftertanke. Hvordan giver Jesu første komme vished om, at han kommer igen? Hvad var formålet med hans første komme uden genkomsten?`