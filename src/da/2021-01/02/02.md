---
title:  Kongen er død! Kongen leve!
date:  03/01/2021
---

`Læs Es 6,1 2 Krøn 26. Es 6,1 omtaler kong Uzzijas død. Læs 2 Krøn 26 og besvar følgende spørgsmål: Hvad er der specielt ved kong Uzzijas død?`

Denne konges død kan ses ud fra flere synsvinkler.

1. Kong Uzzijas regeringstid var lang og rig på fremgang. ”Men da han havde fået magt, blev han så hovmodig, at det førte til fordærv“ (2 Krøn 26,16) og han forsøgte at ofre røgelse i templet. Da præsterne med rette standsede ham, fordi han ikke var indviet som en af præsterne, blev kongen vred (v. 18). I det øjeblik kongen nægtede at tage imod irettesættelse, slog Herren ham med sygdom, som varede ”indtil [hans] dødsdag. Han levede tilbagetrukket i sit hus som spedalsk, men han var udelukket fra Herrens tempel“ (v. 21). Hvor er det ironisk, at Esajas fik et syn om en ren, udødelig, guddommelig konge i sit hus/tempel samme år, som den urene, menneskelige konge døde!

2. Der er en slående kontrast mellem Uzzija og Esajas. Uzzija forsøgte på en formastelig måde at opnå hellighed. I stedet blev han rituelt uren, og blev afskåret fra hellighed. Esajas, derimod, tillod at Guds hellighed nåede ham. Han erkendte ydmygt sin svaghed, og længtes efter moralsk renhed (Es 6,5-7). Ligesom tolderen i Jesu lignelse gik han retfærdiggjort hjem, ”for enhver, som ophøjer sig selv, skal ydmyges, og den, der ydmyger sig selv, skal ophøjes“ (Luk 18,14).

3. Der er en slående lighed mellem Uzzijas spedalske legeme og folkets moralske tilstand: ”Fra isse til fod er der ikke et helt sted, kun flænger, skrammer og åbne sår“ (Es 1,6).

4. Uzzijas’ død omkring år 740 f.Kr. markerede en stor krise i ledelsen af Guds folk. Enhver enevældig herskers død betyder, at nationen bliver sårbar i overgangsperioden til en ny magthaver. Men Juda var i særligt store vanskeligheder; for Tiglat-Pileser III havde besteget den assyriske trone nogle få år tidligere, i 745 f.Kr. og gik med det samme på krigsstien. Det gjorde hans rige til en uovervindelig supermagt, som truede alle de omkringliggende, mellemøstlige nationers selvstændighed. I denne krisetid opmuntrede Gud Esajas ved at vise profeten, at han stadig var i kontrol.

`Til eftertanke. Læs 2 Krøn 26,16 nøje. Hvordan kan vi alle stå over for den samme fristelse? Hvordan kan vi beskyttes mod denne faldgrube ved at fokusere på korset?`