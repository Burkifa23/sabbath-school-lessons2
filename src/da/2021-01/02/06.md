---
title:  En rystende appel
date:  07/01/2021
---

`Læs Es 6,9-13. Hvorfor gav Gud Esajas et så besynderligt budskab at overbringe folket, da han kaldte ham?`

For at vi ikke skal tro, at Esajas hørte forkert, eller at budskabet ikke var vigtigt, så citerer Jesus dette afsnit for at forklare, hvorfor han talte i lignelser (Matt 13,13-15).

Gud ønsker ikke, at nogen skal gå fortabt (2 Pet 3,9). Det forklarer, hvorfor han sendte Esajas til Judas indbyggere – og Jesus til verden. Guds ønske er ikke at ødelægge, men at frelse. Nogle mennesker reagerer positivt på hans appel, mens andre bliver hårde i deres modstand. Alligevel bliver Gud til stadighed ved med at appellere til omvendelse. Uanset hvor stor vores modstand er, forandres Guds kærlighed til os ikke; det er vores individuelle svar på hans kærlighed, der er den afgørende forskel.

En Guds tjeners opgave er at blive ved med at appellere, selv om folk afviser budskabet. Gud sagde til Ezekiel: ”Hvad enten de vil høre eller ej, for de er et genstridigt folk. Så skal de forstå, at der er kommet en profet blandt dem“ (Ez 2,5). Guds rolle og hans tjeneres rolle er at give folk en fair chance, så de har fået tilstrækkelige advarsler (sml. Ez 3,16-21), selv om de til sidst vælger ødelæggelse og landflygtighed (Es 6,11-13).

`Med disse tanker i baghovedet, hvordan skal vi forstå udtalelsen om, at Gud forhærdede faraos hjerte?`

I 2 Mos 4,21 siger Gud om Farao: ”Men jeg vil gøre ham hård.“ Dette er den første ud af ni gange, hvor Gud siger, at han vil gøre Farao hård. Der var også ni gange, hvor Farao gjorde sit eget hjerte hårdt (fx 2 Mos 8,15.32; 9,34).

Det er tydeligt, at farao havde frihed til at vælge, ellers ville han ikke selv have kunnet gøre sig hård. Den kendsgerning, at Gud også gjorde ham hård, antyder, at Gud iværksatte de omstændigheder, som Farao reagerede på, når han foretog sine valg, valg om at afvise de tegn, som Gud havde givet ham. Hvis Farao havde været åben over for tegnene, ville hans hjerte være blevet blødt i stedet for hårdt.

`Til eftertanke. Har du i din egen erfaring følt, at dit hjerte er blevet hårdt over for Helligånden? Hvad fik det til at ske? Var det en skræmmende oplevelse? Hvordan kan vi undgå det? Læs 1 Kor 10,13.`