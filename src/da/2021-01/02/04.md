---
title:  En ny personlighed
date:  05/01/2021
---

I helligdommen/templet var det kun ypperstepræsten, som under et beskyttende røgslør havde lov til at nærme sig Guds tilstedeværelse i det allerhelligste, og kun på forsoningsdagen (3 Mos 16,2.12-13). Esajas så Herren uden at være ypperstepræst og uden at brænde røgelse. Templet blev fyldt af røg (Es 6,4). Det minder om den sky, hvori Guds herlighed viste sig på forsoningsdagen (3 Mos 16,2). Rædselsslagen troede Esajas, at han skulle dø (sml. 3 Mos 33,20 og Dom 6,22). Han råbte til Gud i erkendelse af sin egen og folkets synd (Es 6,5) – som ypperstepræstens bekendelse på forsoningsdagen (3 Mos 16,21). ”Det var, som om han var i det allerhelligste og stod i Guds nærværs fulde lys, og han var fuldstændig klar over, at han umuligt kunne udføre den gerning, som han var blevet kaldet til, i sin egen ufuldkommenhed og svaghed“ (Ellen White, Profeter og konger, s. 151).

`Læs Es 6,5-7. Hvorfor brugte serafen et stykke gloende kul fra alteret til at rense Esajas’ læber?`

Serafen forklarede, at profetens skyld og synd blev fjernet ved berøringen af hans læber (Es 6,7). Synden behøver ikke at være begrænset til forkert tale. Læberne betegner ikke kun et menneskes tale, men hele personen, som taler. Efter at Esajas havde modtaget moralsk renselse, var han nu i stand til at tilbede Gud på en måde, som var ren.

Ild renser; for den fortærer urenheder (se 4 Mos 31,23). Men serafen benyttede kul fra alterets særlige, hellige ild, som Gud selv havde tændt, og som blev holdt konstant brændende (3 Mos 6,12). Serafen gjorde Esajas hellig, ikke bare ren. Men teksten indeholder mere. I tilbedelsen i helligdommen var den vigtigste begrundelse for at tage kul fra alteret, at man skulle tænde røgelse (se 3 Mos 16,12-13). Men i Esajas 6 bruger serafen kullet direkte på Esajas, ikke på røgelsen. I modsætning til Uzzija, som ønskede at ofre røgelse, blev Esajas behandlet ligesom røgelse. På samme måde som hellig ild tænder røgelse, som skal fylde Guds hus med hellig duft, tænder det profeten, og gør ham i stand til at sprede et helligt budskab. Det er ikke tilfældigt, at Gud i de næste vers i Esajas 6 (Es 6,8 og de efterfølgende vers) sender Esajas som profet til sit folk.

`Til eftertanke. Læs Esajas’ svar på hans møde med Gud i Es 6,5. Hvordan ser vi deri et udtryk for det grundlæggende problem, at et syndigt folk eksisterer i et univers, som er skabt af en ”hellig, hellig, hellig“ Gud? Hvorfor er Kristus på korset den eneste mulige løsning på problemet?`