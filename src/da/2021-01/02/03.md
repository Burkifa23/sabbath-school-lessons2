---
title:  ”Hellig, hellig, hellig“
date:  04/01/2021
---

Læs Es 6,1-4. Læg mærke til, hvad der skete i de første fire vers af Esajas 6. Kongen døde under stor, politisk uro, hvor assyrerne var på krigsstien. For Esajas kunne tiden have været fuld af frygt, fordi han ikke vidste, hvem der havde kontrol.

Og hvad skete der så? I et syn så Esajas Gud, som i strålende herlighed sidder på sin trone. Han hørte de skinnende serafers vekselsang, hvor de råbte ”Hellig, hellig, hellig“. Han følte de seismiske rystelser af gulvet under sig, og stirrede gennem røg, der fyldte templet. Det må have været en rystende oplevelse for profeten. Nu var Esajas ikke længere i tvivl om, hvem der havde kontrol med alt på trods af de ydre omstændigheder i landet.

`Læs Es 6,1. Hvor er Herren i dette syn? Hvorfor viste Herren sig for Esajas netop på dette sted, i modsætning til et hvilket som helst andet sted? Se 2 Mos 25,8; 2 Mos 40,34-38.`

Læs Ez 1 Dan 7,9-10 Åb 4-5. Ezekiel, Daniel og Johannes var i landflygtighed, da de modtog deres syner. Ligesom Esajas havde de brug for særlig trøst og opmuntring om, at Gud stadig havde kontrol med alt, selv om deres verden gik i opløsning. Daniel og Ezekiel var landflygtige i et hedensk land, som havde ødelagt deres eget land, og Johannes var blevet sat i eksil på en ensom ø af fjendtlige politiske magter. Disse syner har givetvis været med til at give dem styrke til at forblive trofaste.

”Denne åbenbaring af Herrens herlighed og majestæt, renhed og hellighed gjorde et uudsletteligt indtryk på Esajas. Hans skabers absolutte fuldkommenhed stod i den skarpeste modsætning til Israels og Judas – det udvalgte folks – synd og ufuldkommenhed“ (Ellen White, Profeter og konger, s. 151).

Guds ophøjede hellighed, som understreges i Esajas’ syn, er et grundlæggende tema i hans budskab. Gud er en hellig Gud, og han kræver hellighed hos sit folk, en hellighed, som han vil give dem, hvis de blot vil angre og vende om fra deres syndige vej i tro og lydighed.

`Til eftertanke. Du har måske oplevet situationer, hvor alt tilsyneladende var tabt. Selv om du ikke fik et syn af Herrens herlighed, kan du sikkert fortælle om, hvordan Gud opretholdt dig og din tro igennem krisen. Hvad har du lært af disse erfaringer, som du kan dele med andre?`