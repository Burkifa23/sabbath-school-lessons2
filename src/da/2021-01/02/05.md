---
title:  En kongelig opgave
date:  06/01/2021
---

Læs Es 6,8. Efter at være blevet renset besvarede Esajas med det samme på Guds kald om en repræsentant, som han kunne sende ud på sine vegne. På Det Nye Testamentes tid ville Esajas have været omtalt som en apostel, dvs. en, der er sendt.

Det er interessant, at Esajas’ Bog ikke begynder som andre profetiske bøger med en beskrivelse af profetens kald (sml. Jer 1,4-10; Ez 1-3). Han er med andre ord allerede blevet kaldet til at være profet inden begivenhederne i kapitel 6. Bibelen viser, at et møde med det guddommelige kan opmuntre en profet selv efter, at vedkommendes tjeneste er gået i gang (Moses: 2 Mos 34; Elias: 1 Kong 19). I modsætning til andre eksempler, hvor Gud fortæller en person, at han/hun skal være profet, tilbyder Esajas i kapitel 6 frivilligt at påtage sig en særlig opgave. Det ser ud til, at kapitel 1-5 i Esajas’ Bog viser os tilstanden på den tid, hvor Esajas først blev kaldet, hvorefter Gud giver hans tjeneste en saltvandsindsprøjtning ved at opmuntre ham i templet og bekræfte hans kald som Guds profetiske talerør.

`Læs Sl 73 (v. 17) Hebr 4,14-16 Hebr 10,19-23 Åb 5. Gud opmuntrede Esajas i sit tempel. Findes der andre beviser i Bibelen for, at Guds helligdom er et sted, man kan finde opmuntring og hjælp? Hvad fortæller disse tekster os?`

Ikke alene pulserer Guds helligdom med en imponerende kraft; den er et sted, hvor svage og fejlende mennesker som os kan finde ly. Vi kan finde opmuntring og trøst i den kendsgerning, at Gud gør alt, hvad han kan, for at frelse os gennem Jesus Kristus, vores ypperstepræst.

Johannes så også Kristus repræsenteret som et offerlam, der netop var blevet slagtet (Åb 5,6). Et dyr, der har fået sin strube overskåret, er ikke et kønt syn. Beskrivelsen understreger, at selv om Kristus opstod fra de døde, og er faret op til himlen, bærer han hele tiden korsets begivenhed med sig. Han bliver stadigvæk løftet op for at drage alle mennesker til sig på sit alter.

`Til eftertanke. Hvordan har du fundet trøst ved, gennem din tro og dine bønner, at komme ind i Guds himmelske tempel? Hebr 4,16 inviterer os til at træde frem for Guds trone med frimodighed, ”for at vi kan få barmhjertighed og finde nåde til hjælp i rette tid.“ Hvad ville du svare, hvis nogen spurgte dig, hvordan du har fundet nåde og barmhjertighed, når du var i nød?`