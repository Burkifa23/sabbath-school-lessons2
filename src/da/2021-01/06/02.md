---
title:  Nationernes undergang
date:  31/01/2021
---

Læs Es 13.

Es 13,1 har en indledning, der bekræfter Esajas som forfatter (sml. Es 1,1; Es 2,1). Det markerer også et nyt afsnit af bogen. Kapitlerne 13-23 indeholder udsagn om dom over forskellige nationer. Lad os se på dem.

`Hvorfor begynder profetierne om de forskellige folk med Babylon?`

Es 10,5-34 har allerede udtalt en dom over Assyrien, som udgjorde den største trussel på Esajas’ tid. Es 14,24-27 gentager kort Guds plan om at bryde Assyriens magt. Men kapitel 13-23 handler mest om andre trusler, hvoraf Babylon var den vigtigste.

Velsignet med en rig og gammel kulturel, religiøs og politisk arv udviklede Babylon sig senere til at blive den stormagt, som besejrede Juda, og førte folket i landflygtighed. Men fra et menneskeligt synspunkt ville det ikke på Esajas’ tid have været tydeligt, at Babylon skulle true Guds folk. Gennem en stor del af Esajas’ tid som profet dominerede Assyrien Babylon. Fra år 728 f.Kr., da Tiglat-Pileser III indtog Babylon og blev udråbt som konge over Babylon under navnet Pulu (eller Pul; se 2 Kong 15,19; 1 Krøn 5,26), generobrede assyriske konger Babylon flere gange (710 f.Kr., 702 f.Kr., 689 f.Kr., 648 f.Kr.). Men med tiden blev Babylon den store supermagt i området, og det var Babylon, som ødelagde Judas rige.

Læg mærke til det stærke ordvalg i Es 13. Hvorfor gør en kærlig Gud disse ting eller tillader dem at ske? Uskyldige mennesker kommer helt sikker også til at lide (Es 13,16). Hvordan skal vi forstå Guds handlemåde? Hvad bør disse tekster og de andre tekster i Bibelen, som taler om Guds vrede over synd og ondskab, sige os om, hvor forfærdelig synden er? Vi må huske, at det er Jesus, der udtaler disse advarsler gennem Esajas; den samme Jesus, som tilgav, helbredte, tryglede og formanede syndere til at omvende sig. Hvordan er du i dit eget sind kommet frem til en forståelse af denne side ved en kærlig Gud? Spørg også dig selv: Kan det være, at denne vrede har sit udspring i hans kærlighed? Hvis det er tilfældet, hvordan hænger det da sammen? Eller forsøg at se det fra en anden vinkel, fra korsets perspektiv, hvor Jesus selv, da han bar verdens synd, led mere, end nogen anden nogensinde har lidt, endog de ”uskyldige“, som har lidt på grund af et helt folks synd. Hvordan er Jesu lidelse på korset med til at give et svar på disse vanskelige spørgsmål?