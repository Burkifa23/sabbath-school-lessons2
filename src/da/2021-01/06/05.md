---
title:  Himlens port
date:  03/02/2021
---

Læs Es 13-14.

I Es 14 blandes spottesangen mod Satan, den faldne ”morgenstjerne“! (”Lucifer“), med en spottesang over kongen af Babylon. Sammenlign med Åb 12,1-9, hvor en drage, som identificeres som Satan (Åb 12,9), forsøger at ødelægge et barn, lige så snart det er født. I Åb 12,5 er det tydeligt, at barnet er Kristus. Men det var kong Herodes, som forsøgte at dræbe Jesus, da han netop var blevet født (Matt 2). Dragen er både Satan og den romerske magt repræsenteret ved Herodes; for Satan arbejder gennem mennesker. På samme måde var Satan magten bag kongen af Babylon og Tyrus’ fyrste.

`Læs 1 Pet 5,23 Åb 14,8; 16,19; 17,5; 18,2.10.21. Hvorfor henviser ”Babylon“ senere til Rom og til en ond magt i Åbenbaringsbogen?`

Ligesom byen Babylon er Rom og ”Babylon“ i Åbenbaringsbogen arrogante, ubarmhjertige magter, der undertrykker Guds folk. Det fremgår især tydeligt i Åb 17,6, hvor det er ”beruset af de helliges blod“. ”Babylon“ hedder på det babyloniske sprog bab ili, som betyder ”gudernes port“ og henviser til det sted, hvor man har adgang til de guddommeliges sfære. Sammenlign med 1 Mos 11, hvor Babelstårnet (Babylon) bygges, så mennesker af egen kraft kunne nå et guddommeligt niveau, og ikke behøvede at stå til regnskab over for Gud.

Da Jakob vågnede af sin drøm, hvor han så en stige, som forbandt himlen og jorden, udbrød han: ”Det er jo selve Guds hus, det er himlens port“ (1 Mos 28,17). Læg mærke til, at ”Guds hus“ er ”himlens port“, det vil sige adgangen til den guddommelige sfære. Jakob kaldte stedet ”Betel“, som betyder ”Guds hus“.

”Himlens port“ i Betel og ”gudernes port“ i Babylon udtrykker to modsatte måder at nå det guddommelige. Jakobs stige havde sit udgangspunkt i himlen, åbenbaret ovenfra af Gud. Babylon med dens tårne og monumenter var bygget af mennesker nedefra og op. Disse modsætninger repræsenterer guddommelig nåde i modsætning til menneskelige gerninger. Al sand religion bygger på den ydmyge Betel-model: ”For af den nåde er I frelst ved tro“ (Ef 2,8). Falsk ”religion“, legalisme og ”sekulær“ humanisme bygger på den arrogante Babylon-model.

`Til eftertanke. Læs Jesu lignelse i Luk 18,9-14 om farisæeren og tolderen og tænk over kontrasten mellem de to holdninger.`