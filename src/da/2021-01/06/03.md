---
title:  Den engang så store by Babylon
date:  01/02/2021
---

Læs Es 13,2-22.

I 626 f.Kr. genopbyggede kaldæeren Nabopalassar Babylons herlighed. Han udråbte sig selv som konge over Babylon, og påbegyndte dermed det neo-babyloniske dynasti. Sammen med Medien besejrede han Assyrien. Hans søn, Nebukadnesar II, var den konge, der besejrede Juda, og førte dem i landflygtighed.

`Læs Dan 5.  Hvordan gik det med byen Babylon til sidst?`

I 539 f.Kr., da perseren Kyros indtog Babylon, og indlemmede det i det medisk-persiske rige, mistede byen sin selvstændighed for altid. I 482 f.Kr. nedkæmpede Xerxex I brutalt et oprør mod det persiske styre i Babylon. Han fjernede statuen af Marduk, babyloniernes vigtigste gud, og ødelagde byens forsvarsværker og templer.

Alexander den Store tog Babylon fra perserne i 331 f.Kr. uden kamp. På trods af hans drøm om at gøre Babylon til sin østlige hovedstad, begyndte byen at forfalde. I 198 e.Kr. fandt romeren Septimus Severus Babylon i ruiner og totalt forladt. I dag bor der nogle irakiske landsbyboere på nogle af de områder, som engang udgjorde den store by; men ingen har nogensinde genopbygget den.

Dommen over Babylon, som beskrives i Es 13, giver frihed til Jakobs efterkommere, som er blevet undertrykt af Babylon (Es 14,4-6). Det var Kyros’ indtagelse af Babylon i 539 f.Kr., som blev begyndelsen til enden. Selv om han ikke ødelagde byen, blev den aldrig en trussel for Guds folk igen.

Esajas 13 dramatiserer Babylons fald som en guddommelig dom. De krigere, som indtager byen, er Guds redskaber (Es 13,2-5). Dommens time kaldes ”Herrens dag“ (Es 13,6.9), og Guds vrede er så stor, at den påvirker stjerner, sol, måne, himmel og jord (Es 13,10.13).

`Læs Dom 5. Læs Deborahs og Baraks sang, som beskriver, hvordan naturens elementer kæmper imod de fremmede undertrykkere.`

`Til eftertanke. Forestil dig, at en, der boede i Babylon i dens storhedstid, læste ordene fra Esajas 13, især vers 19-22. Hvor må det have lydt tåbeligt og umuligt! Hvilke andre profetier, som endnu ikke er gået i opfyldelse, kan synes tåbelige og umulige for os i dag? Hvorfor vil det være tåbeligt af os at afskrive dem som umulige?`