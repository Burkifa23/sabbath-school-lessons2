---
title:  ”Kongen“ på bjerget styrtes ned
date:  02/02/2021
---

Læs Es 14.

Som en reaktion på Babylons fald (Es 13), som befrier Guds folk (Es 14,1-3), kommer Es 14,4-23 med en symbolsk spot (se også Mika 2,4; Hab 2,6) mod Babylons konge. Den er poetisk og tydeligvis ikke ment bogstaveligt, når den beskriver, hvordan døde konger hilser på deres nye kollega i dødsriget (Es 14,9-10). Herrens budskab til den overlegne konge er dramatisk: han skal fornedres, som andre stolte herskere før ham er blevet det. Dette handler ikke om de dødes tilstand!

`Læs Es 14,12-14. Hvordan kunne disse vers bruges om en konge af Babylon?`

Babyloniske konger manglede ikke selvfølelse (Dan 4-5). Men at ønske at blive ”lige med den Højeste“ (Es 14,14) overgår selv det mest opblæste ego. Selv om kongerne påstod at have en tæt forbindelse til guderne, var de altid underordnet i forhold til dem. Dette blev fremhævet hvert år på den femte dag i det babyloniske nytår, hvor kongen skulle fjerne alle sine kongelige værdighedstegn, før han nærmede sig statuen af Marduk for på ny at få bekræftet sin kongeværdighed.

Ligesom i Esajas 14 sammenkæder Ezekiel 28 den himmelstormende arrogance med en bys hersker. Igen går beskrivelsen langt videre end af en jordisk monark, og Guds sigtekorn stilles i skarp fokus: Den stolte hersker var i Edens Have; han var en salvet, skærmende eller vogtende kerub på Guds hellige bjerg; han var fuldkommen fra den dag, han blev skabt, indtil der blev fundet uret hos ham; han blev kastet ud af Gud, og vil til sidst blive fortæret af ild (Ez 28,12-18). De enkelte udtryk i denne beskrivelse er så billedlige, at det ikke ville give nogen mening at anvende dem på et menneske. Men Åb 12,7-9 fortæller om et mægtigt væsen, som sammen med sine engle blev kastet ud af himlen: ”Satan, … som forfører hele verden“ (Åb 12,9), og som bedrog Eva i Edens Have (1 Mos 3).

Satan har en arrogant forestillingsevne: ”… du sagde: ‘Jeg er en gud! Jeg sidder på en gudetrone midt ude i havet!’ Men du er et menneske, ikke en gud“ (Ez 28,2). Hans død vil bevise, at han ikke er en gud. I modsætning til Kristus vil Satan dø midt i en ildsø (Åb 20,10) og aldrig mere findes i universet.

`Til eftertanke. Sammenlign Es 14,13-14 med Matt 11,29; Joh 13,5 og Fil 2,5-8. Hvad fortæller denne kontrast om Guds karakter i modsætning til Satans karakter? Hvad fortæller denne modsætning os om, hvordan Gud ser på stolthed, arrogance og ønsket om at stå over alle andre?`