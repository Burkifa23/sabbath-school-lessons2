---
title:  En opfyldt profeti
date:  17/01/2021
---

I Es 7,14-16 er Immanuel et tegn, der er kædet sammen med Akaz’ specifikke dilemma: Før barnet Immanuel er gammelt nok til at skelne mellem godt og ondt, ”skal det land lægges øde, hvis to konger du gruer for“ (Es 7,16). Disse ord henviser til landene Syrien og det nordlige Israel og deres konger (se Es 7,1-2.4-9) og gentager Guds løfte om, at deres magt snart ville blive udslettet.

`Læs Es 7,15. Hvorfor nævner Esajas ”tykmælk og honning“, som drengen skulle spise?`

Judas afgrøde og marker ville blive ødelagt af assyrerne (Es 7,23-25). Folket, heriblandt den gammeltestamentlige Immanuel, hvem han så end var (Es 7,14-15), ville blive tvunget til at spise nomadekost (Es 7,21-22). Men selv om de blev fattige, ville de have nok til at overleve.

`Læs 2 Kong 15,29-30 2 Kong 16,7-9 1 Krøn 5,6.26. Hvornår gik profetien om Syrien og det nordlige Israel i opfyldelse?`

Denne profeti hos Esajas blev givet omkring år 734 f.Kr. Som svar på Akaz’ bestikkelse, gjorde Tiglat-Pileser III det, han sikkert ville have gjort alligevel. Han knuste den nordlige sammenslutning, besejrede Galilæa og det nordlige Israels transjordanske områder. Han bortførte en del af befolkningen og gjorde områderne til assyriske provinser (734-733 f.Kr.). Resten af Israel blev reddet, da Hosea efter at have myrdet kong Peka overgav sig og betalte skat. I år 733 og 732 f.Kr. indtog Tiglat-Pileser Damaskus, Syriens hovedstad. Dernæst gjorde han Syrien til en assyrisk provins. Indenfor to år efter Esajas’ forudsigelse var Syrien og Israel besejret, og det var helt slut for de to konger, som havde truet Akaz.

Kort tid efter at Salmanassar V erstattede Tiglat-Pileser III i 727 f.Kr., begik kong Hosea politisk selvmord ved at gøre oprør mod Assyrien. Assyrerne indtog hovedstaden Samaria i 722 f.Kr. og deporterede tusindvis af israelitter til Mesopotamien og Medien, hvor de med tiden blev assimileret og mistede deres egen identitet (se Es 7,8). Gud havde kundgjort Akaz, hvad der ville ske med Judas fjender; og dette ville ske, selv om Akaz ikke havde sat sin lid til Assyrien.

`Til eftertanke. Forestil dig, at du levede i det nordlige kongerige, mens alt dette foregik. Det ville være let at miste troen. Hvad kan du gøre i dag, så du lærer at holde din tro ved lige, så morgendagens vanskeligheder, når de kommer, ikke får dig til at vakle? Se 1 Pet 1,13-25.`