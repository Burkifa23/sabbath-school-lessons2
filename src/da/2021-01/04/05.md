---
title:  Intet at frygte, når vi frygter Gud
date:  20/01/2021
---

Læs Es 8,11-15

I sin første tale som præsident talte den amerikanske præsident Franklin D. Roosevelt til en nation, som var modløs pga. den store depression. Han sagde: ”Det eneste, vi har grund til at frygte, er frygten selv.“ Esajas’ budskab til nedtrykte mennesker er: ”Vi har intet at frygte, når vi frygter Herren selv.“ Gud advarede Esajas om ikke at frygte det, folket frygtede, men at frygte Herren (Es 8,12-13). I Åb 14,6-12 forkynder tre engle fx et budskab for hele verden: frygt Gud og giv ham ære i stedet for at frygte og give ære til den jordiske magt, som er fremstillet i dyret i kapitel 13.

`Læs Matt 22,37. Hvordan opfatter du udtrykket ”frygt Gud“? Hvad betyder det, især når vi tænker på, at vi også skal elske Gud?`

Sand frygt for Gud som hellig betyder, at vi accepterer ham som den allerøverste magt i universet. En sådan frygt overgår enhver anden frygt. Hvis han er for os, kan ingen røre os uden hans tilladelse. Hvis han er imod os, fordi vi har gjort oprør imod ham, kan vi løbe; men vi kan ikke skjule os.

Er tanken om at frygte Gud ikke en modsætning til 1 Joh 4,18? ”Frygt findes ikke i kærligheden, for den fuldendte kærlighed fordriver frygten, for frygt er forbundet med straf, og den, der nærer frygt, er ikke fuldendt i kærligheden.“

Der findes forskellige former for frygt. Hvis nogen med stor magt er din ven, og I har gensidig kærlighed, har du ikke en frygt for denne person, fordi du er bange for, at han eller hun vil såre dig. Men du har en form for frygt i og med, at du kender og respekterer personens magt og grænserne for jeres forhold.

`Til eftertanke. Som kristne skal vi ikke elske verden og heller ikke det, som er i verden (1 Joh 2,15). Hvis vi tænker videre i de samme baner, er der da ting, som denne verden frygter, som vi som kristne ikke behøver at frygte? Hvad vil det fx være, og hvorfor behøver vi ikke at frygte dem? Men hvad frygter verden ikke, som vi som kristne bør frygte? Se fx Matt 10,28; Jer 10,2-3.`