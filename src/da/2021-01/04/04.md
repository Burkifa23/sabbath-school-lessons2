---
title:  Hvad betyder et navn?
date:  19/01/2021
---

Læs Es 8,1-10.

Forestil dig, at du spillede bold sammen med Esajas’ anden søn. Inden du nåede at sige: ”Maher-Shalal Hash-Baz, kast bolden til mig“, ville det være for sent. Men betydningen af hans navn er ligeså lang: ”hastigt bytte, hurtigt rov“.

`Læs Es 8,4. Navnets budskab har tydeligt noget at gøre med en hurtig erobring, men hvem erobrer hvem?`

Es 8,1-10 forstærker budskabet i kap. 7. Før et barn nåede en vis alder, ville Assyrien tage krigsbytte fra hovedstæderne i Syrien og det nordlige Israel. Juda havde nægtet at lytte til Guds budskab om en sikkerhed, som blev sammenlignet med Siloas sagte rindende strømme i Jerusalem. Derfor ville det blive oversvømmet af Assyriens stærke magt, som blev sammenlignet med den store flod Eufrats oversvømmelser.

Fordi Akaz vendte sig mod Assyrien, viste Esajas’ sønners navne hen til både Juda og det nordlige Israel: ”hastigt bytte, hurtigt rov“, men ”en rest vender om“. Hvorfor var der endnu håb? Fordi de stadigvæk havde håbet, ”Gud er med os“ (Es 8,10), også selv om Assyrien ville fylde Immanuels land (Es 8,8). Vi ser her det tema, som gennemsyrer hele Esajas’ Bog. Selv om der kommer en dom over Guds fjender i Juda og andre nationer i form af militære ulykker, lidelser og landflygtighed, vil Herren være med de trofaste af sit folk, dem, som vender om, og han vil føre dem tilbage til deres eget land.

`Læs Es 8,1-3. Hvorfor fortæller Esajas, at han med troværdige vidner nedskrev barnets navn, og at han havde ægteskabeligt samvær med sin kone (”profetinden“)?`

Tidspunktet for denne søns fødsel var vigtig for hans betydning som et tegn. Det samme tegn gjaldt for dette barn som for Immanuel: tiden, fra han blev undfanget og født, til Assyrien besejrede Syrien og Israel, ville være kortere, end det ville tage drengen at nå de tidlige udviklingstrin, hvor han kunne kalde på sin far og mor (Es 8,4). Da Esajas på juridisk vis nedtegnede drengens navn selv før, han var blevet undfanget, gjorde han drengen og hans navn til en offentlig profeti, der kunne bekræftes af de kommende begivenheder.

`Til eftertanke. På trods af gentagne fejl fra Guds folks side var han alligevel villig til at frelse dem. Hvordan kan vi personligt anvende dette princip, især når vi falder, og kommer til kort i vores eget åndelige liv?`