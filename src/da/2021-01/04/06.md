---
title:  De levende dødes mørke
date:  21/01/2021
---

`Læs Es 8,16-22. Hvad taler dette afsnit om? Hvad har det med kong Akaz at gøre? Skriv ned, hvad du kommer frem til.`

Akaz var dybt involveret i hedensk religion (2 Kong 16,3-4.10-15; 2 Krøn 28,2-4.23-25), som var stærkt forbundet med det okkulte (sml. 5 Mos 32,17 og 1 Kor 10,20: ”det, der ofres, ofres til dæmoner“). Forskellige sider ved moderne trolddom har slående paralleller med ritualer fra Mellemøsten i oldtiden, som man kan se i ikke-bibelske skrevne kilder fra den tid. Mange New Age-skikke i dag er i virkeligheden enkle, nutidige manifestationer af de gamle okkulte skikke.

Esajas beskriver, hvordan fortvivlelse ville blive resultatet af at have tillid til ånder i stedet for tillid til Gud (Es 8,21-22). Denne beskrivelse passer nøjagtigt på Akaz. Den advarede kongen om, at folket ville forbande ham, fordi han ledte dem ind i det okkulte. Da Akaz døde, afveg man fra det normale i forhold til hans begravelse på grund af manglende respekt for ham. ”Man ville ikke føre ham til Israels kongegrave“ (2 Krøn 28,27).

`Læs 3 Mos 20,27 5 Mos 18,9-14. Hvad siger disse tekster om det okkulte?`

At holde sig fra det okkulte er et spørgsmål om troskab mod Gud. 1 Krøn 10,13-14 anvender følgende princip i forbindelse med kong Saul: ”Således døde Saul, fordi han havde vist troløshed mod Herren og ikke havde fulgt Herrens befaling, men endda havde spurgt en dødemaner til råds og ikke spurgt Herren til råds. Derfor lod han ham dø og overdrog kongedømmet til David, Isajs søn.“

`Til eftertanke. Tænk over dit eget liv og de indflydelser, der omgiver dig. Hvordan bliver vi nærmest umærkeligt udsat for principperne bag ved det okkulte og af forskellige manifestationer af spiritualisme? Hvad kan vi gøre for at minimere denne indflydelse på os, selv om vi måske ikke helt kan undgå det?`