---
title:  En ildevarslende kærlighedssang
date:  31/12/2020
---

`Læs Es 5,1-7. Læs sangen. Hvad betyder denne lignelse?`

Kun til sidst, i vers 7, forklarer Gud lignelsens betydning. Ved at benytte en lignelse hjælper han folket til at se objektivt på sig selv, så de kan erkende deres sande tilstand. Gud brugte effektivt denne metode over for kong David (se 2 Sam 12,1-13). Ved at kalde dette en kærlighedssang viser Gud lige fra starten folket, hvad hans hensigt er. Hans forhold til dem udspringer af hans karakter, som er kærlighed (1 Joh 4,8). Han forventer kærlighed som svar. Men i stedet for ”vindruer“, får han ”vilddruer“, som på hebraisk betyder ”noget, der stinker“.

`Læs Es 5,4. Hvad mener Herren, når han siger: ”Hvad var der mere at gøre ved min vingård, som jeg ikke har gjort?“`

I de næste vers siger Gud: ”Men nu vil jeg lade jer vide, hvad jeg vil gøre ved min vingård: Jeg vil fjerne hegnet om den, så den bliver afgnavet, nedrive gærdet om den, så den bliver trampet ned. Jeg lader den forfalde“ (Es 5,5-6).

Når vi synder, afskærer Gud os ikke med det samme fra ham ved at fjerne sin beskyttelse og ødelægge os. Han giver os tålmodigt en mulighed for at modtage tilgivelse (se 2 Pet 3,9). Han afskærer ikke nogen, som reagerer positivt over for ham. Han appellerer så længe, der er håb om en respons. Han tager ikke med det samme ”nej“ som et svar; for han ved, at synden har bedraget os. Men hvis han ikke komme nogen vegne med os, anerkender han til sidst vores valg, og lader os forblive på den vej, vi har valgt (se Åb 22,11).

Hvis vi bliver ved med at afvise Guds appel gennem Helligånden, kan vi til sidst komme til at stå der, hvor der ikke er nogen vej tilbage (Matt 12,31-32). Det er farligt at vende sig bort fra Kristus (Hebr 6,4-6). Der er en grænse for, hvad Gud kan gøre; for han respekterer vores frihed til at vælge.

`Til eftertanke. Tænk over det, der siges i Es 5,4: ”Hvad var der mere at gøre ved min vingård, som jeg ikke har gjort?“ Se på det i lyset af korset, hvor Gud gav sig selv som et offer for vores synd, og betalte med sit eget blod for vores overtrædelse af loven. Hvad mere kunne der gøres for os end det, han gjorde der? Hvilken forsikring om frelse får vi, når vi bruger tid på at tænke over Jesu kors, og hvordan kan det motivere os til omvendelse og forandring af vores liv?`