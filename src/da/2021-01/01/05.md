---
title:  Spis eller bliv spist
date:  30/12/2020
---

`Læs Es 1,19-31. Hvilket tema, som gentages over alt i Bibelen, finder vi i disse vers?`

Læg mærke til den logiske opbygning i Es 1,19-20. Hvis folket vælger at være villige og lydige mod Gud, skal de ”fortære“ landets goder (Es 1,19). Men hvis de afviser hans tilbud om tilgivelse og genopbyggelse og gør oprør imod ham, skal de ”fortæres“ af sværdet (Es 1,20). Det er deres eget valg. Disse vers indeholder altså en betinget velsignelse og forbandelse.

Esajas 1 gentager og anvender Moses’ ord, som vi finder i 5 Mos 30,19-20 fra den gang, pagten med Israel som et folk blev indgået: ”Jeg tager i dag himlen og jorden til vidne imod jer: Jeg har stillet dig over for livet og døden, velsignelsen og forbandelsen.“

`Se på ordene fra Moses. Læg mærke til, at der ikke er nogen mellemvej. Der er enten liv eller død, velsignelse eller forbandelse. Hvorfor tror du, at der kun er en af to muligheder for os? Hvorfor kan der ikke være en form for kompromisløsning?`

Disse ord fra Moses opsummerer den række advarsler, velsignelser og forbandelser, som afslutter indgåelsen af pagten i 5 Mos 27-30 (sml. 3 Mos 26). Denne pagt indeholder (1) en genfortælling af, hvad Gud havde gjort for dem, (2) betingelser/stipulationer (bud), som skulle overholdes for at pagten kunne opretholdes, (3) henvisning til vidner, og (4) velsignelser og forbandelser for at advare folket om, hvad der ville ske, hvis de overtrådte pagtens betingelser.

Forskere har fundet ud af, at disse elementer findes i samme rækkefølge i politiske aftaler mellem ikke-israelitiske folk, som fx hittitterne. Så da Gud oprettede en pagt med israelitterne benyttede han en form, som de kunne forstå, og som gjorde det indlysende klart for dem, hvori pagten bestod, og hvad følgerne var af det gensidigt bindende forhold, de valgte at gå ind i. De eventuelle fordele ved pagten var overvældende; men hvis Israel brød aftalen, ville det gå dem værre end nogensinde tidligere.

`Til eftertanke. Hvordan har du i dit eget kristenliv oplevet princippet om velsignelser og forbandelser, som vi har set ovenfor?`