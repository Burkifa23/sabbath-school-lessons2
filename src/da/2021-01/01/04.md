---
title:  Tilgivelsens argument
date:  29/12/2020
---

`Læs Es 1,18. Nedskriv, efter at have gennemgået verset mange gange, hvad du mener, Herren siger her. (Det kan være godt at læse nogle få vers før og efter vers 18 for at få hele sammenhængen.)`

Gud havde givet stærke beviser for, at judæerne, de anklagede, var skyldige i at bryde aftalen (Es 1,2-15), og han har appelleret til dem om at reformeres (Es 1,16-17). Denne appel antyder, at der er håb. Hvorfor skulle man tilskynde en kriminel, som fortjener dødsstraf, til at ændre sig? Hvordan kan en fange på dødsgangen ”hjælpe den undertrykte, skaffe den faderløse ret, føre enkens sag“? Når Gud siger: ”Kom, lad os gå i rette med hinanden“ (Es 1,18), ser vi, at Herren stadigvæk forsøgte at argumentere med sit folk, og at han stadigvæk forsøgte at få dem til at vende om fra deres onde veje, uanset hvor lavt de var faldet.

Herren siger til dem, at jeres røde synder skal blive hvide. Hvorfor er synden rød? Fordi rød er farven på det ”blod“ (blodskyld), som dækker folkets hænder (Es 1,15). Hvid derimod er renhedens farve, fraværet af blodskyld. Gud tilbyder at forandre dem. Det er denne type sprog, kong David brugte, da han råbte til Gud om tilgivelse for sin synd, efter at han tog Batseba, og fik hendes mand dræbt (læs Sl 51,9.16). I Es 1,18 er Guds argument et tilbud om at tilgive sit folk!

`Læs Es 1,18 Es 44,23. Hvordan virker Guds tilbud om tilgivelse som et argument for, at de skal forandre deres liv? Sammenlign de to tekster.`

Vi kan nu se hensigten med Guds skarpe irettesættelse af sit folk. Det er ikke en forkastelse af folket, men sagt for at bringe dem tilbage til ham. Hans tilbud om tilgivelse er det store argument, som understøtter hans appel til folket om moralsk at rense sig (Es 1,16-17). Hans tilgivelse gør det muligt for dem at blive forvandlet ved hans kraft. Her ser vi spiren til den ”nye pagt“, som der profeteres om i Jer 31,31-34, hvori tilgivelse er grundlaget for, at vi får et nyt hjerte og et nyt forhold til Gud. Vi begynder på den forkerte side af stregen. Vi har pådraget os en stor gæld, som vi aldrig kan betale. I vores ydmyge stilling, hvor vi erkender, at vi har brug for tilgivelse, er vi parate til at acceptere alt, hvad Gud kan give os.