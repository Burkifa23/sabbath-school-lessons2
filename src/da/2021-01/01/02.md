---
title:  ”Hør, himmel“
date:  27/12/2020
---

`Læs Es 1,1-9. Esajas’ Bog giver en kort introduktion ved at fortælle, hvem dens forfatter er (”Esajas, Amos’ søn“), oprindelsen til dens budskab (et ”syn“), og hvad dets emne er (Juda og dens hovedstad Jerusalem under fire kongers regeringstid). Emnet identificerer også Esajas’ primære lyttere/læsere som folket i hans eget land på hans egen tid. Profeten talte til dem om deres egen tilstand og skæbne.`

Ved at nævne de konger, der regerede, mens han var aktiv, indsnævrer Esajas sin tilhørerskare, og forbinder bogen med de historiske og politiske begivenheder i en bestemt periode. Denne tidsramme bringer os til beretningerne i 2 Kong 15-20 og 2 Krøn 26-32.

`Læs Es 1,2. Hvad er kernen i budskabet i dette vers? Hvad siger Herren? Hvordan har denne samme tanke vist sig hele vejen ned igennem Guds folks historie? Kan det også siges om den kristne kirke i dag? Forklar dit svar.`

Læg mærke til, hvordan Esajas’ budskab begynder med ordene: ”Hør, himmel, lyt, jord“ (sml. 5 Mos 30,19; 5 Mos 31,28). Herren mener ikke, at himlen og jorden i sig selv kan høre og forstå. Han bruger dette billede for at understrege noget.

Når en konge i Mellemøsten i gamle dage, som fx en hittitisk hersker, indgik en pagt med en mindre hersker, påkaldte han sine guder som vidner for at understrege, at ethvert brud på aftalen med sikkerhed ville blive opdaget og straffet. Men da den guddommelige kongernes Konge indgik en pagt med israelitterne på Moses’ tid, henviste han ikke til andre guder som vidner. Som den eneste sande Gud, påkaldte han i stedet himlen og jorden til at udfylde denne opgave (se også 5 Mos 4,26).

`Til eftertanke. Læs Es 1,1-9. Lav et resume af, hvori Judas synder bestod. Læg også specielt mærke til følgerne af disse synder. Hvad gjorde Juda sig skyldig i, og hvad skete der på grund af hendes skyld? Hvilket håb gives der også i vers 9?`